<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; ds &raquo; ds2 &raquo; Dhammasaṅgaṇī | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/dsy002p003p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Dhammasaṅgaṇī" />
  <meta name="twitter:title" content="Dhammasaṅgaṇī" />
  <meta property="og:url" content="/pages/dsy002p003p001z.html" />
  <meta property="og:description" content="2 Niddesa 2.3 Nikkhepakaṇḍa 2.3.1. Tikanikkhepa 2.3.1.1. Kusalattika Katame dhammā kusalā? Tīṇi kusalamūlāni— alobho, adoso, amoho; taṁsampayutto vedanākkhandho, saññākkhandho, saṅkhārakkhandho, viññāṇakkhandho; taṁsamuṭṭhānaṁ kāyakammaṁ, vacīkammaṁ, manokammaṁ— ime dhammā kusalā. Katame dhammā akusalā? Tīṇi akusalamūlāni— lobho, doso, moho …" />
  <meta name="twitter:description" content="2 Niddesa 2.3 Nikkhepakaṇḍa 2.3.1. Tikanikkhepa 2.3.1.1. Kusalattika Katame dhammā kusalā? Tīṇi kusalamūlāni— alobho, adoso, amoho; taṁsampayutto vedanākkhandho, saññākkhandho, saṅkhārakkhandho, viññāṇakkhandho; taṁsamuṭṭhānaṁ kāyakammaṁ, vacīkammaṁ, manokammaṁ— ime dhammā kusalā. Katame dhammā akusalā? Tīṇi akusalamūlāni— lobho, doso, moho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-abhidhamma-index.html">abhidhamma</a> &raquo;
            <a href="/pages/ms-abhidhamma-ds-index.html">ds</a> &raquo;
            <a href="/pages/ms-abhidhamma-ds-ds2-index.html">ds2</a> &raquo;
          </span>
          Dhammasaṅgaṇī
        </h1>
<!-- content -->
<section id="niddesa">
<h2><a href="#niddesa">2 Niddesa</a></h2>
<section id="nikkhepakanda">
<h3><a href="#nikkhepakanda">2.3 Nikkhepakaṇḍa</a></h3>
<section id="tikanikkhepa">
<h4><a href="#tikanikkhepa">2.3.1. Tikanikkhepa</a></h4>
<section id="kusalattika">
<h5><a href="#kusalattika">2.3.1.1. Kusalattika</a></h5>
<p id="ds2p3p1c1p1">
<span class="pali m-text">Katame dhammā kusalā?</span><br />
</p>
<p id="ds2p3p1c1p2">
<span class="pali m-text">Tīṇi kusalamūlāni—</span><br />
</p>
<p id="ds2p3p1c1p3">
<span class="pali m-text">alobho, adoso, amoho;</span><br />
</p>
<p id="ds2p3p1c1p4">
<span class="pali m-text">taṁsampayutto vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="ds2p3p1c1p5">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c1p6">
<span class="pali m-text">ime dhammā kusalā.</span><br />
</p>
<p id="ds2p3p1c2p1">
<span class="pali m-text">Katame dhammā akusalā?</span><br />
</p>
<p id="ds2p3p1c2p2">
<span class="pali m-text">Tīṇi akusalamūlāni—</span><br />
</p>
<p id="ds2p3p1c2p3">
<span class="pali m-text">lobho, doso, moho;</span><br />
</p>
<p id="ds2p3p1c2p4">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c2p5">
<span class="pali m-text">taṁsampayutto vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="ds2p3p1c2p6">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c2p7">
<span class="pali m-text">ime dhammā akusalā.</span><br />
</p>
<p id="ds2p3p1c3p1">
<span class="pali m-text">Katame dhammā abyākatā?</span><br />
</p>
<p id="ds2p3p1c3p2">
<span class="pali m-text">Kusalākusalānaṁ dhammānaṁ vipākā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c3p3">
<span class="pali m-text">vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="ds2p3p1c3p4">
<span class="pali m-text">ye ca dhammā kiriyā neva kusalā nākusalā na ca kammavipākā;</span><br />
</p>
<p id="ds2p3p1c3p5">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c3p6">
<span class="pali m-text">ime dhammā abyākatā.</span><br />
</p>
<p id="ds2p3p1c4p0">
<span class="pali m-text">2.3.1.2. Vedanāttika</span><br />
</p>
<p id="ds2p3p1c4p1">
<span class="pali m-text">Katame dhammā sukhāya vedanāya sampayuttā?</span><br />
</p>
<p id="ds2p3p1c4p2">
<span class="pali m-text">Sukhabhūmiyaṁ kāmāvacare, rūpāvacare, apariyāpanne, sukhaṁ vedanaṁ ṭhapetvā;</span><br />
</p>
<p id="ds2p3p1c4p3">
<span class="pali m-text">taṁsampayutto saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c4p4">
<span class="pali m-text">ime dhammā sukhāya vedanāya sampayuttā.</span><br />
</p>
<p id="ds2p3p1c5p1">
<span class="pali m-text">Katame dhammā dukkhāya vedanāya sampayuttā?</span><br />
</p>
<p id="ds2p3p1c5p2">
<span class="pali m-text">Dukkhabhūmiyaṁ kāmāvacare, dukkhaṁ vedanaṁ ṭhapetvā;</span><br />
</p>
<p id="ds2p3p1c5p3">
<span class="pali m-text">taṁsampayutto saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c5p4">
<span class="pali m-text">ime dhammā dukkhāya vedanāya sampayuttā.</span><br />
</p>
<p id="ds2p3p1c6p1">
<span class="pali m-text">Katame dhammā adukkhamasukhāya vedanāya sampayuttā?</span><br />
</p>
<p id="ds2p3p1c6p2">
<span class="pali m-text">Adukkhamasukhabhūmiyaṁ kāmāvacare, rūpāvacare, arūpāvacare, apariyāpanne, adukkhamasukhaṁ vedanaṁ ṭhapetvā;</span><br />
</p>
<p id="ds2p3p1c6p3">
<span class="pali m-text">taṁsampayutto saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c6p4">
<span class="pali m-text">ime dhammā adukkhamasukhāya vedanāya sampayuttā.</span><br />
</p>
<p id="ds2p3p1c7p0">
<span class="pali m-text">2.3.1.3. Vipākattika</span><br />
</p>
<p id="ds2p3p1c7p1">
<span class="pali m-text">Katame dhammā vipākā?</span><br />
</p>
<p id="ds2p3p1c7p2">
<span class="pali m-text">Kusalākusalānaṁ dhammānaṁ vipākā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c7p3">
<span class="pali m-text">vedanākkhandho …pe… viññāṇakkhandho—</span><br />
</p>
<p id="ds2p3p1c7p4">
<span class="pali m-text">ime dhammā vipākā.</span><br />
</p>
<p id="ds2p3p1c8p1">
<span class="pali m-text">Katame dhammā vipākadhammadhammā?</span><br />
</p>
<p id="ds2p3p1c8p2">
<span class="pali m-text">Kusalākusalā dhammā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c8p3">
<span class="pali m-text">vedanākkhandho …pe… viññāṇakkhandho—</span><br />
</p>
<p id="ds2p3p1c8p4">
<span class="pali m-text">ime dhammā vipākadhammadhammā.</span><br />
</p>
<p id="ds2p3p1c9p1">
<span class="pali m-text">Katame dhammā nevavipākanavipākadhammadhammā?</span><br />
</p>
<p id="ds2p3p1c9p2">
<span class="pali m-text">Ye ca dhammā kiriyā neva kusalā nākusalā na ca kammavipākā, sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c9p3">
<span class="pali m-text">ime dhammā nevavipākanavipākadhammadhammā.</span><br />
</p>
<p id="ds2p3p1c10p0">
<span class="pali m-text">2.3.1.4. Upādinnattika</span><br />
</p>
<p id="ds2p3p1c10p1">
<span class="pali m-text">Katame dhammā upādinnupādāniyā?</span><br />
</p>
<p id="ds2p3p1c10p2">
<span class="pali m-text">Sāsavā kusalākusalānaṁ dhammānaṁ vipākā kāmāvacarā, rūpāvacarā, arūpāvacarā;</span><br />
</p>
<p id="ds2p3p1c10p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c10p4">
<span class="pali m-text">yañca rūpaṁ kammassa katattā—</span><br />
</p>
<p id="ds2p3p1c10p5">
<span class="pali m-text">ime dhammā upādinnupādāniyā.</span><br />
</p>
<p id="ds2p3p1c11p1">
<span class="pali m-text">Katame dhammā anupādinnupādāniyā?</span><br />
</p>
<p id="ds2p3p1c11p2">
<span class="pali m-text">Sāsavā kusalākusalā dhammā kāmāvacarā, rūpāvacarā, arūpāvacarā;</span><br />
</p>
<p id="ds2p3p1c11p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c11p4">
<span class="pali m-text">ye ca dhammā kiriyā neva kusalā nākusalā na ca kammavipākā;</span><br />
</p>
<p id="ds2p3p1c11p5">
<span class="pali m-text">yañca rūpaṁ na kammassa katattā—</span><br />
</p>
<p id="ds2p3p1c11p6">
<span class="pali m-text">ime dhammā anupādinnupādāniyā.</span><br />
</p>
<p id="ds2p3p1c12p1">
<span class="pali m-text">Katame dhammā anupādinnaanupādāniyā?</span><br />
</p>
<p id="ds2p3p1c12p2">
<span class="pali m-text">Apariyāpannā maggā ca, maggaphalāni ca, asaṅkhatā ca dhātu—</span><br />
</p>
<p id="ds2p3p1c12p3">
<span class="pali m-text">ime dhammā anupādinnaanupādāniyā.</span><br />
</p>
<p id="ds2p3p1c13p0">
<span class="pali m-text">2.3.1.5. Saṅkiliṭṭhattika</span><br />
</p>
<p id="ds2p3p1c13p1">
<span class="pali m-text">Katame dhammā saṅkiliṭṭhasaṅkilesikā?</span><br />
</p>
<p id="ds2p3p1c13p2">
<span class="pali m-text">Tīṇi akusalamūlāni—</span><br />
</p>
<p id="ds2p3p1c13p3">
<span class="pali m-text">lobho, doso, moho;</span><br />
</p>
<p id="ds2p3p1c13p4">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c13p5">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c13p6">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c13p7">
<span class="pali m-text">ime dhammā saṅkiliṭṭhasaṅkilesikā.</span><br />
</p>
<p id="ds2p3p1c14p1">
<span class="pali m-text">Katame dhammā asaṅkiliṭṭhasaṅkilesikā?</span><br />
</p>
<p id="ds2p3p1c14p2">
<span class="pali m-text">Sāsavā kusalābyākatā dhammā kāmāvacarā, rūpāvacarā, arūpāvacarā;</span><br />
</p>
<p id="ds2p3p1c14p3">
<span class="pali m-text">rūpakkhandho, vedanākkhandho, saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c14p4">
<span class="pali m-text">ime dhammā asaṅkiliṭṭhasaṅkilesikā.</span><br />
</p>
<p id="ds2p3p1c15p1">
<span class="pali m-text">Katame dhammā asaṅkiliṭṭhaasaṅkilesikā?</span><br />
</p>
<p id="ds2p3p1c15p2">
<span class="pali m-text">Apariyāpannā maggā ca, maggaphalāni ca, asaṅkhatā ca dhātu—</span><br />
</p>
<p id="ds2p3p1c15p3">
<span class="pali m-text">ime dhammā asaṅkiliṭṭhaasaṅkilesikā.</span><br />
</p>
<p id="ds2p3p1c16p0">
<span class="pali m-text">2.3.1.6. Vitakkattika</span><br />
</p>
<p id="ds2p3p1c16p1">
<span class="pali m-text">Katame dhammā savitakkasavicārā?</span><br />
</p>
<p id="ds2p3p1c16p2">
<span class="pali m-text">Savitakkasavicārabhūmiyaṁ kāmāvacare, rūpāvacare, apariyāpanne, vitakkavicāre ṭhapetvā;</span><br />
</p>
<p id="ds2p3p1c16p3">
<span class="pali m-text">taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c16p4">
<span class="pali m-text">ime dhammā savitakkasavicārā.</span><br />
</p>
<p id="ds2p3p1c17p1">
<span class="pali m-text">Katame dhammā avitakkavicāramattā?</span><br />
</p>
<p id="ds2p3p1c17p2">
<span class="pali m-text">Avitakkavicāramattabhūmiyaṁ rūpāvacare, apariyāpanne, vicāraṁ ṭhapetvā;</span><br />
</p>
<p id="ds2p3p1c17p3">
<span class="pali m-text">taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c17p4">
<span class="pali m-text">ime dhammā avitakkavicāramattā.</span><br />
</p>
<p id="ds2p3p1c18p1">
<span class="pali m-text">Katame dhammā avitakkaavicārā?</span><br />
</p>
<p id="ds2p3p1c18p2">
<span class="pali m-text">Avitakkaavicārabhūmiyaṁ kāmāvacare, rūpāvacare, arūpāvacare, apariyāpanne;</span><br />
</p>
<p id="ds2p3p1c18p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c18p4">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c18p5">
<span class="pali m-text">ime dhammā avitakkaavicārā.</span><br />
</p>
<p id="ds2p3p1c19p0">
<span class="pali m-text">2.3.1.7. Pītittika</span><br />
</p>
<p id="ds2p3p1c19p1">
<span class="pali m-text">Katame dhammā pītisahagatā?</span><br />
</p>
<p id="ds2p3p1c19p2">
<span class="pali m-text">Pītibhūmiyaṁ kāmāvacare, rūpāvacare, apariyāpanne, pītiṁ ṭhapetvā;</span><br />
</p>
<p id="ds2p3p1c19p3">
<span class="pali m-text">taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c19p4">
<span class="pali m-text">ime dhammā pītisahagatā.</span><br />
</p>
<p id="ds2p3p1c20p1">
<span class="pali m-text">Katame dhammā sukhasahagatā?</span><br />
</p>
<p id="ds2p3p1c20p2">
<span class="pali m-text">Sukhabhūmiyaṁ kāmāvacare, rūpāvacare, apariyāpanne, sukhaṁ ṭhapetvā;</span><br />
</p>
<p id="ds2p3p1c20p3">
<span class="pali m-text">taṁsampayutto saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c20p4">
<span class="pali m-text">ime dhammā sukhasahagatā.</span><br />
</p>
<p id="ds2p3p1c21p1">
<span class="pali m-text">Katame dhammā upekkhāsahagatā?</span><br />
</p>
<p id="ds2p3p1c21p2">
<span class="pali m-text">Upekkhābhūmiyaṁ kāmāvacare, rūpāvacare, arūpāvacare, apariyāpanne, upekkhaṁ ṭhapetvā;</span><br />
</p>
<p id="ds2p3p1c21p3">
<span class="pali m-text">taṁsampayutto saññākkhandho, saṅkhārakkhandho, viññāṇakkhandho—</span><br />
</p>
<p id="ds2p3p1c21p4">
<span class="pali m-text">ime dhammā upekkhāsahagatā.</span><br />
</p>
<p id="ds2p3p1c22p0">
<span class="pali m-text">2.3.1.8. Dassanenapahātabbattika</span><br />
</p>
<p id="ds2p3p1c22p1">
<span class="pali m-text">Katame dhammā dassanena pahātabbā?</span><br />
</p>
<p id="ds2p3p1c22p2">
<span class="pali m-text">Tīṇi saññojanāni—</span><br />
</p>
<p id="ds2p3p1c22p3">
<span class="pali m-text">sakkāyadiṭṭhi, vicikicchā, sīlabbataparāmāso.</span><br />
</p>
<p id="ds2p3p1c23p1">
<span class="pali m-text">Tattha katamā sakkāyadiṭṭhi?</span><br />
</p>
<p id="ds2p3p1c23p2">
<span class="pali m-text">Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ.</span><br />
</p>
<p id="ds2p3p1c23p3">
<span class="pali m-text">Vedanaṁ attato samanupassati, vedanāvantaṁ vā attānaṁ, attani vā vedanaṁ, vedanāya vā attānaṁ.</span><br />
</p>
<p id="ds2p3p1c23p4">
<span class="pali m-text">Saññaṁ attato samanupassati, saññāvantaṁ vā attānaṁ, attani vā saññaṁ, saññāya vā attānaṁ.</span><br />
</p>
<p id="ds2p3p1c23p5">
<span class="pali m-text">Saṅkhāre attato samanupassati, saṅkhāravantaṁ vā attānaṁ, attani vā saṅkhāre, saṅkhāresu vā attānaṁ.</span><br />
</p>
<p id="ds2p3p1c23p6">
<span class="pali m-text">Viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ.</span><br />
</p>
<p id="ds2p3p1c23p7">
<span class="pali m-text">Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—</span><br />
</p>
<p id="ds2p3p1c23p8">
<span class="pali m-text">ayaṁ vuccati sakkāyadiṭṭhi.</span><br />
</p>
<p id="ds2p3p1c24p1">
<span class="pali m-text">Tattha katamā vicikicchā?</span><br />
</p>
<p id="ds2p3p1c24p2">
<span class="pali m-text">Satthari kaṅkhati vicikicchati, dhamme kaṅkhati vicikicchati, saṅghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatā paṭiccasamuppannesu dhammesu kaṅkhati vicikicchati.</span><br />
</p>
<p id="ds2p3p1c24p3">
<span class="pali m-text">Yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā thambhitattaṁ cittassa manovilekho—</span><br />
</p>
<p id="ds2p3p1c24p4">
<span class="pali m-text">ayaṁ vuccati vicikicchā.</span><br />
</p>
<p id="ds2p3p1c25p1">
<span class="pali m-text">Tattha katamo sīlabbataparāmāso?</span><br />
</p>
<p id="ds2p3p1c25p2">
<span class="pali m-text">Ito bahiddhā samaṇabrāhmaṇānaṁ ‘sīlena suddhi, vatena suddhi, sīlabbatena suddhī’ti yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—</span><br />
</p>
<p id="ds2p3p1c25p3">
<span class="pali m-text">ayaṁ vuccati sīlabbataparāmāso.</span><br />
</p>
<p id="ds2p3p1c26p1">
<span class="pali m-text">Imāni tīṇi saññojanāni;</span><br />
</p>
<p id="ds2p3p1c26p2">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c26p3">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c26p4">
<span class="pali m-text">taṁsamuṭṭhānaṁ kāyakammaṁ vacīkammaṁ manokammaṁ—</span><br />
</p>
<p id="ds2p3p1c26p5">
<span class="pali m-text">ime dhammā dassanena pahātabbā.</span><br />
</p>
<p id="ds2p3p1c27p1">
<span class="pali m-text">Katame dhammā bhāvanāya pahātabbā?</span><br />
</p>
<p id="ds2p3p1c27p2">
<span class="pali m-text">Avaseso lobho, doso, moho;</span><br />
</p>
<p id="ds2p3p1c27p3">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c27p4">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c27p5">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c27p6">
<span class="pali m-text">ime dhammā bhāvanāya pahātabbā.</span><br />
</p>
<p id="ds2p3p1c28p1">
<span class="pali m-text">Katame dhammā neva dassanena na bhāvanāya pahātabbā?</span><br />
</p>
<p id="ds2p3p1c28p2">
<span class="pali m-text">Kusalābyākatā dhammā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c28p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c28p4">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c28p5">
<span class="pali m-text">ime dhammā neva dassanena na bhāvanāya pahātabbā.</span><br />
</p>
<p id="ds2p3p1c29p0">
<span class="pali m-text">2.3.1.9. Dassanenapahātabbahetukattika</span><br />
</p>
<p id="ds2p3p1c29p1">
<span class="pali m-text">Katame dhammā dassanena pahātabbahetukā?</span><br />
</p>
<p id="ds2p3p1c29p2">
<span class="pali m-text">Tīṇi saññojanāni—</span><br />
</p>
<p id="ds2p3p1c29p3">
<span class="pali m-text">sakkāyadiṭṭhi, vicikicchā, sīlabbataparāmāso.</span><br />
</p>
<p id="ds2p3p1c30p1">
<span class="pali m-text">Tattha katamā sakkāyadiṭṭhi …pe…</span><br />
</p>
<p id="ds2p3p1c30p2">
<span class="pali m-text">ayaṁ vuccati sakkāyadiṭṭhi.</span><br />
</p>
<p id="ds2p3p1c31p1">
<span class="pali m-text">Tattha katamā vicikicchā …pe…</span><br />
</p>
<p id="ds2p3p1c31p2">
<span class="pali m-text">ayaṁ vuccati vicikicchā.</span><br />
</p>
<p id="ds2p3p1c32p1">
<span class="pali m-text">Tattha katamo sīlabbataparāmāso …pe…</span><br />
</p>
<p id="ds2p3p1c32p2">
<span class="pali m-text">ayaṁ vuccati sīlabbataparāmāso.</span><br />
</p>
<p id="ds2p3p1c33p1">
<span class="pali m-text">Imāni tīṇi saññojanāni;</span><br />
</p>
<p id="ds2p3p1c33p2">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c33p3">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c33p4">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c33p5">
<span class="pali m-text">ime dhammā dassanena pahātabbahetukā.</span><br />
</p>
<p id="ds2p3p1c33p6">
<span class="pali m-text">Tīṇi saññojanāni—</span><br />
</p>
<p id="ds2p3p1c33p7">
<span class="pali m-text">sakkāyadiṭṭhi, vicikicchā, sīlabbataparāmāso—</span><br />
</p>
<p id="ds2p3p1c33p8">
<span class="pali m-text">ime dhammā dassanena pahātabbā.</span><br />
</p>
<p id="ds2p3p1c33p9">
<span class="pali m-text">Tadekaṭṭho lobho, doso, moho—</span><br />
</p>
<p id="ds2p3p1c33p10">
<span class="pali m-text">ime dhammā dassanena pahātabbahetū.</span><br />
</p>
<p id="ds2p3p1c33p11">
<span class="pali m-text">Tadekaṭṭhā ca kilesā;</span><br />
</p>
<p id="ds2p3p1c33p12">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c33p13">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c33p14">
<span class="pali m-text">ime dhammā dassanena pahātabbahetukā.</span><br />
</p>
<p id="ds2p3p1c34p1">
<span class="pali m-text">Katame dhammā bhāvanāya pahātabbahetukā?</span><br />
</p>
<p id="ds2p3p1c34p2">
<span class="pali m-text">Avaseso lobho, doso, moho—</span><br />
</p>
<p id="ds2p3p1c34p3">
<span class="pali m-text">ime dhammā bhāvanāya pahātabbahetū.</span><br />
</p>
<p id="ds2p3p1c34p4">
<span class="pali m-text">Tadekaṭṭhā ca kilesā;</span><br />
</p>
<p id="ds2p3p1c34p5">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c34p6">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c34p7">
<span class="pali m-text">ime dhammā bhāvanāya pahātabbahetukā.</span><br />
</p>
<p id="ds2p3p1c35p1">
<span class="pali m-text">Katame dhammā neva dassanena na bhāvanāya pahātabbahetukā?</span><br />
</p>
<p id="ds2p3p1c35p2">
<span class="pali m-text">Te dhamme ṭhapetvā avasesā kusalākusalābyākatā dhammā kāmāvacarā rūpāvacarā, arūpāvacarā, apariyāpannā;</span><br />
</p>
<p id="ds2p3p1c35p3">
<span class="pali m-text">vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="ds2p3p1c35p4">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c35p5">
<span class="pali m-text">ime dhammā neva dassanena na bhāvanāya pahātabbahetukā.</span><br />
</p>
<p id="ds2p3p1c36p0">
<span class="pali m-text">2.3.1.10. Ācayagāmittika</span><br />
</p>
<p id="ds2p3p1c36p1">
<span class="pali m-text">Katame dhammā ācayagāmino?</span><br />
</p>
<p id="ds2p3p1c36p2">
<span class="pali m-text">Sāsavā kusalākusalā dhammā kāmāvacarā, rūpāvacarā, arūpāvacarā;</span><br />
</p>
<p id="ds2p3p1c36p3">
<span class="pali m-text">vedanākkhandho …pe… viññāṇakkhandho—</span><br />
</p>
<p id="ds2p3p1c36p4">
<span class="pali m-text">ime dhammā ācayagāmino.</span><br />
</p>
<p id="ds2p3p1c37p1">
<span class="pali m-text">Katame dhammā apacayagāmino?</span><br />
</p>
<p id="ds2p3p1c37p2">
<span class="pali m-text">Cattāro maggā apariyāpannā—</span><br />
</p>
<p id="ds2p3p1c37p3">
<span class="pali m-text">ime dhammā apacayagāmino.</span><br />
</p>
<p id="ds2p3p1c38p1">
<span class="pali m-text">Katame dhammā neva ācayagāmi na apacayagāmino?</span><br />
</p>
<p id="ds2p3p1c38p2">
<span class="pali m-text">Kusalākusalānaṁ dhammānaṁ vipākā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c38p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c38p4">
<span class="pali m-text">ye ca dhammā kiriyā neva kusalā nākusalā na ca kammavipākā;</span><br />
</p>
<p id="ds2p3p1c38p5">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c38p6">
<span class="pali m-text">ime dhammā neva ācayagāmi na apacayagāmino.</span><br />
</p>
<p id="ds2p3p1c39p0">
<span class="pali m-text">2.3.1.11. Sekkhattika</span><br />
</p>
<p id="ds2p3p1c39p1">
<span class="pali m-text">Katame dhammā sekkhā?</span><br />
</p>
<p id="ds2p3p1c39p2">
<span class="pali m-text">Cattāro maggā apariyāpannā, heṭṭhimāni ca tīṇi sāmaññaphalāni—</span><br />
</p>
<p id="ds2p3p1c39p3">
<span class="pali m-text">ime dhammā sekkhā.</span><br />
</p>
<p id="ds2p3p1c40p1">
<span class="pali m-text">Katame dhammā asekkhā?</span><br />
</p>
<p id="ds2p3p1c40p2">
<span class="pali m-text">Upariṭṭhimaṁ arahattaphalaṁ—</span><br />
</p>
<p id="ds2p3p1c40p3">
<span class="pali m-text">ime dhammā asekkhā.</span><br />
</p>
<p id="ds2p3p1c41p1">
<span class="pali m-text">Katame dhammā nevasekkhanāsekkhā?</span><br />
</p>
<p id="ds2p3p1c41p2">
<span class="pali m-text">Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā;</span><br />
</p>
<p id="ds2p3p1c41p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c41p4">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c41p5">
<span class="pali m-text">ime dhammā nevasekkhanāsekkhā.</span><br />
</p>
<p id="ds2p3p1c42p0">
<span class="pali m-text">2.3.1.12. Parittattika</span><br />
</p>
<p id="ds2p3p1c42p1">
<span class="pali m-text">Katame dhammā parittā?</span><br />
</p>
<p id="ds2p3p1c42p2">
<span class="pali m-text">Sabbeva kāmāvacarā kusalākusalābyākatā dhammā;</span><br />
</p>
<p id="ds2p3p1c42p3">
<span class="pali m-text">rūpakkhandho …pe… viññāṇakkhandho—</span><br />
</p>
<p id="ds2p3p1c42p4">
<span class="pali m-text">ime dhammā parittā.</span><br />
</p>
<p id="ds2p3p1c43p1">
<span class="pali m-text">Katame dhammā mahaggatā?</span><br />
</p>
<p id="ds2p3p1c43p2">
<span class="pali m-text">Rūpāvacarā, arūpāvacarā, kusalābyākatā dhammā;</span><br />
</p>
<p id="ds2p3p1c43p3">
<span class="pali m-text">vedanākkhandho …pe… viññāṇakkhandho—</span><br />
</p>
<p id="ds2p3p1c43p4">
<span class="pali m-text">ime dhammā mahaggatā.</span><br />
</p>
<p id="ds2p3p1c44p1">
<span class="pali m-text">Katame dhammā appamāṇā?</span><br />
</p>
<p id="ds2p3p1c44p2">
<span class="pali m-text">Apariyāpannā maggā ca, maggaphalāni ca, asaṅkhatā ca dhātu—</span><br />
</p>
<p id="ds2p3p1c44p3">
<span class="pali m-text">ime dhammā appamāṇā.</span><br />
</p>
<p id="ds2p3p1c45p0">
<span class="pali m-text">2.3.1.13. Parittārammaṇattika</span><br />
</p>
<p id="ds2p3p1c45p1">
<span class="pali m-text">Katame dhammā parittārammaṇā?</span><br />
</p>
<p id="ds2p3p1c45p2">
<span class="pali m-text">Paritte dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c45p3">
<span class="pali m-text">ime dhammā parittārammaṇā.</span><br />
</p>
<p id="ds2p3p1c46p1">
<span class="pali m-text">Katame dhammā mahaggatārammaṇā?</span><br />
</p>
<p id="ds2p3p1c46p2">
<span class="pali m-text">Mahaggate dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c46p3">
<span class="pali m-text">ime dhammā mahaggatārammaṇā.</span><br />
</p>
<p id="ds2p3p1c47p1">
<span class="pali m-text">Katame dhammā appamāṇārammaṇā?</span><br />
</p>
<p id="ds2p3p1c47p2">
<span class="pali m-text">Appamāṇe dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c47p3">
<span class="pali m-text">ime dhammā appamāṇārammaṇā.</span><br />
</p>
<p id="ds2p3p1c48p0">
<span class="pali m-text">2.3.1.14. Hīnattika</span><br />
</p>
<p id="ds2p3p1c48p1">
<span class="pali m-text">Katame dhammā hīnā?</span><br />
</p>
<p id="ds2p3p1c48p2">
<span class="pali m-text">Tīṇi akusalamūlāni—</span><br />
</p>
<p id="ds2p3p1c48p3">
<span class="pali m-text">lobho, doso, moho;</span><br />
</p>
<p id="ds2p3p1c48p4">
<span class="pali m-text">tadekaṭṭhā ca kilesā;</span><br />
</p>
<p id="ds2p3p1c48p5">
<span class="pali m-text">taṁsampayutto vedanākkhandho …pe… viññāṇakkhandho;</span><br />
</p>
<p id="ds2p3p1c48p6">
<span class="pali m-text">taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="ds2p3p1c48p7">
<span class="pali m-text">ime dhammā hīnā.</span><br />
</p>
<p id="ds2p3p1c49p1">
<span class="pali m-text">Katame dhammā majjhimā?</span><br />
</p>
<p id="ds2p3p1c49p2">
<span class="pali m-text">Sāsavā kusalābyākatā dhammā kāmāvacarā, rūpāvacarā, arūpāvacarā, rūpakkhandho …pe… viññāṇakkhandho—</span><br />
</p>
<p id="ds2p3p1c49p3">
<span class="pali m-text">ime dhammā majjhimā.</span><br />
</p>
<p id="ds2p3p1c50p1">
<span class="pali m-text">Katame dhammā paṇītā?</span><br />
</p>
<p id="ds2p3p1c50p2">
<span class="pali m-text">Apariyāpannā maggā ca, maggaphalāni ca, asaṅkhatā ca dhātu—</span><br />
</p>
<p id="ds2p3p1c50p3">
<span class="pali m-text">ime dhammā paṇītā.</span><br />
</p>
<p id="ds2p3p1c51p0">
<span class="pali m-text">2.3.1.15. Micchattaniyatattika</span><br />
</p>
<p id="ds2p3p1c51p1">
<span class="pali m-text">Katame dhammā micchattaniyatā?</span><br />
</p>
<p id="ds2p3p1c51p2">
<span class="pali m-text">Pañca kammāni ānantarikāni, yā ca micchādiṭṭhiniyatā—</span><br />
</p>
<p id="ds2p3p1c51p3">
<span class="pali m-text">ime dhammā micchattaniyatā.</span><br />
</p>
<p id="ds2p3p1c52p1">
<span class="pali m-text">Katame dhammā sammattaniyatā?</span><br />
</p>
<p id="ds2p3p1c52p2">
<span class="pali m-text">Cattāro maggā apariyāpannā—</span><br />
</p>
<p id="ds2p3p1c52p3">
<span class="pali m-text">ime dhammā sammattaniyatā.</span><br />
</p>
<p id="ds2p3p1c53p1">
<span class="pali m-text">Katame dhammā aniyatā?</span><br />
</p>
<p id="ds2p3p1c53p2">
<span class="pali m-text">Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c53p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c53p4">
<span class="pali m-text">sabbañca rūpaṁ, asaṅkhatā ca dhātu—</span><br />
</p>
<p id="ds2p3p1c53p5">
<span class="pali m-text">ime dhammā aniyatā.</span><br />
</p>
<p id="ds2p3p1c54p0">
<span class="pali m-text">2.3.1.16. Maggārammaṇattika</span><br />
</p>
<p id="ds2p3p1c54p1">
<span class="pali m-text">Katame dhammā maggārammaṇā?</span><br />
</p>
<p id="ds2p3p1c54p2">
<span class="pali m-text">Ariyamaggaṁ ārabbha ye uppajjanti cittacetasikā dhammā—</span><br />
</p>
<p id="ds2p3p1c54p3">
<span class="pali m-text">ime dhammā maggārammaṇā.</span><br />
</p>
<p id="ds2p3p1c55p1">
<span class="pali m-text">Katame dhammā maggahetukā?</span><br />
</p>
<p id="ds2p3p1c55p2">
<span class="pali m-text">Ariyamaggasamaṅgissa maggaṅgāni ṭhapetvā;</span><br />
</p>
<p id="ds2p3p1c55p3">
<span class="pali m-text">taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c55p4">
<span class="pali m-text">ime dhammā maggahetukā.</span><br />
</p>
<p id="ds2p3p1c55p5">
<span class="pali m-text">Ariyamaggasamaṅgissa sammādiṭṭhi maggo ceva hetu ca, sammādiṭṭhiṁ ṭhapetvā, taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c55p6">
<span class="pali m-text">ime dhammā maggahetukā.</span><br />
</p>
<p id="ds2p3p1c55p7">
<span class="pali m-text">Ariyamaggasamaṅgissa alobho, adoso, amoho—</span><br />
</p>
<p id="ds2p3p1c55p8">
<span class="pali m-text">ime dhammā maggahetū.</span><br />
</p>
<p id="ds2p3p1c55p9">
<span class="pali m-text">Taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c55p10">
<span class="pali m-text">ime dhammā maggahetukā.</span><br />
</p>
<p id="ds2p3p1c56p1">
<span class="pali m-text">Katame dhammā maggādhipatino?</span><br />
</p>
<p id="ds2p3p1c56p2">
<span class="pali m-text">Ariyamaggaṁ adhipatiṁ karitvā ye uppajjanti cittacetasikā dhammā—</span><br />
</p>
<p id="ds2p3p1c56p3">
<span class="pali m-text">ime dhammā maggādhipatino.</span><br />
</p>
<p id="ds2p3p1c56p4">
<span class="pali m-text">Ariyamaggasamaṅgissa vīmaṁsādhipateyyaṁ maggaṁ bhāvayantassa vīmaṁsaṁ ṭhapetvā;</span><br />
</p>
<p id="ds2p3p1c56p5">
<span class="pali m-text">taṁsampayutto vedanākkhandho …pe… viññāṇakkhandho—</span><br />
</p>
<p id="ds2p3p1c56p6">
<span class="pali m-text">ime dhammā maggādhipatino.</span><br />
</p>
<p id="ds2p3p1c57p0">
<span class="pali m-text">2.3.1.17. Uppannattika</span><br />
</p>
<p id="ds2p3p1c57p1">
<span class="pali m-text">Katame dhammā uppannā?</span><br />
</p>
<p id="ds2p3p1c57p2">
<span class="pali m-text">Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā uppannā uppannaṁsena saṅgahitā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c57p3">
<span class="pali m-text">ime dhammā uppannā.</span><br />
</p>
<p id="ds2p3p1c58p1">
<span class="pali m-text">Katame dhammā anuppannā?</span><br />
</p>
<p id="ds2p3p1c58p2">
<span class="pali m-text">Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anuppannā anuppannaṁsena saṅgahitā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c58p3">
<span class="pali m-text">ime dhammā anuppannā.</span><br />
</p>
<p id="ds2p3p1c59p1">
<span class="pali m-text">Katame dhammā uppādino?</span><br />
</p>
<p id="ds2p3p1c59p2">
<span class="pali m-text">Kusalākusalānaṁ dhammānaṁ avipakkavipākānaṁ vipākā kāmāvacarā, rūpāvacarā, arūpāvacarā, apariyāpannā;</span><br />
</p>
<p id="ds2p3p1c59p3">
<span class="pali m-text">vedanākkhandho …pe… viññāṇakkhandho;</span><br />
</p>
<p id="ds2p3p1c59p4">
<span class="pali m-text">yañca rūpaṁ kammassa katattā uppajjissati—</span><br />
</p>
<p id="ds2p3p1c59p5">
<span class="pali m-text">ime dhammā uppādino.</span><br />
</p>
<p id="ds2p3p1c60p0">
<span class="pali m-text">2.3.1.18. Atītattika</span><br />
</p>
<p id="ds2p3p1c60p1">
<span class="pali m-text">Katame dhammā atītā?</span><br />
</p>
<p id="ds2p3p1c60p2">
<span class="pali m-text">Ye dhammā atītā niruddhā vigatā vipariṇatā atthaṅgatā abbhatthaṅgatā uppajjitvā vigatā atītā atītaṁsena saṅgahitā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c60p3">
<span class="pali m-text">ime dhammā atītā.</span><br />
</p>
<p id="ds2p3p1c61p1">
<span class="pali m-text">Katame dhammā anāgatā?</span><br />
</p>
<p id="ds2p3p1c61p2">
<span class="pali m-text">Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anāgatā anāgataṁsena saṅgahitā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c61p3">
<span class="pali m-text">ime dhammā anāgatā.</span><br />
</p>
<p id="ds2p3p1c62p1">
<span class="pali m-text">Katame dhammā paccuppannā?</span><br />
</p>
<p id="ds2p3p1c62p2">
<span class="pali m-text">Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā paccuppannā paccuppannaṁsena saṅgahitā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c62p3">
<span class="pali m-text">ime dhammā paccuppannā.</span><br />
</p>
<p id="ds2p3p1c63p0">
<span class="pali m-text">2.3.1.19. Atītārammaṇattika</span><br />
</p>
<p id="ds2p3p1c63p1">
<span class="pali m-text">Katame dhammā atītārammaṇā?</span><br />
</p>
<p id="ds2p3p1c63p2">
<span class="pali m-text">Atīte dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c63p3">
<span class="pali m-text">ime dhammā atītārammaṇā.</span><br />
</p>
<p id="ds2p3p1c64p1">
<span class="pali m-text">Katame dhammā anāgatārammaṇā?</span><br />
</p>
<p id="ds2p3p1c64p2">
<span class="pali m-text">Anāgate dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c64p3">
<span class="pali m-text">ime dhammā anāgatārammaṇā.</span><br />
</p>
<p id="ds2p3p1c65p1">
<span class="pali m-text">Katame dhammā paccuppannārammaṇā?</span><br />
</p>
<p id="ds2p3p1c65p2">
<span class="pali m-text">Paccuppanne dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c65p3">
<span class="pali m-text">ime dhammā paccuppannārammaṇā.</span><br />
</p>
<p id="ds2p3p1c66p0">
<span class="pali m-text">2.3.1.20. Ajjhattattika</span><br />
</p>
<p id="ds2p3p1c66p1">
<span class="pali m-text">Katame dhammā ajjhattā?</span><br />
</p>
<p id="ds2p3p1c66p2">
<span class="pali m-text">Ye dhammā tesaṁ tesaṁ sattānaṁ ajjhattaṁ paccattaṁ niyatā pāṭipuggalikā upādinnā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c66p3">
<span class="pali m-text">ime dhammā ajjhattā.</span><br />
</p>
<p id="ds2p3p1c67p1">
<span class="pali m-text">Katame dhammā bahiddhā?</span><br />
</p>
<p id="ds2p3p1c67p2">
<span class="pali m-text">Ye dhammā tesaṁ tesaṁ parasattānaṁ parapuggalānaṁ ajjhattaṁ paccattaṁ niyatā pāṭipuggalikā upādinnā, rūpaṁ, vedanā, saññā, saṅkhārā, viññāṇaṁ—</span><br />
</p>
<p id="ds2p3p1c67p3">
<span class="pali m-text">ime dhammā bahiddhā.</span><br />
</p>
<p id="ds2p3p1c68p1">
<span class="pali m-text">Katame dhammā ajjhattabahiddhā?</span><br />
</p>
<p id="ds2p3p1c68p2">
<span class="pali m-text">Tadubhayaṁ—</span><br />
</p>
<p id="ds2p3p1c68p3">
<span class="pali m-text">ime dhammā ajjhattabahiddhā.</span><br />
</p>
<p id="ds2p3p1c69p0">
<span class="pali m-text">2.3.1.21. Ajjhattārammaṇattika</span><br />
</p>
<p id="ds2p3p1c69p1">
<span class="pali m-text">Katame dhammā ajjhattārammaṇā?</span><br />
</p>
<p id="ds2p3p1c69p2">
<span class="pali m-text">Ajjhatte dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c69p3">
<span class="pali m-text">ime dhammā ajjhattārammaṇā.</span><br />
</p>
<p id="ds2p3p1c70p1">
<span class="pali m-text">Katame dhammā bahiddhārammaṇā?</span><br />
</p>
<p id="ds2p3p1c70p2">
<span class="pali m-text">Bahiddhā dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c70p3">
<span class="pali m-text">ime dhammā bahiddhārammaṇā.</span><br />
</p>
<p id="ds2p3p1c71p1">
<span class="pali m-text">Katame dhammā ajjhattabahiddhārammaṇā?</span><br />
</p>
<p id="ds2p3p1c71p2">
<span class="pali m-text">Ajjhattabahiddhā dhamme ārabbha ye uppajjanti cittacetasikā dhammā—</span><br />
</p>
<p id="ds2p3p1c71p3">
<span class="pali m-text">ime dhammā ajjhattabahiddhārammaṇā.</span><br />
</p>
<p id="ds2p3p1c72p0">
<span class="pali m-text">2.3.1.22. Sanidassanattika</span><br />
</p>
<p id="ds2p3p1c72p1">
<span class="pali m-text">Katame dhammā sanidassanasappaṭighā?</span><br />
</p>
<p id="ds2p3p1c72p2">
<span class="pali m-text">Rūpāyatanaṁ—</span><br />
</p>
<p id="ds2p3p1c72p3">
<span class="pali m-text">ime dhammā sanidassanasappaṭighā.</span><br />
</p>
<p id="ds2p3p1c73p1">
<span class="pali m-text">Katame dhammā anidassanasappaṭighā?</span><br />
</p>
<p id="ds2p3p1c73p2">
<span class="pali m-text">Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ—</span><br />
</p>
<p id="ds2p3p1c73p3">
<span class="pali m-text">ime dhammā anidassanasappaṭighā.</span><br />
</p>
<p id="ds2p3p1c74p1">
<span class="pali m-text">Katame dhammā anidassanaappaṭighā?</span><br />
</p>
<p id="ds2p3p1c74p2">
<span class="pali m-text">Vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="ds2p3p1c74p3">
<span class="pali m-text">yañca rūpaṁ anidassanaṁ appaṭighaṁ dhammāyatanapariyāpannaṁ;</span><br />
</p>
<p id="ds2p3p1c74p4">
<span class="pali m-text">asaṅkhatā ca dhātu—</span><br />
</p>
<p id="ds2p3p1c74p5">
<span class="pali m-text">ime dhammā anidassanaappaṭighā.</span><br />
</p>
<p id="ds2p3p1c74p6">
<span class="pali m-text">Tikaṁ.</span><br />
</p>
</section>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>