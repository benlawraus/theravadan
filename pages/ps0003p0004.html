<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ps0003p0004.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/ps0003p0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ps0003p0005.html">Next</a></div>
</div>
<p id="ps3p4c0p2">
<span class="pali m-text">3 Paññāvagga</span><br />
</p>
<section id="vivekakatha">
<span id="ps3p4c0p3"></span><h2><span class="pali m-text">3.4. Vivekakathā</span></h2>
<p id="ps3p4c1p1">
<span class="pali m-text">Sāvatthinidānaṁ.</span><br />
</p>
<p id="ps3p4c1p2">
<span class="pali m-text">“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti;</span><br />
</p>
<p id="ps3p4c1p3">
<span class="pali m-text">evamevaṁ, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti.</span><br />
</p>
<p id="ps3p4c2p1">
<span class="pali m-text">Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti?</span><br />
</p>
<p id="ps3p4c2p2">
<span class="pali m-text">Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c2p3">
<span class="pali m-text">Sammāsaṅkappaṁ …pe…</span><br />
</p>
<p id="ps3p4c2p4">
<span class="pali m-text">sammāvācaṁ …</span><br />
</p>
<p id="ps3p4c2p5">
<span class="pali m-text">sammākammantaṁ …</span><br />
</p>
<p id="ps3p4c2p6">
<span class="pali m-text">sammāājīvaṁ …</span><br />
</p>
<p id="ps3p4c2p7">
<span class="pali m-text">sammāvāyāmaṁ …</span><br />
</p>
<p id="ps3p4c2p8">
<span class="pali m-text">sammāsatiṁ …</span><br />
</p>
<p id="ps3p4c2p9">
<span class="pali m-text">sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c2p10">
<span class="pali m-text">Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti.</span><br />
</p>
<p id="ps3p4c3p1">
<span class="pali m-text">Seyyathāpi, bhikkhave, ye keci bījagāmabhūtagāmā vuddhiṁ viruḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ viruḷhiṁ vepullaṁ āpajjanti;</span><br />
</p>
<p id="ps3p4c3p2">
<span class="pali m-text">evamevaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu.</span><br />
</p>
<p id="ps3p4c4p1">
<span class="pali m-text">Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu?</span><br />
</p>
<p id="ps3p4c4p2">
<span class="pali m-text">Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c4p3">
<span class="pali m-text">Sammāsaṅkappaṁ bhāveti …pe…</span><br />
</p>
<p id="ps3p4c4p4">
<span class="pali m-text">sammāvācaṁ bhāveti …</span><br />
</p>
<p id="ps3p4c4p5">
<span class="pali m-text">sammākammantaṁ bhāveti …</span><br />
</p>
<p id="ps3p4c4p6">
<span class="pali m-text">sammāājīvaṁ bhāveti …</span><br />
</p>
<p id="ps3p4c4p7">
<span class="pali m-text">sammāvāyāmaṁ bhāveti …</span><br />
</p>
<p id="ps3p4c4p8">
<span class="pali m-text">sammāsatiṁ bhāveti …</span><br />
</p>
<p id="ps3p4c4p9">
<span class="pali m-text">sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c4p10">
<span class="pali m-text">Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesū”ti.</span><br />
</p>
<p id="ps3p4c5p0">
<span class="pali m-text">3.4.1. Maggaṅganiddesa</span><br />
</p>
<p id="ps3p4c5p1">
<span class="pali m-text">Sammādiṭṭhiyā pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c5p2">
<span class="pali m-text">Sammāsaṅkappassa …pe…</span><br />
</p>
<p id="ps3p4c5p3">
<span class="pali m-text">sammāvācāya …</span><br />
</p>
<p id="ps3p4c5p4">
<span class="pali m-text">sammākammantassa …</span><br />
</p>
<p id="ps3p4c5p5">
<span class="pali m-text">sammāājīvassa …</span><br />
</p>
<p id="ps3p4c5p6">
<span class="pali m-text">sammāvāyāmassa …</span><br />
</p>
<p id="ps3p4c5p7">
<span class="pali m-text">sammāsatiyā …</span><br />
</p>
<p id="ps3p4c5p8">
<span class="pali m-text">sammāsamādhissa pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c6p1">
<span class="pali m-text">&lt;b&gt;Sammādiṭṭhiyā katame pañca vivekā?&lt;/b&gt;</span><br />
</p>
<p id="ps3p4c6p2">
<span class="pali m-text">Vikkhambhanaviveko, tadaṅgaviveko samucchedaviveko, paṭippassaddhiviveko, nissaraṇaviveko.</span><br />
</p>
<p id="ps3p4c6p3">
<span class="pali m-text">Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ.</span><br />
</p>
<p id="ps3p4c6p4">
<span class="pali m-text">Sammādiṭṭhiyā ime pañca vivekā.</span><br />
</p>
<p id="ps3p4c6p5">
<span class="pali m-text">Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c7p1">
<span class="pali m-text">&lt;b&gt;Sammādiṭṭhiyā katame pañca virāgā?&lt;/b&gt;</span><br />
</p>
<p id="ps3p4c7p2">
<span class="pali m-text">Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo.</span><br />
</p>
<p id="ps3p4c7p3">
<span class="pali m-text">Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ.</span><br />
</p>
<p id="ps3p4c7p4">
<span class="pali m-text">Sammādiṭṭhiyā ime pañca virāgā.</span><br />
</p>
<p id="ps3p4c7p5">
<span class="pali m-text">Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c8p1">
<span class="pali m-text">&lt;b&gt;Sammādiṭṭhiyā katame pañca nirodhā?&lt;/b&gt;</span><br />
</p>
<p id="ps3p4c8p2">
<span class="pali m-text">Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho.</span><br />
</p>
<p id="ps3p4c8p3">
<span class="pali m-text">Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu.</span><br />
</p>
<p id="ps3p4c8p4">
<span class="pali m-text">Sammādiṭṭhiyā ime pañca nirodhā.</span><br />
</p>
<p id="ps3p4c8p5">
<span class="pali m-text">Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c9p1">
<span class="pali m-text">&lt;b&gt;Sammādiṭṭhiyā katame pañca vosaggā?&lt;/b&gt;</span><br />
</p>
<p id="ps3p4c9p2">
<span class="pali m-text">Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo.</span><br />
</p>
<p id="ps3p4c9p3">
<span class="pali m-text">Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ.</span><br />
</p>
<p id="ps3p4c9p4">
<span class="pali m-text">Sammādiṭṭhiyā ime pañca vosaggā.</span><br />
</p>
<p id="ps3p4c9p5">
<span class="pali m-text">Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c9p6">
<span class="pali m-text">Sammādiṭṭhiyā ime pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c10p1">
<span class="pali m-text">&lt;b&gt;Sammāsaṅkappassa …pe…&lt;/b&gt;</span><br />
</p>
<p id="ps3p4c10p2">
<span class="pali m-text">&lt;b&gt;sammāvācāya …&lt;/b&gt;</span><br />
</p>
<p id="ps3p4c10p3">
<span class="pali m-text">&lt;b&gt;sammākammantassa …&lt;/b&gt;</span><br />
</p>
<p id="ps3p4c10p4">
<span class="pali m-text">&lt;b&gt;sammāājīvassa …&lt;/b&gt;</span><br />
</p>
<p id="ps3p4c10p5">
<span class="pali m-text">&lt;b&gt;sammāvāyāmassa …&lt;/b&gt;</span><br />
</p>
<p id="ps3p4c10p6">
<span class="pali m-text">&lt;b&gt;sammāsatiyā …&lt;/b&gt;</span><br />
</p>
<p id="ps3p4c10p7">
<span class="pali m-text">&lt;b&gt;sammāsamādhissa katame pañca vivekā?&lt;/b&gt;</span><br />
</p>
<p id="ps3p4c10p8">
<span class="pali m-text">Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko.</span><br />
</p>
<p id="ps3p4c10p9">
<span class="pali m-text">Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe nissaraṇaviveko ca nirodho nibbānaṁ.</span><br />
</p>
<p id="ps3p4c10p10">
<span class="pali m-text">Sammāsamādhissa ime pañca vivekā.</span><br />
</p>
<p id="ps3p4c10p11">
<span class="pali m-text">Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c11p1">
<span class="pali m-text">&lt;b&gt;Sammāsamādhissa katame pañca virāgā?&lt;/b&gt;</span><br />
</p>
<p id="ps3p4c11p2">
<span class="pali m-text">Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo.</span><br />
</p>
<p id="ps3p4c11p3">
<span class="pali m-text">Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ.</span><br />
</p>
<p id="ps3p4c11p4">
<span class="pali m-text">Sammāsamādhissa ime pañca virāgā.</span><br />
</p>
<p id="ps3p4c11p5">
<span class="pali m-text">Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c12p1">
<span class="pali m-text">&lt;b&gt;Sammāsamādhissa katame pañca nirodhā?&lt;/b&gt;</span><br />
</p>
<p id="ps3p4c12p2">
<span class="pali m-text">Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho.</span><br />
</p>
<p id="ps3p4c12p3">
<span class="pali m-text">Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu.</span><br />
</p>
<p id="ps3p4c12p4">
<span class="pali m-text">Sammāsamādhissa ime pañca nirodhā.</span><br />
</p>
<p id="ps3p4c12p5">
<span class="pali m-text">Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c13p1">
<span class="pali m-text">&lt;b&gt;Sammāsamādhissa katame pañca vosaggā?&lt;/b&gt;</span><br />
</p>
<p id="ps3p4c13p2">
<span class="pali m-text">Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo.</span><br />
</p>
<p id="ps3p4c13p3">
<span class="pali m-text">Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ.</span><br />
</p>
<p id="ps3p4c13p4">
<span class="pali m-text">Sammāsamādhissa ime pañca vosaggā.</span><br />
</p>
<p id="ps3p4c13p5">
<span class="pali m-text">Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ.</span><br />
</p>
<p id="ps3p4c13p6">
<span class="pali m-text">Sammāsamādhissa ime pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c14p1">
<span class="pali m-text">“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti;</span><br />
</p>
<p id="ps3p4c14p2">
<span class="pali m-text">evamevaṁ kho, bhikkhave, bhikkhu sīlaṁ nissāya sīle patiṭṭhāya satta bojjhaṅge bhāveti, satta bojjhaṅge bahulīkaroti …pe…</span><br />
</p>
<p id="ps3p4c14p3">
<span class="pali m-text">satta bojjhaṅge bhāvento satta bojjhaṅge bahulīkaronto vuddhiṁ virūḷhiṁ vepullaṁ pāpuṇāti dhammesu …pe…</span><br />
</p>
<p id="ps3p4c14p4">
<span class="pali m-text">pañca balāni bhāveti, pañca balāni bahulīkaroti …pe…</span><br />
</p>
<p id="ps3p4c14p5">
<span class="pali m-text">pañca balāni bhāvento pañca balāni bahulīkaronto vuddhiṁ virūḷhiṁ vepullaṁ pāpuṇāti dhammesu …pe…</span><br />
</p>
<p id="ps3p4c14p6">
<span class="pali m-text">pañcindriyāni bhāveti, pañcindriyāni bahulīkaroti …pe….</span><br />
</p>
<p id="ps3p4c15p1">
<span class="pali m-text">Seyyathāpi, bhikkhave, ye keci bījagāmabhūtagāmā vuddhiṁ virūḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ virūḷhiṁ vepullaṁ āpajjanti;</span><br />
</p>
<p id="ps3p4c15p2">
<span class="pali m-text">evamevaṁ kho, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu.</span><br />
</p>
<p id="ps3p4c16p1">
<span class="pali m-text">Kathañca, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu?</span><br />
</p>
<p id="ps3p4c16p2">
<span class="pali m-text">Idha, bhikkhave, bhikkhu saddhindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c16p3">
<span class="pali m-text">Vīriyindriyaṁ bhāveti …pe…</span><br />
</p>
<p id="ps3p4c16p4">
<span class="pali m-text">satindriyaṁ bhāveti …pe…</span><br />
</p>
<p id="ps3p4c16p5">
<span class="pali m-text">samādhindriyaṁ bhāveti …pe…</span><br />
</p>
<p id="ps3p4c16p6">
<span class="pali m-text">paññindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ.</span><br />
</p>
<p id="ps3p4c16p7">
<span class="pali m-text">Evaṁ kho, bhikkhave, bhikkhu sīlaṁ nissāya …pe…</span><br />
</p>
<p id="ps3p4c16p8">
<span class="pali m-text">pāpuṇāti dhammesū”ti.</span><br />
</p>
<p id="ps3p4c17p0">
<span class="pali m-text">3.4.2. Indriyaniddesa</span><br />
</p>
<p id="ps3p4c17p1">
<span class="pali m-text">Saddhindriyassa pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c17p2">
<span class="pali m-text">Vīriyindriyassa …pe…</span><br />
</p>
<p id="ps3p4c17p3">
<span class="pali m-text">satindriyassa …pe…</span><br />
</p>
<p id="ps3p4c17p4">
<span class="pali m-text">samādhindriyassa …pe…</span><br />
</p>
<p id="ps3p4c17p5">
<span class="pali m-text">paññindriyassa pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c18p1">
<span class="pali m-text">&lt;b&gt;Saddhindriyassa katame pañca vivekā?&lt;/b&gt;</span><br />
</p>
<p id="ps3p4c18p2">
<span class="pali m-text">Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko.</span><br />
</p>
<p id="ps3p4c18p3">
<span class="pali m-text">Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ.</span><br />
</p>
<p id="ps3p4c18p4">
<span class="pali m-text">Saddhindriyassa ime pañca vivekā.</span><br />
</p>
<p id="ps3p4c18p5">
<span class="pali m-text">Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ …pe…</span><br />
</p>
<p id="ps3p4c18p6">
<span class="pali m-text">saddhindriyassa ime pañca vivekā, pañca virāgā, pañca nirodhā, pañca vosaggā, dvādasa nissayā.</span><br />
</p>
<p id="ps3p4c19p1">
<span class="pali m-text">Vīriyindriyassa …pe…</span><br />
</p>
<p id="ps3p4c19p2">
<span class="pali m-text">satindriyassa …pe…</span><br />
</p>
<p id="ps3p4c19p3">
<span class="pali m-text">samādhindriyassa …</span><br />
</p>
<p id="ps3p4c19p4">
<span class="pali m-text">paññindriyassa katame pañca vivekā?</span><br />
</p>
<p id="ps3p4c19p5">
<span class="pali m-text">Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko …pe…</span><br />
</p>
<p id="ps3p4c19p6">
<span class="pali m-text">paññindriyassa ime pañca vivekā, pañca virāgā, pañca nirodhā, pañca vosaggā, dvādasa nissayāti.</span><br />
</p>
<p id="ps3p4c19p7">
<span class="pali m-text">Vivekakathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/ps0003p0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ps0003p0005.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>