<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0444.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0443.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0445.html">Next</a></div>
</div>
<p id="ja444c0p2">
<span class="pali m-text">Dasakanipāta</span><br />
</p>
<p id="ja444c0p3">
<span class="pali m-text">Catudvāravagga</span><br />
</p>
<section id="kanhadipayanajataka">
<span id="ja444c0p4"></span><h2><span class="pali m-text">6. Kaṇhadīpāyanajātaka</span></h2>
<p id="ja444c1p1">
<span class="pali m-text">“Sattāhamevāhaṁ pasannacitto,</span><br />
</p>
<p id="ja444c1p2">
<span class="pali m-text">Puññatthiko ācariṁ brahmacariyaṁ;</span><br />
</p>
<p id="ja444c1p3">
<span class="pali m-text">Athāparaṁ yaṁ caritaṁ mamedaṁ,</span><br />
</p>
<p id="ja444c1p4">
<span class="pali m-text">Vassāni paññāsa samādhikāni;</span><br />
</p>
<p id="ja444c1p5">
<span class="pali m-text">Akāmakovāpi ahaṁ carāmi,</span><br />
</p>
<p id="ja444c1p6">
<span class="pali m-text">Etena saccena suvatthi hotu;</span><br />
</p>
<p id="ja444c1p7">
<span class="pali m-text">Hataṁ visaṁ jīvatu yaññadatto”.</span><br />
</p>
<p id="ja444c2p1">
<span class="pali m-text">“Yasmā dānaṁ nābhinandiṁ kadāci,</span><br />
</p>
<p id="ja444c2p2">
<span class="pali m-text">Disvānahaṁ atithiṁ vāsakāle;</span><br />
</p>
<p id="ja444c2p3">
<span class="pali m-text">Na cāpi me appiyataṁ aveduṁ,</span><br />
</p>
<p id="ja444c2p4">
<span class="pali m-text">Bahussutā samaṇabrāhmaṇā ca”.</span><br />
</p>
<p id="ja444c2p5">
<span class="pali m-text">Akāmakovāpi ahaṁ dadāmi,</span><br />
</p>
<p id="ja444c2p6">
<span class="pali m-text">Etena saccena suvatthi hotu;</span><br />
</p>
<p id="ja444c2p7">
<span class="pali m-text">Hataṁ visaṁ jīvatu yaññadatto.</span><br />
</p>
<p id="ja444c3p1">
<span class="pali m-text">“Āsīviso tāta pahūtatejo,</span><br />
</p>
<p id="ja444c3p2">
<span class="pali m-text">Yo taṁ adaṁsī sacarā udicca;</span><br />
</p>
<p id="ja444c3p3">
<span class="pali m-text">Tasmiñca me appiyatāya ajja,</span><br />
</p>
<p id="ja444c3p4">
<span class="pali m-text">Pitari ca te natthi koci viseso;</span><br />
</p>
<p id="ja444c3p5">
<span class="pali m-text">Etena saccena suvatthi hotu,</span><br />
</p>
<p id="ja444c3p6">
<span class="pali m-text">Hataṁ visaṁ jīvatu yaññadatto”.</span><br />
</p>
<p id="ja444c4p1">
<span class="pali m-text">“Santā dantāyeva paribbajanti,</span><br />
</p>
<p id="ja444c4p2">
<span class="pali m-text">Aññatra kaṇhā natthākāmarūpā;</span><br />
</p>
<p id="ja444c4p3">
<span class="pali m-text">Dīpāyana kissa jigucchamāno,</span><br />
</p>
<p id="ja444c4p4">
<span class="pali m-text">Akāmako carasi brahmacariyaṁ”.</span><br />
</p>
<p id="ja444c5p1">
<span class="pali m-text">“Saddhāya nikkhamma punaṁ nivatto,</span><br />
</p>
<p id="ja444c5p2">
<span class="pali m-text">So eḷamūgova bālo vatāyaṁ;</span><br />
</p>
<p id="ja444c5p3">
<span class="pali m-text">Etassa vādassa jigucchamāno,</span><br />
</p>
<p id="ja444c5p4">
<span class="pali m-text">Akāmako carāmi brahmacariyaṁ;</span><br />
</p>
<p id="ja444c5p5">
<span class="pali m-text">Viññuppasatthañca satañca ṭhānaṁ,</span><br />
</p>
<p id="ja444c5p6">
<span class="pali m-text">Evampahaṁ puññakaro bhavāmi”.</span><br />
</p>
<p id="ja444c6p1">
<span class="pali m-text">“Samaṇe tuvaṁ brāhmaṇe addhike ca,</span><br />
</p>
<p id="ja444c6p2">
<span class="pali m-text">Santappayāsi annapānena bhikkhaṁ;</span><br />
</p>
<p id="ja444c6p3">
<span class="pali m-text">Opānabhūtaṁva gharaṁ tava yidaṁ,</span><br />
</p>
<p id="ja444c6p4">
<span class="pali m-text">Annena pānena upetarūpaṁ;</span><br />
</p>
<p id="ja444c6p5">
<span class="pali m-text">Atha kissa vādassa jigucchamāno,</span><br />
</p>
<p id="ja444c6p6">
<span class="pali m-text">Akāmako dānamimaṁ dadāsi”.</span><br />
</p>
<p id="ja444c7p1">
<span class="pali m-text">“Pitaro ca me āsuṁ pitāmahā ca,</span><br />
</p>
<p id="ja444c7p2">
<span class="pali m-text">Saddhā ahuṁ dānapatī vadaññū;</span><br />
</p>
<p id="ja444c7p3">
<span class="pali m-text">Taṁ kullavattaṁ anuvattamāno,</span><br />
</p>
<p id="ja444c7p4">
<span class="pali m-text">Māhaṁ kule antimagandhano ahuṁ;</span><br />
</p>
<p id="ja444c7p5">
<span class="pali m-text">Etassa vādassa jigucchamāno,</span><br />
</p>
<p id="ja444c7p6">
<span class="pali m-text">Akāmako dānamimaṁ dadāmi”.</span><br />
</p>
<p id="ja444c8p1">
<span class="pali m-text">“Dahariṁ kumāriṁ asamatthapaññaṁ,</span><br />
</p>
<p id="ja444c8p2">
<span class="pali m-text">Yaṁ tānayiṁ ñātikulā sugatte;</span><br />
</p>
<p id="ja444c8p3">
<span class="pali m-text">Na cāpi me appiyataṁ avedi,</span><br />
</p>
<p id="ja444c8p4">
<span class="pali m-text">Aññatra kāmā paricārayantā;</span><br />
</p>
<p id="ja444c8p5">
<span class="pali m-text">Atha kena vaṇṇena mayā te bhoti,</span><br />
</p>
<p id="ja444c8p6">
<span class="pali m-text">Saṁvāsadhammo ahu evarūpo”.</span><br />
</p>
<p id="ja444c9p1">
<span class="pali m-text">“Ārā dūre nayidha kadāci atthi,</span><br />
</p>
<p id="ja444c9p2">
<span class="pali m-text">Paramparā nāma kule imasmiṁ;</span><br />
</p>
<p id="ja444c9p3">
<span class="pali m-text">Taṁ kullavattaṁ anuvattamānā,</span><br />
</p>
<p id="ja444c9p4">
<span class="pali m-text">Māhaṁ kule antimagandhinī ahuṁ;</span><br />
</p>
<p id="ja444c9p5">
<span class="pali m-text">Etassa vādassa jigucchamānā,</span><br />
</p>
<p id="ja444c9p6">
<span class="pali m-text">Akāmikā paddhacarāmhi tuyhaṁ”.</span><br />
</p>
<p id="ja444c10p1">
<span class="pali m-text">“Maṇḍabya bhāsiṁ yamabhāsaneyyaṁ,</span><br />
</p>
<p id="ja444c10p2">
<span class="pali m-text">Taṁ khamyataṁ puttakahetu majja;</span><br />
</p>
<p id="ja444c10p3">
<span class="pali m-text">Puttapemā na idha paratthi kiñci,</span><br />
</p>
<p id="ja444c10p4">
<span class="pali m-text">So no ayaṁ jīvati yaññadatto”ti.</span><br />
</p>
<p id="ja444c11p1">
<span class="pali m-text">Kaṇhadīpāyanajātakaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>