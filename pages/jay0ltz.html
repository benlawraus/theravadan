<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0ltz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0ltz.html" />
  <meta property="og:description" content="Paṇṇāsanipāta Niḷinikāvagga 2 Ummādantījātaka “Nivesanaṁ kassa nudaṁ sunanda, Pākārena paṇḍumayena guttaṁ; Kā dissati aggisikhāva dūre, Vehāyasaṁ pabbataggeva acci. Dhītā nvayaṁ kassa sunanda hoti, Suṇisā nvayaṁ kassa athopi bhariyā; Akkhāhi me khippamidheva puṭṭho, Avāvaṭā yadi vā atthi bhattā”. “Ahañhi jānāmi janinda etaṁ, Matyā ca petyā …" />
  <meta name="twitter:description" content="Paṇṇāsanipāta Niḷinikāvagga 2 Ummādantījātaka “Nivesanaṁ kassa nudaṁ sunanda, Pākārena paṇḍumayena guttaṁ; Kā dissati aggisikhāva dūre, Vehāyasaṁ pabbataggeva acci. Dhītā nvayaṁ kassa sunanda hoti, Suṇisā nvayaṁ kassa athopi bhariyā; Akkhāhi me khippamidheva puṭṭho, Avāvaṭā yadi vā atthi bhattā”. “Ahañhi jānāmi janinda etaṁ, Matyā ca petyā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="pannasanipata">
<h2><a href="#pannasanipata">Paṇṇāsanipāta</a></h2>
<section id="nilinikavagga">
<h3><a href="#nilinikavagga">Niḷinikāvagga</a></h3>
<section id="ummadantijataka">
<h4><a href="#ummadantijataka">2 Ummādantījātaka</a></h4>
<p id="ja527c1p1">
<span class="m-text m-primary">“Nivesanaṁ kassa nudaṁ sunanda,</span><br />
</p>
<p id="ja527c1p2">
<span class="m-text m-primary">Pākārena paṇḍumayena guttaṁ;</span><br />
</p>
<p id="ja527c1p3">
<span class="m-text m-primary">Kā dissati aggisikhāva dūre,</span><br />
</p>
<p id="ja527c1p4">
<span class="m-text m-primary">Vehāyasaṁ pabbataggeva acci.</span><br />
</p>
<p id="ja527c2p1">
<span class="m-text m-primary">Dhītā nvayaṁ kassa sunanda hoti,</span><br />
</p>
<p id="ja527c2p2">
<span class="m-text m-primary">Suṇisā nvayaṁ kassa athopi bhariyā;</span><br />
</p>
<p id="ja527c2p3">
<span class="m-text m-primary">Akkhāhi me khippamidheva puṭṭho,</span><br />
</p>
<p id="ja527c2p4">
<span class="m-text m-primary">Avāvaṭā yadi vā atthi bhattā”.</span><br />
</p>
<p id="ja527c3p1">
<span class="m-text m-primary">“Ahañhi jānāmi janinda etaṁ,</span><br />
</p>
<p id="ja527c3p2">
<span class="m-text m-primary">Matyā ca petyā ca athopi assā;</span><br />
</p>
<p id="ja527c3p3">
<span class="m-text m-primary">Taveva so puriso bhūmipāla,</span><br />
</p>
<p id="ja527c3p4">
<span class="m-text m-primary">Rattindivaṁ appamatto tavatthe.</span><br />
</p>
<p id="ja527c4p1">
<span class="m-text m-primary">Iddho ca phīto ca suvaḍḍhito ca,</span><br />
</p>
<p id="ja527c4p2">
<span class="m-text m-primary">Amacco ca te aññataro janinda;</span><br />
</p>
<p id="ja527c4p3">
<span class="m-text m-primary">Tassesā bhariyābhipārakassa,</span><br />
</p>
<p id="ja527c4p4">
<span class="m-text m-primary">Ummādantī nāmadheyyena rāja”.</span><br />
</p>
<p id="ja527c5p1">
<span class="m-text m-primary">“Ambho ambho nāmamidaṁ imissā,</span><br />
</p>
<p id="ja527c5p2">
<span class="m-text m-primary">Matyā ca petyā ca kataṁ susādhu;</span><br />
</p>
<p id="ja527c5p3">
<span class="m-text m-primary">Tadā hi mayhaṁ avalokayantī,</span><br />
</p>
<p id="ja527c5p4">
<span class="m-text m-primary">Ummattakaṁ ummadantī akāsi.</span><br />
</p>
<p id="ja527c6p1">
<span class="m-text m-primary">Yā puṇṇamāse migamandalocanā,</span><br />
</p>
<p id="ja527c6p2">
<span class="m-text m-primary">Upāvisi puṇḍarīkattacaṅgī;</span><br />
</p>
<p id="ja527c6p3">
<span class="m-text m-primary">Dve puṇṇamāyo tadahū amaññahaṁ,</span><br />
</p>
<p id="ja527c6p4">
<span class="m-text m-primary">Disvāna pārāvatarattavāsiniṁ.</span><br />
</p>
<p id="ja527c7p1">
<span class="m-text m-primary">Aḷārapamhehi subhehi vaggubhi,</span><br />
</p>
<p id="ja527c7p2">
<span class="m-text m-primary">Palobhayantī maṁ yadā udikkhati;</span><br />
</p>
<p id="ja527c7p3">
<span class="m-text m-primary">Vijambhamānā harateva me mano,</span><br />
</p>
<p id="ja527c7p4">
<span class="m-text m-primary">Jātā vane kimpurisīva pabbate.</span><br />
</p>
<p id="ja527c8p1">
<span class="m-text m-primary">Tadā hi brahatī sāmā,</span><br />
</p>
<p id="ja527c8p2">
<span class="m-text m-primary">āmuttamaṇikuṇḍalā;</span><br />
</p>
<p id="ja527c8p3">
<span class="m-text m-primary">Ekaccavasanā nārī,</span><br />
</p>
<p id="ja527c8p4">
<span class="m-text m-primary">migī bhantāvudikkhati.</span><br />
</p>
<p id="ja527c9p1">
<span class="m-text m-primary">Kadāssu maṁ tambanakhā sulomā,</span><br />
</p>
<p id="ja527c9p2">
<span class="m-text m-primary">Bāhāmudū candanasāralittā;</span><br />
</p>
<p id="ja527c9p3">
<span class="m-text m-primary">Vaṭṭaṅgulī sannatadhīrakuttiyā,</span><br />
</p>
<p id="ja527c9p4">
<span class="m-text m-primary">Nārī upaññissati sīsato subhā.</span><br />
</p>
<p id="ja527c10p1">
<span class="m-text m-primary">Kadāssu maṁ kañcanajāluracchadā,</span><br />
</p>
<p id="ja527c10p2">
<span class="m-text m-primary">Dhītā tirīṭissa vilaggamajjhā;</span><br />
</p>
<p id="ja527c10p3">
<span class="m-text m-primary">Mudūhi bāhāhi palissajissati,</span><br />
</p>
<p id="ja527c10p4">
<span class="m-text m-primary">Brahāvane jātadumaṁva māluvā.</span><br />
</p>
<p id="ja527c11p1">
<span class="m-text m-primary">Kadāssu lākhārasarattasucchavī,</span><br />
</p>
<p id="ja527c11p2">
<span class="m-text m-primary">Bindutthanī puṇḍarīkattacaṅgī;</span><br />
</p>
<p id="ja527c11p3">
<span class="m-text m-primary">Mukhaṁ mukhena upanāmayissati,</span><br />
</p>
<p id="ja527c11p4">
<span class="m-text m-primary">Soṇḍova soṇḍassa surāya thālaṁ.</span><br />
</p>
<p id="ja527c12p1">
<span class="m-text m-primary">Yadāddasaṁ taṁ tiṭṭhantiṁ,</span><br />
</p>
<p id="ja527c12p2">
<span class="m-text m-primary">Sabbabhaddaṁ manoramaṁ;</span><br />
</p>
<p id="ja527c12p3">
<span class="m-text m-primary">Tato sakassa cittassa,</span><br />
</p>
<p id="ja527c12p4">
<span class="m-text m-primary">Nāvabodhāmi kañcinaṁ.</span><br />
</p>
<p id="ja527c13p1">
<span class="m-text m-primary">Ummādantimahaṁ daṭṭhā,</span><br />
</p>
<p id="ja527c13p2">
<span class="m-text m-primary">āmuttamaṇikuṇḍalaṁ;</span><br />
</p>
<p id="ja527c13p3">
<span class="m-text m-primary">Na supāmi divārattiṁ,</span><br />
</p>
<p id="ja527c13p4">
<span class="m-text m-primary">sahassaṁva parājito.</span><br />
</p>
<p id="ja527c14p1">
<span class="m-text m-primary">Sakko ce me varaṁ dajjā,</span><br />
</p>
<p id="ja527c14p2">
<span class="m-text m-primary">so ca labbhetha me varo;</span><br />
</p>
<p id="ja527c14p3">
<span class="m-text m-primary">Ekarattaṁ dvirattaṁ vā,</span><br />
</p>
<p id="ja527c14p4">
<span class="m-text m-primary">bhaveyyaṁ abhipārako;</span><br />
</p>
<p id="ja527c14p5">
<span class="m-text m-primary">Ummādantyā ramitvāna,</span><br />
</p>
<p id="ja527c14p6">
<span class="m-text m-primary">sivirājā tato siyaṁ”.</span><br />
</p>
<p id="ja527c15p1">
<span class="m-text m-primary">“Bhūtāni me bhūtapatī namassato,</span><br />
</p>
<p id="ja527c15p2">
<span class="m-text m-primary">Āgamma yakkho idametadabravi;</span><br />
</p>
<p id="ja527c15p3">
<span class="m-text m-primary">Rañño mano ummadantyā niviṭṭho,</span><br />
</p>
<p id="ja527c15p4">
<span class="m-text m-primary">Dadāmi te taṁ paricārayassu”.</span><br />
</p>
<p id="ja527c16p1">
<span class="m-text m-primary">“Puññā ca dhaṁse amaro na camhi,</span><br />
</p>
<p id="ja527c16p2">
<span class="m-text m-primary">Jano ca me pāpamidañca jaññā;</span><br />
</p>
<p id="ja527c16p3">
<span class="m-text m-primary">Bhuso ca tyassa manaso vighāto,</span><br />
</p>
<p id="ja527c16p4">
<span class="m-text m-primary">Datvā piyaṁ ummadantiṁ adaṭṭhā”.</span><br />
</p>
<p id="ja527c17p1">
<span class="m-text m-primary">“Janinda nāññatra tayā mayā vā,</span><br />
</p>
<p id="ja527c17p2">
<span class="m-text m-primary">Sabbāpi kammassa katassa jaññā;</span><br />
</p>
<p id="ja527c17p3">
<span class="m-text m-primary">Yaṁ te mayā ummadantī padinnā,</span><br />
</p>
<p id="ja527c17p4">
<span class="m-text m-primary">Bhusehi rājā vanathaṁ sajāhi”.</span><br />
</p>
<p id="ja527c18p1">
<span class="m-text m-primary">“Yo pāpakaṁ kamma karaṁ manusso,</span><br />
</p>
<p id="ja527c18p2">
<span class="m-text m-primary">So maññati māyida maññiṁsu aññe;</span><br />
</p>
<p id="ja527c18p3">
<span class="m-text m-primary">Passanti bhūtāni karontametaṁ,</span><br />
</p>
<p id="ja527c18p4">
<span class="m-text m-primary">Yuttā ca ye honti narā pathabyā.</span><br />
</p>
<p id="ja527c19p1">
<span class="m-text m-primary">Añño nu te koci naro pathabyā,</span><br />
</p>
<p id="ja527c19p2">
<span class="m-text m-primary">Saddheyya lokasmi na me piyāti;</span><br />
</p>
<p id="ja527c19p3">
<span class="m-text m-primary">Bhuso ca tyassa manaso vighāto,</span><br />
</p>
<p id="ja527c19p4">
<span class="m-text m-primary">Datvā piyaṁ ummadantiṁ adaṭṭhā”.</span><br />
</p>
<p id="ja527c20p1">
<span class="m-text m-primary">“Addhā piyā mayha janinda esā,</span><br />
</p>
<p id="ja527c20p2">
<span class="m-text m-primary">Na sā mamaṁ appiyā bhūmipāla;</span><br />
</p>
<p id="ja527c20p3">
<span class="m-text m-primary">Gaccheva tvaṁ ummadantiṁ bhadante,</span><br />
</p>
<p id="ja527c20p4">
<span class="m-text m-primary">Sīhova selassa guhaṁ upeti”.</span><br />
</p>
<p id="ja527c21p1">
<span class="m-text m-primary">“Na pīḷitā attadukhena dhīrā,</span><br />
</p>
<p id="ja527c21p2">
<span class="m-text m-primary">Sukhapphalaṁ kamma pariccajanti;</span><br />
</p>
<p id="ja527c21p3">
<span class="m-text m-primary">Sammohitā vāpi sukhena mattā,</span><br />
</p>
<p id="ja527c21p4">
<span class="m-text m-primary">Na pāpakammañca samācaranti”.</span><br />
</p>
<p id="ja527c22p1">
<span class="m-text m-primary">“Tuvañhi mātā ca pitā ca mayhaṁ,</span><br />
</p>
<p id="ja527c22p2">
<span class="m-text m-primary">Bhattā patī posako devatā ca;</span><br />
</p>
<p id="ja527c22p3">
<span class="m-text m-primary">Dāso ahaṁ tuyha saputtadāro,</span><br />
</p>
<p id="ja527c22p4">
<span class="m-text m-primary">Yathāsukhaṁ sāmi karohi kāmaṁ”.</span><br />
</p>
<p id="ja527c23p1">
<span class="m-text m-primary">“Yo issaromhīti karoti pāpaṁ,</span><br />
</p>
<p id="ja527c23p2">
<span class="m-text m-primary">Katvā ca so nuttasate paresaṁ;</span><br />
</p>
<p id="ja527c23p3">
<span class="m-text m-primary">Na tena so jīvati dīghamāyu,</span><br />
</p>
<p id="ja527c23p4">
<span class="m-text m-primary">Devāpi pāpena samekkhare naṁ.</span><br />
</p>
<p id="ja527c24p1">
<span class="m-text m-primary">Aññātakaṁ sāmikehī padinnaṁ,</span><br />
</p>
<p id="ja527c24p2">
<span class="m-text m-primary">Dhamme ṭhitā ye paṭicchanti dānaṁ;</span><br />
</p>
<p id="ja527c24p3">
<span class="m-text m-primary">Paṭicchakā dāyakā cāpi tattha,</span><br />
</p>
<p id="ja527c24p4">
<span class="m-text m-primary">Sukhapphalaññeva karonti kammaṁ.</span><br />
</p>
<p id="ja527c25p1">
<span class="m-text m-primary">Añño nu te koci naro pathabyā,</span><br />
</p>
<p id="ja527c25p2">
<span class="m-text m-primary">Saddheyya lokasmi na me piyāti;</span><br />
</p>
<p id="ja527c25p3">
<span class="m-text m-primary">Bhuso ca tyassa manaso vighāto,</span><br />
</p>
<p id="ja527c25p4">
<span class="m-text m-primary">Datvā piyaṁ ummadantiṁ adaṭṭhā”.</span><br />
</p>
<p id="ja527c26p1">
<span class="m-text m-primary">“Addhā piyā mayha janinda esā,</span><br />
</p>
<p id="ja527c26p2">
<span class="m-text m-primary">Na sā mamaṁ appiyā bhūmipāla;</span><br />
</p>
<p id="ja527c26p3">
<span class="m-text m-primary">Yaṁ te mayā ummadantī padinnā,</span><br />
</p>
<p id="ja527c26p4">
<span class="m-text m-primary">Bhusehi rājā vanathaṁ sajāhi”.</span><br />
</p>
<p id="ja527c27p1">
<span class="m-text m-primary">“Yo attadukkhena parassa dukkhaṁ,</span><br />
</p>
<p id="ja527c27p2">
<span class="m-text m-primary">Sukhena vā attasukhaṁ dahāti;</span><br />
</p>
<p id="ja527c27p3">
<span class="m-text m-primary">Yathevidaṁ mayha tathā paresaṁ,</span><br />
</p>
<p id="ja527c27p4">
<span class="m-text m-primary">Yo evaṁ jānāti sa vedi dhammaṁ.</span><br />
</p>
<p id="ja527c28p1">
<span class="m-text m-primary">Añño nu te koci naro pathabyā,</span><br />
</p>
<p id="ja527c28p2">
<span class="m-text m-primary">Saddheyya lokasmi na me piyāti;</span><br />
</p>
<p id="ja527c28p3">
<span class="m-text m-primary">Bhuso ca tyassa manaso vighāto,</span><br />
</p>
<p id="ja527c28p4">
<span class="m-text m-primary">Datvā piyaṁ ummadantiṁ adaṭṭhā”.</span><br />
</p>
<p id="ja527c29p1">
<span class="m-text m-primary">“Janinda jānāsi piyā mamesā,</span><br />
</p>
<p id="ja527c29p2">
<span class="m-text m-primary">Na sā mamaṁ appiyā bhūmipāla;</span><br />
</p>
<p id="ja527c29p3">
<span class="m-text m-primary">Piyena te dammi piyaṁ janinda,</span><br />
</p>
<p id="ja527c29p4">
<span class="m-text m-primary">Piyadāyino deva piyaṁ labhanti”.</span><br />
</p>
<p id="ja527c30p1">
<span class="m-text m-primary">“So nūnāhaṁ vadhissāmi,</span><br />
</p>
<p id="ja527c30p2">
<span class="m-text m-primary">attānaṁ kāmahetukaṁ;</span><br />
</p>
<p id="ja527c30p3">
<span class="m-text m-primary">Na hi dhammaṁ adhammena,</span><br />
</p>
<p id="ja527c30p4">
<span class="m-text m-primary">ahaṁ vadhitumussahe”.</span><br />
</p>
<p id="ja527c31p1">
<span class="m-text m-primary">“Sace tuvaṁ mayha satiṁ janinda,</span><br />
</p>
<p id="ja527c31p2">
<span class="m-text m-primary">Na kāmayāsi naravīra seṭṭha;</span><br />
</p>
<p id="ja527c31p3">
<span class="m-text m-primary">Cajāmi naṁ sabbajanassa sibyā,</span><br />
</p>
<p id="ja527c31p4">
<span class="m-text m-primary">Mayā pamuttaṁ tato avhayesi naṁ”.</span><br />
</p>
<p id="ja527c32p1">
<span class="m-text m-primary">“Adūsiyañce abhipāraka tvaṁ,</span><br />
</p>
<p id="ja527c32p2">
<span class="m-text m-primary">Cajāsi katte ahitāya tyassa;</span><br />
</p>
<p id="ja527c32p3">
<span class="m-text m-primary">Mahā ca te upavādopi assa,</span><br />
</p>
<p id="ja527c32p4">
<span class="m-text m-primary">Na cāpi tyassa nagaramhi pakkho”.</span><br />
</p>
<p id="ja527c33p1">
<span class="m-text m-primary">“Ahaṁ sahissaṁ upavādametaṁ,</span><br />
</p>
<p id="ja527c33p2">
<span class="m-text m-primary">Nindaṁ pasaṁsaṁ garahañca sabbaṁ;</span><br />
</p>
<p id="ja527c33p3">
<span class="m-text m-primary">Mametamāgacchatu bhūmipāla,</span><br />
</p>
<p id="ja527c33p4">
<span class="m-text m-primary">Yathāsukhaṁ sivi karohi kāmaṁ”.</span><br />
</p>
<p id="ja527c34p1">
<span class="m-text m-primary">“Yo neva nindaṁ na panappasaṁsaṁ,</span><br />
</p>
<p id="ja527c34p2">
<span class="m-text m-primary">Ādiyati garahaṁ nopi pūjaṁ;</span><br />
</p>
<p id="ja527c34p3">
<span class="m-text m-primary">Sirī ca lakkhī ca apeti tamhā,</span><br />
</p>
<p id="ja527c34p4">
<span class="m-text m-primary">Āpo suvuṭṭhīva yathā thalamhā”.</span><br />
</p>
<p id="ja527c35p1">
<span class="m-text m-primary">“Yaṁ kiñci dukkhañca sukhañca etto,</span><br />
</p>
<p id="ja527c35p2">
<span class="m-text m-primary">Dhammātisārañca manovighātaṁ;</span><br />
</p>
<p id="ja527c35p3">
<span class="m-text m-primary">Urasā ahaṁ paccuttarissāmi sabbaṁ,</span><br />
</p>
<p id="ja527c35p4">
<span class="m-text m-primary">Pathavī yathā thāvarānaṁ tasānaṁ”.</span><br />
</p>
<p id="ja527c36p1">
<span class="m-text m-primary">“Dhammātisārañca manovighātaṁ,</span><br />
</p>
<p id="ja527c36p2">
<span class="m-text m-primary">Dukkhañca nicchāmi ahaṁ paresaṁ;</span><br />
</p>
<p id="ja527c36p3">
<span class="m-text m-primary">Ekovimaṁ hārayissāmi bhāraṁ,</span><br />
</p>
<p id="ja527c36p4">
<span class="m-text m-primary">Dhamme ṭhito kiñci ahāpayanto”.</span><br />
</p>
<p id="ja527c37p1">
<span class="m-text m-primary">“Saggūpagaṁ puññakammaṁ janinda,</span><br />
</p>
<p id="ja527c37p2">
<span class="m-text m-primary">Mā me tuvaṁ antarāyaṁ akāsi;</span><br />
</p>
<p id="ja527c37p3">
<span class="m-text m-primary">Dadāmi te ummadantiṁ pasanno,</span><br />
</p>
<p id="ja527c37p4">
<span class="m-text m-primary">Rājāva yaññe dhanaṁ brāhmaṇānaṁ”.</span><br />
</p>
<p id="ja527c38p1">
<span class="m-text m-primary">“Addhā tuvaṁ katte hitesi mayhaṁ,</span><br />
</p>
<p id="ja527c38p2">
<span class="m-text m-primary">Sakhā mamaṁ ummadantī tuvañca;</span><br />
</p>
<p id="ja527c38p3">
<span class="m-text m-primary">Nindeyyu devā pitaro ca sabbe,</span><br />
</p>
<p id="ja527c38p4">
<span class="m-text m-primary">Pāpañca passaṁ abhisamparāyaṁ”.</span><br />
</p>
<p id="ja527c39p1">
<span class="m-text m-primary">“Na hetadhammaṁ sivirāja vajjuṁ,</span><br />
</p>
<p id="ja527c39p2">
<span class="m-text m-primary">Sanegamā jānapadā ca sabbe;</span><br />
</p>
<p id="ja527c39p3">
<span class="m-text m-primary">Yaṁ te mayā ummadantī padinnā,</span><br />
</p>
<p id="ja527c39p4">
<span class="m-text m-primary">Bhusehi rājā vanathaṁ sajāhi”.</span><br />
</p>
<p id="ja527c40p1">
<span class="m-text m-primary">“Addhā tuvaṁ katte hitesi mayhaṁ,</span><br />
</p>
<p id="ja527c40p2">
<span class="m-text m-primary">Sakhā mamaṁ ummadantī tuvañca;</span><br />
</p>
<p id="ja527c40p3">
<span class="m-text m-primary">Satañca dhammāni sukittitāni,</span><br />
</p>
<p id="ja527c40p4">
<span class="m-text m-primary">Samuddavelāva duraccayāni”.</span><br />
</p>
<p id="ja527c41p1">
<span class="m-text m-primary">“Āhuneyyo mesi hitānukampī,</span><br />
</p>
<p id="ja527c41p2">
<span class="m-text m-primary">Dhātā vidhātā casi kāmapālo;</span><br />
</p>
<p id="ja527c41p3">
<span class="m-text m-primary">Tayī hutā rāja mahapphalā hi,</span><br />
</p>
<p id="ja527c41p4">
<span class="m-text m-primary">Kāmena me ummadantiṁ paṭiccha”.</span><br />
</p>
<p id="ja527c42p1">
<span class="m-text m-primary">“Addhā hi sabbaṁ abhipāraka tvaṁ,</span><br />
</p>
<p id="ja527c42p2">
<span class="m-text m-primary">Dhammaṁ acārī mama kattuputta;</span><br />
</p>
<p id="ja527c42p3">
<span class="m-text m-primary">Añño nu te ko idha sotthikattā,</span><br />
</p>
<p id="ja527c42p4">
<span class="m-text m-primary">Dvipado naro aruṇe jīvaloke”.</span><br />
</p>
<p id="ja527c43p1">
<span class="m-text m-primary">“Tuvaṁ nu seṭṭho tvamanuttarosi,</span><br />
</p>
<p id="ja527c43p2">
<span class="m-text m-primary">Tvaṁ dhammagutto dhammavidū sumedho;</span><br />
</p>
<p id="ja527c43p3">
<span class="m-text m-primary">So dhammagutto cirameva jīva,</span><br />
</p>
<p id="ja527c43p4">
<span class="m-text m-primary">Dhammañca me desaya dhammapāla”.</span><br />
</p>
<p id="ja527c44p1">
<span class="m-text m-primary">“Tadiṅgha abhipāraka,</span><br />
</p>
<p id="ja527c44p2">
<span class="m-text m-primary">suṇohi vacanaṁ mama;</span><br />
</p>
<p id="ja527c44p3">
<span class="m-text m-primary">Dhammaṁ te desayissāmi,</span><br />
</p>
<p id="ja527c44p4">
<span class="m-text m-primary">sataṁ āsevitaṁ ahaṁ.</span><br />
</p>
<p id="ja527c45p1">
<span class="m-text m-primary">Sādhu dhammaruci rājā,</span><br />
</p>
<p id="ja527c45p2">
<span class="m-text m-primary">sādhu paññāṇavā naro;</span><br />
</p>
<p id="ja527c45p3">
<span class="m-text m-primary">Sādhu mittānamaddubbho,</span><br />
</p>
<p id="ja527c45p4">
<span class="m-text m-primary">pāpassākaraṇaṁ sukhaṁ.</span><br />
</p>
<p id="ja527c46p1">
<span class="m-text m-primary">Akkodhanassa vijite,</span><br />
</p>
<p id="ja527c46p2">
<span class="m-text m-primary">ṭhitadhammassa rājino;</span><br />
</p>
<p id="ja527c46p3">
<span class="m-text m-primary">Sukhaṁ manussā āsetha,</span><br />
</p>
<p id="ja527c46p4">
<span class="m-text m-primary">sītacchāyāya saṅghare.</span><br />
</p>
<p id="ja527c47p1">
<span class="m-text m-primary">Na cāhametaṁ abhirocayāmi,</span><br />
</p>
<p id="ja527c47p2">
<span class="m-text m-primary">Kammaṁ asamekkhakataṁ asādhu;</span><br />
</p>
<p id="ja527c47p3">
<span class="m-text m-primary">Ye vāpi ñatvāna sayaṁ karonti,</span><br />
</p>
<p id="ja527c47p4">
<span class="m-text m-primary">Upamā imā mayhaṁ tuvaṁ suṇohi.</span><br />
</p>
<p id="ja527c48p1">
<span class="m-text m-primary">Gavañce taramānānaṁ,</span><br />
</p>
<p id="ja527c48p2">
<span class="m-text m-primary">jimhaṁ gacchati puṅgavo;</span><br />
</p>
<p id="ja527c48p3">
<span class="m-text m-primary">Sabbā tā jimhaṁ gacchanti,</span><br />
</p>
<p id="ja527c48p4">
<span class="m-text m-primary">nette jimhaṁ gate sati.</span><br />
</p>
<p id="ja527c49p1">
<span class="m-text m-primary">Evameva manussesu,</span><br />
</p>
<p id="ja527c49p2">
<span class="m-text m-primary">yo hoti seṭṭhasammato;</span><br />
</p>
<p id="ja527c49p3">
<span class="m-text m-primary">So ce adhammaṁ carati,</span><br />
</p>
<p id="ja527c49p4">
<span class="m-text m-primary">pageva itarā pajā;</span><br />
</p>
<p id="ja527c49p5">
<span class="m-text m-primary">Sabbaṁ raṭṭhaṁ dukhaṁ seti,</span><br />
</p>
<p id="ja527c49p6">
<span class="m-text m-primary">rājā ce hoti adhammiko.</span><br />
</p>
<p id="ja527c50p1">
<span class="m-text m-primary">Gavañce taramānānaṁ,</span><br />
</p>
<p id="ja527c50p2">
<span class="m-text m-primary">ujuṁ gacchati puṅgavo;</span><br />
</p>
<p id="ja527c50p3">
<span class="m-text m-primary">Sabbā gāvī ujuṁ yanti,</span><br />
</p>
<p id="ja527c50p4">
<span class="m-text m-primary">nette ujuṁ gate sati.</span><br />
</p>
<p id="ja527c51p1">
<span class="m-text m-primary">Evameva manussesu,</span><br />
</p>
<p id="ja527c51p2">
<span class="m-text m-primary">yo hoti seṭṭhasammato;</span><br />
</p>
<p id="ja527c51p3">
<span class="m-text m-primary">So sace dhammaṁ carati,</span><br />
</p>
<p id="ja527c51p4">
<span class="m-text m-primary">pageva itarā pajā;</span><br />
</p>
<p id="ja527c51p5">
<span class="m-text m-primary">Sabbaṁ raṭṭhaṁ sukhaṁ seti,</span><br />
</p>
<p id="ja527c51p6">
<span class="m-text m-primary">rājā ce hoti dhammiko.</span><br />
</p>
<p id="ja527c52p1">
<span class="m-text m-primary">Na cāpāhaṁ adhammena,</span><br />
</p>
<p id="ja527c52p2">
<span class="m-text m-primary">amarattamabhipatthaye;</span><br />
</p>
<p id="ja527c52p3">
<span class="m-text m-primary">Imaṁ vā pathaviṁ sabbaṁ,</span><br />
</p>
<p id="ja527c52p4">
<span class="m-text m-primary">vijetuṁ abhipāraka.</span><br />
</p>
<p id="ja527c53p1">
<span class="m-text m-primary">Yañhi kiñci manussesu,</span><br />
</p>
<p id="ja527c53p2">
<span class="m-text m-primary">ratanaṁ idha vijjati;</span><br />
</p>
<p id="ja527c53p3">
<span class="m-text m-primary">Gāvo dāso hiraññañca,</span><br />
</p>
<p id="ja527c53p4">
<span class="m-text m-primary">vatthiyaṁ haricandanaṁ.</span><br />
</p>
<p id="ja527c54p1">
<span class="m-text m-primary">Assitthiyo ratanaṁ maṇikañca,</span><br />
</p>
<p id="ja527c54p2">
<span class="m-text m-primary">Yañcāpi me candasūriyā abhipālayanti;</span><br />
</p>
<p id="ja527c54p3">
<span class="m-text m-primary">Na tassa hetu visamaṁ careyyaṁ,</span><br />
</p>
<p id="ja527c54p4">
<span class="m-text m-primary">Majjhe sivīnaṁ usabhomhi jāto.</span><br />
</p>
<p id="ja527c55p1">
<span class="m-text m-primary">Netā hitā uggato raṭṭhapālo,</span><br />
</p>
<p id="ja527c55p2">
<span class="m-text m-primary">Dhammaṁ sivīnaṁ apacāyamāno;</span><br />
</p>
<p id="ja527c55p3">
<span class="m-text m-primary">So dhammamevānuvicintayanto,</span><br />
</p>
<p id="ja527c55p4">
<span class="m-text m-primary">Tasmā sake cittavase na vatto”.</span><br />
</p>
<p id="ja527c56p1">
<span class="m-text m-primary">“Addhā tuvaṁ mahārāja,</span><br />
</p>
<p id="ja527c56p2">
<span class="m-text m-primary">niccaṁ abyasanaṁ sivaṁ;</span><br />
</p>
<p id="ja527c56p3">
<span class="m-text m-primary">Karissasi ciraṁ rajjaṁ,</span><br />
</p>
<p id="ja527c56p4">
<span class="m-text m-primary">paññā hi tava tādisī.</span><br />
</p>
<p id="ja527c57p1">
<span class="m-text m-primary">Etaṁ te anumodāma,</span><br />
</p>
<p id="ja527c57p2">
<span class="m-text m-primary">yaṁ dhammaṁ nappamajjasi;</span><br />
</p>
<p id="ja527c57p3">
<span class="m-text m-primary">Dhammaṁ pamajja khattiyo,</span><br />
</p>
<p id="ja527c57p4">
<span class="m-text m-primary">raṭṭhā cavati issaro.</span><br />
</p>
<p id="ja527c58p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c58p2">
<span class="m-text m-primary">mātāpitūsu khattiya;</span><br />
</p>
<p id="ja527c58p3">
<span class="m-text m-primary">Idha dhammaṁ caritvāna,</span><br />
</p>
<p id="ja527c58p4">
<span class="m-text m-primary">rāja saggaṁ gamissasi.</span><br />
</p>
<p id="ja527c59p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c59p2">
<span class="m-text m-primary">puttadāresu khattiya;</span><br />
</p>
<p id="ja527c59p3">
<span class="m-text m-primary">…pe…</span><br />
</p>
<p id="ja527c60p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c60p2">
<span class="m-text m-primary">mittāmaccesu khattiya;</span><br />
</p>
<p id="ja527c60p3">
<span class="m-text m-primary">…pe…</span><br />
</p>
<p id="ja527c61p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c61p2">
<span class="m-text m-primary">vāhanesu balesu ca;</span><br />
</p>
<p id="ja527c61p3">
<span class="m-text m-primary">…pe…</span><br />
</p>
<p id="ja527c62p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c62p2">
<span class="m-text m-primary">gāmesu nigamesu ca;</span><br />
</p>
<p id="ja527c62p3">
<span class="m-text m-primary">…pe…</span><br />
</p>
<p id="ja527c63p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c63p2">
<span class="m-text m-primary">raṭṭhesu janapadesu ca;</span><br />
</p>
<p id="ja527c63p3">
<span class="m-text m-primary">…pe…</span><br />
</p>
<p id="ja527c64p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c64p2">
<span class="m-text m-primary">samaṇabrāhmaṇesu ca;</span><br />
</p>
<p id="ja527c64p3">
<span class="m-text m-primary">…pe…</span><br />
</p>
<p id="ja527c65p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c65p2">
<span class="m-text m-primary">migapakkhīsu khattiya;</span><br />
</p>
<p id="ja527c65p3">
<span class="m-text m-primary">…pe…</span><br />
</p>
<p id="ja527c66p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c66p2">
<span class="m-text m-primary">dhammo ciṇṇo sukhāvaho;</span><br />
</p>
<p id="ja527c66p3">
<span class="m-text m-primary">Idha dhammaṁ caritvāna,</span><br />
</p>
<p id="ja527c66p4">
<span class="m-text m-primary">rāja saggaṁ gamissasi.</span><br />
</p>
<p id="ja527c67p1">
<span class="m-text m-primary">Dhammaṁ cara mahārāja,</span><br />
</p>
<p id="ja527c67p2">
<span class="m-text m-primary">saindā devā sabrahmakā;</span><br />
</p>
<p id="ja527c67p3">
<span class="m-text m-primary">Suciṇṇena divaṁ pattā,</span><br />
</p>
<p id="ja527c67p4">
<span class="m-text m-primary">mā dhammaṁ rāja pāmado”ti.</span><br />
</p>
<p id="ja527c68p1">
<span class="m-text m-primary">Ummādantījātakaṁ dutiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>