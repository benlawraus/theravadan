<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/vvy01rz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://theravadan.org/pages/vvy01rz.html" />
  <meta property="og:description" content="Itthivimāna Mañjiṭṭhakavagga 12. Rajjumālāvimānavatthu “Abhikkantena vaṇṇena, yā tvaṁ tiṭṭhasi devate; Hatthapāde ca viggayha, naccasi suppavādite. Tassā te naccamānāya, aṅgamaṅgehi sabbaso; Dibbā saddā niccharanti, savanīyā manoramā. Tassā te naccamānāya, aṅgamaṅgehi sabbaso; Dibbā gandhā pavāyanti, sucigandhā manoramā. Vivattamānā kāyena, yā veṇīsu piḷandhanā; Tesa …" />
  <meta name="twitter:description" content="Itthivimāna Mañjiṭṭhakavagga 12. Rajjumālāvimānavatthu “Abhikkantena vaṇṇena, yā tvaṁ tiṭṭhasi devate; Hatthapāde ca viggayha, naccasi suppavādite. Tassā te naccamānāya, aṅgamaṅgehi sabbaso; Dibbā saddā niccharanti, savanīyā manoramā. Tassā te naccamānāya, aṅgamaṅgehi sabbaso; Dibbā gandhā pavāyanti, sucigandhā manoramā. Vivattamānā kāyena, yā veṇīsu piḷandhanā; Tesa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="itthivimana">
<h2><a href="#itthivimana">Itthivimāna</a></h2>
<section id="manjitthakavagga">
<h3><a href="#manjitthakavagga">Mañjiṭṭhakavagga</a></h3>
<section id="rajjumalavimanavatthu">
<h4><a href="#rajjumalavimanavatthu">12. Rajjumālāvimānavatthu</a></h4>
<p id="vv50c1p1">
<span class="m-text m-primary">“Abhikkantena vaṇṇena,</span><br />
</p>
<p id="vv50c1p2">
<span class="m-text m-primary">yā tvaṁ tiṭṭhasi devate;</span><br />
</p>
<p id="vv50c1p3">
<span class="m-text m-primary">Hatthapāde ca viggayha,</span><br />
</p>
<p id="vv50c1p4">
<span class="m-text m-primary">naccasi suppavādite.</span><br />
</p>
<p id="vv50c2p1">
<span class="m-text m-primary">Tassā te naccamānāya,</span><br />
</p>
<p id="vv50c2p2">
<span class="m-text m-primary">aṅgamaṅgehi sabbaso;</span><br />
</p>
<p id="vv50c2p3">
<span class="m-text m-primary">Dibbā saddā niccharanti,</span><br />
</p>
<p id="vv50c2p4">
<span class="m-text m-primary">savanīyā manoramā.</span><br />
</p>
<p id="vv50c3p1">
<span class="m-text m-primary">Tassā te naccamānāya,</span><br />
</p>
<p id="vv50c3p2">
<span class="m-text m-primary">aṅgamaṅgehi sabbaso;</span><br />
</p>
<p id="vv50c3p3">
<span class="m-text m-primary">Dibbā gandhā pavāyanti,</span><br />
</p>
<p id="vv50c3p4">
<span class="m-text m-primary">sucigandhā manoramā.</span><br />
</p>
<p id="vv50c4p1">
<span class="m-text m-primary">Vivattamānā kāyena,</span><br />
</p>
<p id="vv50c4p2">
<span class="m-text m-primary">yā veṇīsu piḷandhanā;</span><br />
</p>
<p id="vv50c4p3">
<span class="m-text m-primary">Tesaṁ suyyati nigghoso,</span><br />
</p>
<p id="vv50c4p4">
<span class="m-text m-primary">tūriye pañcaṅgike yathā.</span><br />
</p>
<p id="vv50c5p1">
<span class="m-text m-primary">Vaṭaṁsakā vātadhutā,</span><br />
</p>
<p id="vv50c5p2">
<span class="m-text m-primary">vātena sampakampitā;</span><br />
</p>
<p id="vv50c5p3">
<span class="m-text m-primary">Tesaṁ suyyati nigghoso,</span><br />
</p>
<p id="vv50c5p4">
<span class="m-text m-primary">tūriye pañcaṅgike yathā.</span><br />
</p>
<p id="vv50c6p1">
<span class="m-text m-primary">Yāpi te sirasmiṁ mālā,</span><br />
</p>
<p id="vv50c6p2">
<span class="m-text m-primary">sucigandhā manoramā;</span><br />
</p>
<p id="vv50c6p3">
<span class="m-text m-primary">Vāti gandho disā sabbā,</span><br />
</p>
<p id="vv50c6p4">
<span class="m-text m-primary">rukkho mañjūsako yathā.</span><br />
</p>
<p id="vv50c7p1">
<span class="m-text m-primary">Ghāyase taṁ sucigandhaṁ,</span><br />
</p>
<p id="vv50c7p2">
<span class="m-text m-primary">rūpaṁ passasi amānusaṁ;</span><br />
</p>
<p id="vv50c7p3">
<span class="m-text m-primary">Devate pucchitācikkha,</span><br />
</p>
<p id="vv50c7p4">
<span class="m-text m-primary">kissa kammassidaṁ phalan”ti.</span><br />
</p>
<p id="vv50c8p1">
<span class="m-text m-primary">“Dāsī ahaṁ pure āsiṁ,</span><br />
</p>
<p id="vv50c8p2">
<span class="m-text m-primary">gayāyaṁ brāhmaṇassahaṁ;</span><br />
</p>
<p id="vv50c8p3">
<span class="m-text m-primary">Appapuññā alakkhikā,</span><br />
</p>
<p id="vv50c8p4">
<span class="m-text m-primary">rajjumālāti maṁ viduṁ.</span><br />
</p>
<p id="vv50c9p1">
<span class="m-text m-primary">Akkosānaṁ vadhānañca,</span><br />
</p>
<p id="vv50c9p2">
<span class="m-text m-primary">tajjanāya ca uggatā;</span><br />
</p>
<p id="vv50c9p3">
<span class="m-text m-primary">Kuṭaṁ gahetvā nikkhamma,</span><br />
</p>
<p id="vv50c9p4">
<span class="m-text m-primary">agañchiṁ udahāriyā.</span><br />
</p>
<p id="vv50c10p1">
<span class="m-text m-primary">Vipathe kuṭaṁ nikkhipitvā,</span><br />
</p>
<p id="vv50c10p2">
<span class="m-text m-primary">vanasaṇḍaṁ upāgamiṁ;</span><br />
</p>
<p id="vv50c10p3">
<span class="m-text m-primary">Idhevāhaṁ marissāmi,</span><br />
</p>
<p id="vv50c10p4">
<span class="m-text m-primary">ko attho jīvitena me.</span><br />
</p>
<p id="vv50c11p1">
<span class="m-text m-primary">Daḷhaṁ pāsaṁ karitvāna,</span><br />
</p>
<p id="vv50c11p2">
<span class="m-text m-primary">āsumbhitvāna pādape;</span><br />
</p>
<p id="vv50c11p3">
<span class="m-text m-primary">Tato disā vilokesiṁ,</span><br />
</p>
<p id="vv50c11p4">
<span class="m-text m-primary">‘ko nu kho vanamassito’.</span><br />
</p>
<p id="vv50c12p1">
<span class="m-text m-primary">Tatthaddasāsiṁ sambuddhaṁ,</span><br />
</p>
<p id="vv50c12p2">
<span class="m-text m-primary">sabbalokahitaṁ muniṁ;</span><br />
</p>
<p id="vv50c12p3">
<span class="m-text m-primary">Nisinnaṁ rukkhamūlasmiṁ,</span><br />
</p>
<p id="vv50c12p4">
<span class="m-text m-primary">jhāyantaṁ akutobhayaṁ.</span><br />
</p>
<p id="vv50c13p1">
<span class="m-text m-primary">Tassā me ahu saṁvego,</span><br />
</p>
<p id="vv50c13p2">
<span class="m-text m-primary">abbhuto lomahaṁsano;</span><br />
</p>
<p id="vv50c13p3">
<span class="m-text m-primary">Ko nu kho vanamassito,</span><br />
</p>
<p id="vv50c13p4">
<span class="m-text m-primary">manusso udāhu devatā.</span><br />
</p>
<p id="vv50c14p1">
<span class="m-text m-primary">Pāsādikaṁ pasādanīyaṁ,</span><br />
</p>
<p id="vv50c14p2">
<span class="m-text m-primary">vanā nibbanamāgataṁ;</span><br />
</p>
<p id="vv50c14p3">
<span class="m-text m-primary">Disvā mano me pasīdi,</span><br />
</p>
<p id="vv50c14p4">
<span class="m-text m-primary">nāyaṁ yādisakīdiso.</span><br />
</p>
<p id="vv50c15p1">
<span class="m-text m-primary">Guttindriyo jhānarato,</span><br />
</p>
<p id="vv50c15p2">
<span class="m-text m-primary">abahiggatamānaso;</span><br />
</p>
<p id="vv50c15p3">
<span class="m-text m-primary">Hito sabbassa lokassa,</span><br />
</p>
<p id="vv50c15p4">
<span class="m-text m-primary">buddho ayaṁ bhavissati.</span><br />
</p>
<p id="vv50c16p1">
<span class="m-text m-primary">Bhayabheravo durāsado,</span><br />
</p>
<p id="vv50c16p2">
<span class="m-text m-primary">sīhova guhamassito;</span><br />
</p>
<p id="vv50c16p3">
<span class="m-text m-primary">Dullabhāyaṁ dassanāya,</span><br />
</p>
<p id="vv50c16p4">
<span class="m-text m-primary">pupphaṁ odumbaraṁ yathā.</span><br />
</p>
<p id="vv50c17p1">
<span class="m-text m-primary">So maṁ mudūhi vācāhi,</span><br />
</p>
<p id="vv50c17p2">
<span class="m-text m-primary">ālapitvā tathāgato;</span><br />
</p>
<p id="vv50c17p3">
<span class="m-text m-primary">Rajjumāleti maṁvoca,</span><br />
</p>
<p id="vv50c17p4">
<span class="m-text m-primary">saraṇaṁ gaccha tathāgataṁ.</span><br />
</p>
<p id="vv50c18p1">
<span class="m-text m-primary">Tāhaṁ giraṁ suṇitvāna,</span><br />
</p>
<p id="vv50c18p2">
<span class="m-text m-primary">nelaṁ atthavatiṁ suciṁ;</span><br />
</p>
<p id="vv50c18p3">
<span class="m-text m-primary">Saṇhaṁ muduñca vagguñca,</span><br />
</p>
<p id="vv50c18p4">
<span class="m-text m-primary">sabbasokāpanūdanaṁ.</span><br />
</p>
<p id="vv50c19p1">
<span class="m-text m-primary">Kallacittañca maṁ ñatvā,</span><br />
</p>
<p id="vv50c19p2">
<span class="m-text m-primary">pasannaṁ suddhamānasaṁ;</span><br />
</p>
<p id="vv50c19p3">
<span class="m-text m-primary">Hito sabbassa lokassa,</span><br />
</p>
<p id="vv50c19p4">
<span class="m-text m-primary">anusāsi tathāgato.</span><br />
</p>
<p id="vv50c20p1">
<span class="m-text m-primary">Idaṁ dukkhanti maṁvoca,</span><br />
</p>
<p id="vv50c20p2">
<span class="m-text m-primary">Ayaṁ dukkhassa sambhavo;</span><br />
</p>
<p id="vv50c20p3">
<span class="m-text m-primary">Dukkha nirodho maggo ca,</span><br />
</p>
<p id="vv50c20p4">
<span class="m-text m-primary">Añjaso amatogadho.</span><br />
</p>
<p id="vv50c21p1">
<span class="m-text m-primary">Anukampakassa kusalassa,</span><br />
</p>
<p id="vv50c21p2">
<span class="m-text m-primary">Ovādamhi ahaṁ ṭhitā;</span><br />
</p>
<p id="vv50c21p3">
<span class="m-text m-primary">Ajjhagā amataṁ santiṁ,</span><br />
</p>
<p id="vv50c21p4">
<span class="m-text m-primary">Nibbānaṁ padamaccutaṁ.</span><br />
</p>
<p id="vv50c22p1">
<span class="m-text m-primary">Sāhaṁ avaṭṭhitāpemā,</span><br />
</p>
<p id="vv50c22p2">
<span class="m-text m-primary">dassane avikampinī;</span><br />
</p>
<p id="vv50c22p3">
<span class="m-text m-primary">Mūlajātāya saddhāya,</span><br />
</p>
<p id="vv50c22p4">
<span class="m-text m-primary">dhītā buddhassa orasā.</span><br />
</p>
<p id="vv50c23p1">
<span class="m-text m-primary">Sāhaṁ ramāmi kīḷāmi,</span><br />
</p>
<p id="vv50c23p2">
<span class="m-text m-primary">modāmi akutobhayā;</span><br />
</p>
<p id="vv50c23p3">
<span class="m-text m-primary">Dibbamālaṁ dhārayāmi,</span><br />
</p>
<p id="vv50c23p4">
<span class="m-text m-primary">pivāmi madhumaddavaṁ.</span><br />
</p>
<p id="vv50c24p1">
<span class="m-text m-primary">Saṭṭhitūriyasahassāni,</span><br />
</p>
<p id="vv50c24p2">
<span class="m-text m-primary">paṭibodhaṁ karonti me;</span><br />
</p>
<p id="vv50c24p3">
<span class="m-text m-primary">Āḷambo gaggaro bhīmo,</span><br />
</p>
<p id="vv50c24p4">
<span class="m-text m-primary">sādhuvādī ca saṁsayo.</span><br />
</p>
<p id="vv50c25p1">
<span class="m-text m-primary">Pokkharo ca suphasso ca,</span><br />
</p>
<p id="vv50c25p2">
<span class="m-text m-primary">vīṇāmokkhā ca nāriyo;</span><br />
</p>
<p id="vv50c25p3">
<span class="m-text m-primary">Nandā ceva sunandā ca,</span><br />
</p>
<p id="vv50c25p4">
<span class="m-text m-primary">soṇadinnā sucimhitā.</span><br />
</p>
<p id="vv50c26p1">
<span class="m-text m-primary">Alambusā missakesī ca,</span><br />
</p>
<p id="vv50c26p2">
<span class="m-text m-primary">puṇḍarīkātidāruṇī;</span><br />
</p>
<p id="vv50c26p3">
<span class="m-text m-primary">Eṇīphassā suphassā ca,</span><br />
</p>
<p id="vv50c26p4">
<span class="m-text m-primary">subhaddā muduvādinī.</span><br />
</p>
<p id="vv50c27p1">
<span class="m-text m-primary">Etā caññā ca seyyāse,</span><br />
</p>
<p id="vv50c27p2">
<span class="m-text m-primary">accharānaṁ pabodhikā;</span><br />
</p>
<p id="vv50c27p3">
<span class="m-text m-primary">Tā maṁ kālenupāgantvā,</span><br />
</p>
<p id="vv50c27p4">
<span class="m-text m-primary">abhibhāsanti devatā.</span><br />
</p>
<p id="vv50c28p1">
<span class="m-text m-primary">Handa naccāma gāyāma,</span><br />
</p>
<p id="vv50c28p2">
<span class="m-text m-primary">handa taṁ ramayāmase;</span><br />
</p>
<p id="vv50c28p3">
<span class="m-text m-primary">Nayidaṁ akatapuññānaṁ,</span><br />
</p>
<p id="vv50c28p4">
<span class="m-text m-primary">katapuññānamevidaṁ.</span><br />
</p>
<p id="vv50c29p1">
<span class="m-text m-primary">Asokaṁ nandanaṁ rammaṁ,</span><br />
</p>
<p id="vv50c29p2">
<span class="m-text m-primary">tidasānaṁ mahāvanaṁ;</span><br />
</p>
<p id="vv50c29p3">
<span class="m-text m-primary">Sukhaṁ akatapuññānaṁ,</span><br />
</p>
<p id="vv50c29p4">
<span class="m-text m-primary">idha natthi parattha ca.</span><br />
</p>
<p id="vv50c30p1">
<span class="m-text m-primary">Sukhañca katapuññānaṁ,</span><br />
</p>
<p id="vv50c30p2">
<span class="m-text m-primary">idha ceva parattha ca;</span><br />
</p>
<p id="vv50c30p3">
<span class="m-text m-primary">Tesaṁ sahabyakāmānaṁ,</span><br />
</p>
<p id="vv50c30p4">
<span class="m-text m-primary">kattabbaṁ kusalaṁ bahuṁ;</span><br />
</p>
<p id="vv50c30p5">
<span class="m-text m-primary">Katapuññā hi modanti,</span><br />
</p>
<p id="vv50c30p6">
<span class="m-text m-primary">sagge bhogasamaṅgino.</span><br />
</p>
<p id="vv50c31p1">
<span class="m-text m-primary">Bahūnaṁ vata atthāya,</span><br />
</p>
<p id="vv50c31p2">
<span class="m-text m-primary">uppajjanti tathāgatā;</span><br />
</p>
<p id="vv50c31p3">
<span class="m-text m-primary">Dakkhiṇeyyā manussānaṁ,</span><br />
</p>
<p id="vv50c31p4">
<span class="m-text m-primary">puññakhettānamākarā;</span><br />
</p>
<p id="vv50c31p5">
<span class="m-text m-primary">Yattha kāraṁ karitvāna,</span><br />
</p>
<p id="vv50c31p6">
<span class="m-text m-primary">sagge modanti dāyakā”ti.</span><br />
</p>
<p id="vv50c32p1">
<span class="m-text m-primary">Rajjumālāvimānaṁ dvādasamaṁ.</span><br />
</p>
<p id="vv50c33p1">
<span class="m-text m-primary">Tassuddānaṁ</span><br />
</p>
<p id="vv50c34p1">
<span class="m-text m-primary">Mañjiṭṭhā pabhassarā nāgā,</span><br />
</p>
<p id="vv50c34p2">
<span class="m-text m-primary">Alomākañjikadāyikā;</span><br />
</p>
<p id="vv50c34p3">
<span class="m-text m-primary">Vihāracaturitthambā,</span><br />
</p>
<p id="vv50c34p4">
<span class="m-text m-primary">Pītā ucchuvandanarajjumālā ca;</span><br />
</p>
<p id="vv50c34p5">
<span class="m-text m-primary">Vaggo tena pavuccatīti.</span><br />
</p>
<p id="vv50c35p1">
<span class="m-text m-primary">Mañjiṭṭhakavaggo catuttho.</span><br />
</p>
<p id="vv50c36p1">
<span class="m-text m-primary">Itthivimānaṁ samattaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>