<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0dqz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0dqz.html" />
  <meta property="og:description" content="Umāpupphiyavagga 7. Nigguṇḍipupphiyattheraapadāna “Yadā devo devakāyā, cavate āyusaṅkhayā; Tayo saddā niccharanti, devānaṁ anumodataṁ. ‘Ito bho sugatiṁ gaccha, manussānaṁ sahabyataṁ; Manussabhūto saddhamme, labha saddhaṁ anuttaraṁ. Sā te saddhā niviṭṭhāssa, mūlajātā patiṭṭhitā; Yāvajīvaṁ asaṁhīrā, saddhamme suppavedite. Kāyena kusalaṁ katvā, vācāya kusalaṁ bahuṁ; Manasā kusalaṁ katvā, abyāpajjaṁ nirūpadhi …" />
  <meta name="twitter:description" content="Umāpupphiyavagga 7. Nigguṇḍipupphiyattheraapadāna “Yadā devo devakāyā, cavate āyusaṅkhayā; Tayo saddā niccharanti, devānaṁ anumodataṁ. ‘Ito bho sugatiṁ gaccha, manussānaṁ sahabyataṁ; Manussabhūto saddhamme, labha saddhaṁ anuttaraṁ. Sā te saddhā niviṭṭhāssa, mūlajātā patiṭṭhitā; Yāvajīvaṁ asaṁhīrā, saddhamme suppavedite. Kāyena kusalaṁ katvā, vācāya kusalaṁ bahuṁ; Manasā kusalaṁ katvā, abyāpajjaṁ nirūpadhi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="umapupphiyavagga">
<h2><a href="#umapupphiyavagga">Umāpupphiyavagga</a></h2>
<section id="niggundipupphiyattheraapadana">
<h3><a href="#niggundipupphiyattheraapadana">7. Nigguṇḍipupphiyattheraapadāna</a></h3>
<p id="tha-ap329c1p1">
<span class="m-text m-primary">“Yadā devo devakāyā,</span><br />
</p>
<p id="tha-ap329c1p2">
<span class="m-text m-primary">cavate āyusaṅkhayā;</span><br />
</p>
<p id="tha-ap329c1p3">
<span class="m-text m-primary">Tayo saddā niccharanti,</span><br />
</p>
<p id="tha-ap329c1p4">
<span class="m-text m-primary">devānaṁ anumodataṁ.</span><br />
</p>
<p id="tha-ap329c2p1">
<span class="m-text m-primary">‘Ito bho sugatiṁ gaccha,</span><br />
</p>
<p id="tha-ap329c2p2">
<span class="m-text m-primary">manussānaṁ sahabyataṁ;</span><br />
</p>
<p id="tha-ap329c2p3">
<span class="m-text m-primary">Manussabhūto saddhamme,</span><br />
</p>
<p id="tha-ap329c2p4">
<span class="m-text m-primary">labha saddhaṁ anuttaraṁ.</span><br />
</p>
<p id="tha-ap329c3p1">
<span class="m-text m-primary">Sā te saddhā niviṭṭhāssa,</span><br />
</p>
<p id="tha-ap329c3p2">
<span class="m-text m-primary">mūlajātā patiṭṭhitā;</span><br />
</p>
<p id="tha-ap329c3p3">
<span class="m-text m-primary">Yāvajīvaṁ asaṁhīrā,</span><br />
</p>
<p id="tha-ap329c3p4">
<span class="m-text m-primary">saddhamme suppavedite.</span><br />
</p>
<p id="tha-ap329c4p1">
<span class="m-text m-primary">Kāyena kusalaṁ katvā,</span><br />
</p>
<p id="tha-ap329c4p2">
<span class="m-text m-primary">vācāya kusalaṁ bahuṁ;</span><br />
</p>
<p id="tha-ap329c4p3">
<span class="m-text m-primary">Manasā kusalaṁ katvā,</span><br />
</p>
<p id="tha-ap329c4p4">
<span class="m-text m-primary">abyāpajjaṁ nirūpadhiṁ.</span><br />
</p>
<p id="tha-ap329c5p1">
<span class="m-text m-primary">Tato opadhikaṁ puññaṁ,</span><br />
</p>
<p id="tha-ap329c5p2">
<span class="m-text m-primary">katvā dānena taṁ bahuṁ;</span><br />
</p>
<p id="tha-ap329c5p3">
<span class="m-text m-primary">Aññepi macce saddhamme,</span><br />
</p>
<p id="tha-ap329c5p4">
<span class="m-text m-primary">brahmacariye nivesaya’.</span><br />
</p>
<p id="tha-ap329c6p1">
<span class="m-text m-primary">Imāya anukampāya,</span><br />
</p>
<p id="tha-ap329c6p2">
<span class="m-text m-primary">devādevaṁ yadā vidū;</span><br />
</p>
<p id="tha-ap329c6p3">
<span class="m-text m-primary">Cavantaṁ anumodanti,</span><br />
</p>
<p id="tha-ap329c6p4">
<span class="m-text m-primary">ehi deva punappunaṁ.</span><br />
</p>
<p id="tha-ap329c7p1">
<span class="m-text m-primary">‘Saṁvego me tadā āsi,</span><br />
</p>
<p id="tha-ap329c7p2">
<span class="m-text m-primary">devasaṅghe samāgate;</span><br />
</p>
<p id="tha-ap329c7p3">
<span class="m-text m-primary">Kaṁsu nāma ahaṁ yoniṁ,</span><br />
</p>
<p id="tha-ap329c7p4">
<span class="m-text m-primary">gamissāmi ito cuto’.</span><br />
</p>
<p id="tha-ap329c8p1">
<span class="m-text m-primary">Mama saṁvegamaññāya,</span><br />
</p>
<p id="tha-ap329c8p2">
<span class="m-text m-primary">samaṇo bhāvitindriyo;</span><br />
</p>
<p id="tha-ap329c8p3">
<span class="m-text m-primary">Mamuddharitukāmo so,</span><br />
</p>
<p id="tha-ap329c8p4">
<span class="m-text m-primary">āgacchi mama santikaṁ.</span><br />
</p>
<p id="tha-ap329c9p1">
<span class="m-text m-primary">Sumano nāma nāmena,</span><br />
</p>
<p id="tha-ap329c9p2">
<span class="m-text m-primary">padumuttarasāvako;</span><br />
</p>
<p id="tha-ap329c9p3">
<span class="m-text m-primary">Atthadhammānusāsitvā,</span><br />
</p>
<p id="tha-ap329c9p4">
<span class="m-text m-primary">saṁvejesi mamaṁ tadā.</span><br />
</p>
<p id="tha-ap329c10p1">
<span class="m-text m-primary">Dvādasamaṁ bhāṇavāraṁ.</span><br />
</p>
<p id="tha-ap329c11p1">
<span class="m-text m-primary">Tassāhaṁ vacanaṁ sutvā,</span><br />
</p>
<p id="tha-ap329c11p2">
<span class="m-text m-primary">buddhe cittaṁ pasādayiṁ;</span><br />
</p>
<p id="tha-ap329c11p3">
<span class="m-text m-primary">Taṁ dhīraṁ abhivādetvā,</span><br />
</p>
<p id="tha-ap329c11p4">
<span class="m-text m-primary">tattha kālaṅkato ahaṁ.</span><br />
</p>
<p id="tha-ap329c12p1">
<span class="m-text m-primary">Upapajjiṁ sa tattheva,</span><br />
</p>
<p id="tha-ap329c12p2">
<span class="m-text m-primary">sukkamūlena codito;</span><br />
</p>
<p id="tha-ap329c12p3">
<span class="m-text m-primary">Vasanto mātukucchimhi,</span><br />
</p>
<p id="tha-ap329c12p4">
<span class="m-text m-primary">puna dhāreti mātuyā.</span><br />
</p>
<p id="tha-ap329c13p1">
<span class="m-text m-primary">Tamhā kāyā cavitvāna,</span><br />
</p>
<p id="tha-ap329c13p2">
<span class="m-text m-primary">tidase upapajjahaṁ;</span><br />
</p>
<p id="tha-ap329c13p3">
<span class="m-text m-primary">Etthantare na passāmi,</span><br />
</p>
<p id="tha-ap329c13p4">
<span class="m-text m-primary">domanassamahaṁ tadā.</span><br />
</p>
<p id="tha-ap329c14p1">
<span class="m-text m-primary">Tāvatiṁsā cavitvāna,</span><br />
</p>
<p id="tha-ap329c14p2">
<span class="m-text m-primary">mātukucchiṁ samokkamiṁ;</span><br />
</p>
<p id="tha-ap329c14p3">
<span class="m-text m-primary">Nikkhamitvāna kucchimhā,</span><br />
</p>
<p id="tha-ap329c14p4">
<span class="m-text m-primary">kaṇhasukkaṁ ajānahaṁ.</span><br />
</p>
<p id="tha-ap329c15p1">
<span class="m-text m-primary">Jātiyā sattavassova,</span><br />
</p>
<p id="tha-ap329c15p2">
<span class="m-text m-primary">ārāmaṁ pāvisiṁ ahaṁ;</span><br />
</p>
<p id="tha-ap329c15p3">
<span class="m-text m-primary">Gotamassa bhagavato,</span><br />
</p>
<p id="tha-ap329c15p4">
<span class="m-text m-primary">sakyaputtassa tādino.</span><br />
</p>
<p id="tha-ap329c16p1">
<span class="m-text m-primary">Vitthārike pāvacane,</span><br />
</p>
<p id="tha-ap329c16p2">
<span class="m-text m-primary">bāhujaññamhi sāsane;</span><br />
</p>
<p id="tha-ap329c16p3">
<span class="m-text m-primary">Addasaṁ sāsanakare,</span><br />
</p>
<p id="tha-ap329c16p4">
<span class="m-text m-primary">bhikkhavo tattha satthuno.</span><br />
</p>
<p id="tha-ap329c17p1">
<span class="m-text m-primary">Sāvatthi nāma nagaraṁ,</span><br />
</p>
<p id="tha-ap329c17p2">
<span class="m-text m-primary">rājā tatthāsi kosalo;</span><br />
</p>
<p id="tha-ap329c17p3">
<span class="m-text m-primary">Rathena nāgayuttena,</span><br />
</p>
<p id="tha-ap329c17p4">
<span class="m-text m-primary">upesi bodhimuttamaṁ.</span><br />
</p>
<p id="tha-ap329c18p1">
<span class="m-text m-primary">Tassāhaṁ nāgaṁ disvāna,</span><br />
</p>
<p id="tha-ap329c18p2">
<span class="m-text m-primary">pubbakammaṁ anussariṁ;</span><br />
</p>
<p id="tha-ap329c18p3">
<span class="m-text m-primary">Añjaliṁ paggahetvāna,</span><br />
</p>
<p id="tha-ap329c18p4">
<span class="m-text m-primary">samayaṁ agamāsahaṁ.</span><br />
</p>
<p id="tha-ap329c19p1">
<span class="m-text m-primary">Jātiyā sattavassova,</span><br />
</p>
<p id="tha-ap329c19p2">
<span class="m-text m-primary">pabbajiṁ anagāriyaṁ;</span><br />
</p>
<p id="tha-ap329c19p3">
<span class="m-text m-primary">Yo so buddhaṁ upaṭṭhāsi,</span><br />
</p>
<p id="tha-ap329c19p4">
<span class="m-text m-primary">ānando nāma sāvako.</span><br />
</p>
<p id="tha-ap329c20p1">
<span class="m-text m-primary">Gatimā dhitimā ceva,</span><br />
</p>
<p id="tha-ap329c20p2">
<span class="m-text m-primary">satimā ca bahussuto;</span><br />
</p>
<p id="tha-ap329c20p3">
<span class="m-text m-primary">Rañño cittaṁ pasādento,</span><br />
</p>
<p id="tha-ap329c20p4">
<span class="m-text m-primary">niyyādesi mahājuti.</span><br />
</p>
<p id="tha-ap329c21p1">
<span class="m-text m-primary">Tassāhaṁ dhammaṁ sutvāna,</span><br />
</p>
<p id="tha-ap329c21p2">
<span class="m-text m-primary">pubbakammaṁ anussariṁ;</span><br />
</p>
<p id="tha-ap329c21p3">
<span class="m-text m-primary">Tattheva ṭhitako santo,</span><br />
</p>
<p id="tha-ap329c21p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap329c22p1">
<span class="m-text m-primary">Ekaṁsaṁ cīvaraṁ katvā,</span><br />
</p>
<p id="tha-ap329c22p2">
<span class="m-text m-primary">sire katvāna añjaliṁ;</span><br />
</p>
<p id="tha-ap329c22p3">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap329c22p4">
<span class="m-text m-primary">imaṁ vācaṁ udīrayiṁ.</span><br />
</p>
<p id="tha-ap329c23p1">
<span class="m-text m-primary">‘Padumuttarabuddhassa,</span><br />
</p>
<p id="tha-ap329c23p2">
<span class="m-text m-primary">dvipadindassa satthuno;</span><br />
</p>
<p id="tha-ap329c23p3">
<span class="m-text m-primary">Nigguṇḍipupphaṁ paggayha,</span><br />
</p>
<p id="tha-ap329c23p4">
<span class="m-text m-primary">sīhāsane ṭhapesahaṁ.</span><br />
</p>
<p id="tha-ap329c24p1">
<span class="m-text m-primary">Tena kammena dvipadinda,</span><br />
</p>
<p id="tha-ap329c24p2">
<span class="m-text m-primary">lokajeṭṭha narāsabha;</span><br />
</p>
<p id="tha-ap329c24p3">
<span class="m-text m-primary">Pattomhi acalaṁ ṭhānaṁ,</span><br />
</p>
<p id="tha-ap329c24p4">
<span class="m-text m-primary">hitvā jayaparājayaṁ’.</span><br />
</p>
<p id="tha-ap329c25p1">
<span class="m-text m-primary">Pañcavīsasahassamhi,</span><br />
</p>
<p id="tha-ap329c25p2">
<span class="m-text m-primary">kappānaṁ manujādhipā;</span><br />
</p>
<p id="tha-ap329c25p3">
<span class="m-text m-primary">Abbudanirabbudāni,</span><br />
</p>
<p id="tha-ap329c25p4">
<span class="m-text m-primary">aṭṭhaṭṭhāsiṁsu khattiyā.</span><br />
</p>
<p id="tha-ap329c26p1">
<span class="m-text m-primary">Paṭisambhidā catasso,</span><br />
</p>
<p id="tha-ap329c26p2">
<span class="m-text m-primary">…pe…</span><br />
</p>
<p id="tha-ap329c26p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap329c27p1">
<span class="m-text m-primary">Itthaṁ sudaṁ āyasmā nigguṇḍipupphiyo thero imā gāthāyo abhāsitthāti.</span><br />
</p>
<p id="tha-ap329c28p1">
<span class="m-text m-primary">Nigguṇḍipupphiyattherassāpadānaṁ sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>