<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0486.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0485.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0487.html">Next</a></div>
</div>
<p id="tha-ap486c0p2">
<span class="pali m-text">Paṁsukūlavagga</span><br />
</p>
<section id="nanathavikattheraapadana">
<span id="tha-ap486c0p3"></span><h2><span class="pali m-text">4 Ñāṇathavikattheraapadāna</span></h2>
<p id="tha-ap486c1p1">
<span class="pali m-text">“Dakkhiṇe himavantassa,</span><br />
</p>
<p id="tha-ap486c1p2">
<span class="pali m-text">sukato assamo mama;</span><br />
</p>
<p id="tha-ap486c1p3">
<span class="pali m-text">Uttamatthaṁ gavesanto,</span><br />
</p>
<p id="tha-ap486c1p4">
<span class="pali m-text">vasāmi vipine tadā.</span><br />
</p>
<p id="tha-ap486c2p1">
<span class="pali m-text">Lābhālābhena santuṭṭho,</span><br />
</p>
<p id="tha-ap486c2p2">
<span class="pali m-text">mūlena ca phalena ca;</span><br />
</p>
<p id="tha-ap486c2p3">
<span class="pali m-text">Anvesanto ācariyaṁ,</span><br />
</p>
<p id="tha-ap486c2p4">
<span class="pali m-text">vasāmi ekako ahaṁ.</span><br />
</p>
<p id="tha-ap486c3p1">
<span class="pali m-text">Sumedho nāma sambuddho,</span><br />
</p>
<p id="tha-ap486c3p2">
<span class="pali m-text">loke uppajji tāvade;</span><br />
</p>
<p id="tha-ap486c3p3">
<span class="pali m-text">Catusaccaṁ pakāseti,</span><br />
</p>
<p id="tha-ap486c3p4">
<span class="pali m-text">uddharanto mahājanaṁ.</span><br />
</p>
<p id="tha-ap486c4p1">
<span class="pali m-text">Nāhaṁ suṇomi sambuddhaṁ,</span><br />
</p>
<p id="tha-ap486c4p2">
<span class="pali m-text">napi me koci saṁsati;</span><br />
</p>
<p id="tha-ap486c4p3">
<span class="pali m-text">Aṭṭhavasse atikkante,</span><br />
</p>
<p id="tha-ap486c4p4">
<span class="pali m-text">assosiṁ lokanāyakaṁ.</span><br />
</p>
<p id="tha-ap486c5p1">
<span class="pali m-text">Aggidāruṁ nīharitvā,</span><br />
</p>
<p id="tha-ap486c5p2">
<span class="pali m-text">sammajjitvāna assamaṁ;</span><br />
</p>
<p id="tha-ap486c5p3">
<span class="pali m-text">Khāribhāraṁ gahetvāna,</span><br />
</p>
<p id="tha-ap486c5p4">
<span class="pali m-text">nikkhamiṁ vipinā ahaṁ.</span><br />
</p>
<p id="tha-ap486c6p1">
<span class="pali m-text">Ekarattiṁ vasantohaṁ,</span><br />
</p>
<p id="tha-ap486c6p2">
<span class="pali m-text">gāmesu nigamesu ca;</span><br />
</p>
<p id="tha-ap486c6p3">
<span class="pali m-text">Anupubbena candavatiṁ,</span><br />
</p>
<p id="tha-ap486c6p4">
<span class="pali m-text">tadāhaṁ upasaṅkamiṁ.</span><br />
</p>
<p id="tha-ap486c7p1">
<span class="pali m-text">Bhagavā tamhi samaye,</span><br />
</p>
<p id="tha-ap486c7p2">
<span class="pali m-text">sumedho lokanāyako;</span><br />
</p>
<p id="tha-ap486c7p3">
<span class="pali m-text">Uddharanto bahū satte,</span><br />
</p>
<p id="tha-ap486c7p4">
<span class="pali m-text">deseti amataṁ padaṁ.</span><br />
</p>
<p id="tha-ap486c8p1">
<span class="pali m-text">Janakāyamatikkamma,</span><br />
</p>
<p id="tha-ap486c8p2">
<span class="pali m-text">vanditvā jinasāgaraṁ;</span><br />
</p>
<p id="tha-ap486c8p3">
<span class="pali m-text">Ekaṁsaṁ ajinaṁ katvā,</span><br />
</p>
<p id="tha-ap486c8p4">
<span class="pali m-text">santhaviṁ lokanāyakaṁ.</span><br />
</p>
<p id="tha-ap486c9p1">
<span class="pali m-text">‘Tuvaṁ satthā ca ketu ca,</span><br />
</p>
<p id="tha-ap486c9p2">
<span class="pali m-text">dhajo yūpo ca pāṇinaṁ;</span><br />
</p>
<p id="tha-ap486c9p3">
<span class="pali m-text">Parāyaṇo patiṭṭhā ca,</span><br />
</p>
<p id="tha-ap486c9p4">
<span class="pali m-text">dīpo ca dvipaduttamo.</span><br />
</p>
<p id="tha-ap486c10p1">
<span class="pali m-text">Ekavīsatimaṁ bhāṇavāraṁ.</span><br />
</p>
<p id="tha-ap486c11p1">
<span class="pali m-text">Nepuñño dassane vīro,</span><br />
</p>
<p id="tha-ap486c11p2">
<span class="pali m-text">tāresi janataṁ tuvaṁ;</span><br />
</p>
<p id="tha-ap486c11p3">
<span class="pali m-text">Natthañño tārako loke,</span><br />
</p>
<p id="tha-ap486c11p4">
<span class="pali m-text">tavuttaritaro mune.</span><br />
</p>
<p id="tha-ap486c12p1">
<span class="pali m-text">Sakkā theve kusaggena,</span><br />
</p>
<p id="tha-ap486c12p2">
<span class="pali m-text">pametuṁ sāgaruttame;</span><br />
</p>
<p id="tha-ap486c12p3">
<span class="pali m-text">Na tveva tava sabbaññu,</span><br />
</p>
<p id="tha-ap486c12p4">
<span class="pali m-text">ñāṇaṁ sakkā pametave.</span><br />
</p>
<p id="tha-ap486c13p1">
<span class="pali m-text">Tuladaṇḍe ṭhapetvāna,</span><br />
</p>
<p id="tha-ap486c13p2">
<span class="pali m-text">mahiṁ sakkā dharetave;</span><br />
</p>
<p id="tha-ap486c13p3">
<span class="pali m-text">Na tveva tava paññāya,</span><br />
</p>
<p id="tha-ap486c13p4">
<span class="pali m-text">pamāṇamatthi cakkhuma.</span><br />
</p>
<p id="tha-ap486c14p1">
<span class="pali m-text">Ākāso minituṁ sakkā,</span><br />
</p>
<p id="tha-ap486c14p2">
<span class="pali m-text">rajjuyā aṅgulena vā;</span><br />
</p>
<p id="tha-ap486c14p3">
<span class="pali m-text">Na tveva tava sabbaññu,</span><br />
</p>
<p id="tha-ap486c14p4">
<span class="pali m-text">sīlaṁ sakkā pametave.</span><br />
</p>
<p id="tha-ap486c15p1">
<span class="pali m-text">Mahāsamudde udakaṁ,</span><br />
</p>
<p id="tha-ap486c15p2">
<span class="pali m-text">ākāso ca vasundharā;</span><br />
</p>
<p id="tha-ap486c15p3">
<span class="pali m-text">Parimeyyāni etāni,</span><br />
</p>
<p id="tha-ap486c15p4">
<span class="pali m-text">appameyyosi cakkhuma’.</span><br />
</p>
<p id="tha-ap486c16p1">
<span class="pali m-text">Chahi gāthāhi sabbaññuṁ,</span><br />
</p>
<p id="tha-ap486c16p2">
<span class="pali m-text">kittayitvā mahāyasaṁ;</span><br />
</p>
<p id="tha-ap486c16p3">
<span class="pali m-text">Añjaliṁ paggahetvāna,</span><br />
</p>
<p id="tha-ap486c16p4">
<span class="pali m-text">tuṇhī aṭṭhāsahaṁ tadā.</span><br />
</p>
<p id="tha-ap486c17p1">
<span class="pali m-text">Yaṁ vadanti sumedhoti,</span><br />
</p>
<p id="tha-ap486c17p2">
<span class="pali m-text">bhūripaññaṁ sumedhasaṁ;</span><br />
</p>
<p id="tha-ap486c17p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap486c17p4">
<span class="pali m-text">imā gāthā abhāsatha.</span><br />
</p>
<p id="tha-ap486c18p1">
<span class="pali m-text">‘Yo me ñāṇaṁ pakittesi,</span><br />
</p>
<p id="tha-ap486c18p2">
<span class="pali m-text">vippasannena cetasā;</span><br />
</p>
<p id="tha-ap486c18p3">
<span class="pali m-text">Tamahaṁ kittayissāmi,</span><br />
</p>
<p id="tha-ap486c18p4">
<span class="pali m-text">suṇātha mama bhāsato.</span><br />
</p>
<p id="tha-ap486c19p1">
<span class="pali m-text">Sattasattati kappāni,</span><br />
</p>
<p id="tha-ap486c19p2">
<span class="pali m-text">devaloke ramissati;</span><br />
</p>
<p id="tha-ap486c19p3">
<span class="pali m-text">Sahassakkhattuṁ devindo,</span><br />
</p>
<p id="tha-ap486c19p4">
<span class="pali m-text">devarajjaṁ karissati.</span><br />
</p>
<p id="tha-ap486c20p1">
<span class="pali m-text">Anekasatakkhattuñca,</span><br />
</p>
<p id="tha-ap486c20p2">
<span class="pali m-text">cakkavattī bhavissati;</span><br />
</p>
<p id="tha-ap486c20p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap486c20p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap486c21p1">
<span class="pali m-text">Devabhūto manusso vā,</span><br />
</p>
<p id="tha-ap486c21p2">
<span class="pali m-text">puññakammasamāhito;</span><br />
</p>
<p id="tha-ap486c21p3">
<span class="pali m-text">Anūnamanasaṅkappo,</span><br />
</p>
<p id="tha-ap486c21p4">
<span class="pali m-text">tikkhapañño bhavissati’.</span><br />
</p>
<p id="tha-ap486c22p1">
<span class="pali m-text">Tiṁsakappasahassamhi,</span><br />
</p>
<p id="tha-ap486c22p2">
<span class="pali m-text">okkākakulasambhavo;</span><br />
</p>
<p id="tha-ap486c22p3">
<span class="pali m-text">Gotamo nāma gottena,</span><br />
</p>
<p id="tha-ap486c22p4">
<span class="pali m-text">satthā loke bhavissati.</span><br />
</p>
<p id="tha-ap486c23p1">
<span class="pali m-text">Agārā abhinikkhamma,</span><br />
</p>
<p id="tha-ap486c23p2">
<span class="pali m-text">pabbajissatikiñcano;</span><br />
</p>
<p id="tha-ap486c23p3">
<span class="pali m-text">Jātiyā sattavassena,</span><br />
</p>
<p id="tha-ap486c23p4">
<span class="pali m-text">arahattaṁ phusissati.</span><br />
</p>
<p id="tha-ap486c24p1">
<span class="pali m-text">Yato sarāmi attānaṁ,</span><br />
</p>
<p id="tha-ap486c24p2">
<span class="pali m-text">yato pattosmi sāsanaṁ;</span><br />
</p>
<p id="tha-ap486c24p3">
<span class="pali m-text">Etthantare na jānāmi,</span><br />
</p>
<p id="tha-ap486c24p4">
<span class="pali m-text">cetanaṁ amanoramaṁ.</span><br />
</p>
<p id="tha-ap486c25p1">
<span class="pali m-text">Saṁsaritvā bhave sabbe,</span><br />
</p>
<p id="tha-ap486c25p2">
<span class="pali m-text">sampattānubhaviṁ ahaṁ;</span><br />
</p>
<p id="tha-ap486c25p3">
<span class="pali m-text">Bhoge me ūnatā natthi,</span><br />
</p>
<p id="tha-ap486c25p4">
<span class="pali m-text">phalaṁ ñāṇassa thomane.</span><br />
</p>
<p id="tha-ap486c26p1">
<span class="pali m-text">Tiyaggī nibbutā mayhaṁ,</span><br />
</p>
<p id="tha-ap486c26p2">
<span class="pali m-text">bhavā sabbe samūhatā;</span><br />
</p>
<p id="tha-ap486c26p3">
<span class="pali m-text">Sabbāsavā parikkhīṇā,</span><br />
</p>
<p id="tha-ap486c26p4">
<span class="pali m-text">natthi dāni punabbhavo.</span><br />
</p>
<p id="tha-ap486c27p1">
<span class="pali m-text">Tiṁsakappasahassamhi,</span><br />
</p>
<p id="tha-ap486c27p2">
<span class="pali m-text">yaṁ ñāṇamathaviṁ ahaṁ;</span><br />
</p>
<p id="tha-ap486c27p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap486c27p4">
<span class="pali m-text">phalaṁ ñāṇassa thomane.</span><br />
</p>
<p id="tha-ap486c28p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap486c28p2">
<span class="pali m-text">…pe…</span><br />
</p>
<p id="tha-ap486c28p3">
<span class="pali m-text">viharāmi anāsavo.</span><br />
</p>
<p id="tha-ap486c29p1">
<span class="pali m-text">Svāgataṁ vata me āsi,</span><br />
</p>
<p id="tha-ap486c29p2">
<span class="pali m-text">…pe…</span><br />
</p>
<p id="tha-ap486c29p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap486c30p1">
<span class="pali m-text">Paṭisambhidā catasso,</span><br />
</p>
<p id="tha-ap486c30p2">
<span class="pali m-text">…pe…</span><br />
</p>
<p id="tha-ap486c30p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap486c31p1">
<span class="pali m-text">Itthaṁ sudaṁ āyasmā ñāṇathaviko thero imā gāthāyo abhāsitthāti.</span><br />
</p>
<p id="tha-ap486c32p1">
<span class="pali m-text">Ñāṇathavikattherassāpadānaṁ catutthaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0485.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0487.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>