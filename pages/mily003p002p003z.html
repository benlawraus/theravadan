<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily003p002p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily003p002p003z.html" />
  <meta property="og:description" content="Addhānavagga 3. Ñāṇapaññāpañha Rājā āha— “bhante nāgasena, yassa ñāṇaṁ uppannaṁ, tassa paññā uppannā”ti? “Āma, mahārāja, yassa ñāṇaṁ uppannaṁ, tassa paññā uppannā”ti. “Kiṁ, bhante, yaññeva ñāṇaṁ sāyeva paññā”ti? “Āma, mahārāja, yaññeva ñāṇaṁ sāyeva paññā”ti. “Yassa pana, bhante, taññeva ñāṇaṁ sāyeva paññā …" />
  <meta name="twitter:description" content="Addhānavagga 3. Ñāṇapaññāpañha Rājā āha— “bhante nāgasena, yassa ñāṇaṁ uppannaṁ, tassa paññā uppannā”ti? “Āma, mahārāja, yassa ñāṇaṁ uppannaṁ, tassa paññā uppannā”ti. “Kiṁ, bhante, yaññeva ñāṇaṁ sāyeva paññā”ti? “Āma, mahārāja, yaññeva ñāṇaṁ sāyeva paññā”ti. “Yassa pana, bhante, taññeva ñāṇaṁ sāyeva paññā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="addhanavagga">
<h2><a href="#addhanavagga">Addhānavagga</a></h2>
<section id="nanapannapanha">
<h3><a href="#nanapannapanha">3. Ñāṇapaññāpañha</a></h3>
<p id="mil3p2p3c1p1">
<span class="m-text m-primary">Rājā āha—</span><br />
</p>
<p id="mil3p2p3c1p2">
<span class="m-text m-primary">“bhante nāgasena, yassa ñāṇaṁ uppannaṁ, tassa paññā uppannā”ti?</span><br />
</p>
<p id="mil3p2p3c1p3">
<span class="m-text m-primary">“Āma, mahārāja, yassa ñāṇaṁ uppannaṁ, tassa paññā uppannā”ti.</span><br />
</p>
<p id="mil3p2p3c1p4">
<span class="m-text m-primary">“Kiṁ, bhante, yaññeva ñāṇaṁ sāyeva paññā”ti?</span><br />
</p>
<p id="mil3p2p3c1p5">
<span class="m-text m-primary">“Āma, mahārāja, yaññeva ñāṇaṁ sāyeva paññā”ti.</span><br />
</p>
<p id="mil3p2p3c1p6">
<span class="m-text m-primary">“Yassa pana, bhante, taññeva ñāṇaṁ sāyeva paññā uppannā, kiṁ sammuyheyya so, udāhu na sammuyheyyā”ti?</span><br />
</p>
<p id="mil3p2p3c1p7">
<span class="m-text m-primary">“Katthaci, mahārāja, sammuyheyya, katthaci na sammuyheyyā”ti.</span><br />
</p>
<p id="mil3p2p3c1p8">
<span class="m-text m-primary">“Kuhiṁ, bhante, sammuyheyyā”ti?</span><br />
</p>
<p id="mil3p2p3c1p9">
<span class="m-text m-primary">“Aññātapubbesu vā, mahārāja, sippaṭṭhānesu, agatapubbāya vā disāya, assutapubbāya vā nāmapaññattiyā sammuyheyyā”ti.</span><br />
</p>
<p id="mil3p2p3c1p10">
<span class="m-text m-primary">“Kuhiṁ na sammuyheyyā”ti?</span><br />
</p>
<p id="mil3p2p3c1p11">
<span class="m-text m-primary">“Yaṁ kho pana, mahārāja, tāya paññāya kataṁ ‘aniccan’ti vā ‘dukkhan’ti vā ‘anattā’ti vā, tahiṁ na sammuyheyyā”ti.</span><br />
</p>
<p id="mil3p2p3c1p12">
<span class="m-text m-primary">“Moho panassa, bhante, kuhiṁ gacchatī”ti?</span><br />
</p>
<p id="mil3p2p3c1p13">
<span class="m-text m-primary">“Moho kho, mahārāja, ñāṇe uppannamatte tattheva nirujjhatī”ti.</span><br />
</p>
<p id="mil3p2p3c2p1">
<span class="m-text m-primary">“Opammaṁ karohī”ti.</span><br />
</p>
<p id="mil3p2p3c2p2">
<span class="m-text m-primary">“Yathā, mahārāja, kocideva puriso andhakāragehe padīpaṁ āropeyya, tato andhakāro nirujjheyya, āloko pātubhaveyya;</span><br />
</p>
<p id="mil3p2p3c2p3">
<span class="m-text m-primary">evameva kho, mahārāja, ñāṇe uppannamatte moho tattheva nirujjhatī”ti.</span><br />
</p>
<p id="mil3p2p3c3p1">
<span class="m-text m-primary">“Paññā pana, bhante, kuhiṁ gacchatī”ti?</span><br />
</p>
<p id="mil3p2p3c3p2">
<span class="m-text m-primary">“Paññāpi kho, mahārāja, sakiccayaṁ katvā tattheva nirujjhati, yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.</span><br />
</p>
<p id="mil3p2p3c4p1">
<span class="m-text m-primary">“Bhante nāgasena, yaṁ panetaṁ brūsi ‘paññā sakiccayaṁ katvā tattheva nirujjhati, yaṁ pana tāya paññāya kataṁ “aniccan”ti vā “dukkhan”ti vā “anattā”ti vā, taṁ na nirujjhatī’ti, tassa opammaṁ karohī”ti.</span><br />
</p>
<p id="mil3p2p3c4p2">
<span class="m-text m-primary">“Yathā, mahārāja, yo koci puriso rattiṁ lekhaṁ pesetukāmo lekhakaṁ pakkosāpetvā padīpaṁ āropetvā lekhaṁ likhāpeyya, likhite pana lekhe padīpaṁ vijjhāpeyya, vijjhāpitepi padīpe lekhaṁ na vinasseyya.</span><br />
</p>
<p id="mil3p2p3c4p3">
<span class="m-text m-primary">Evameva kho, mahārāja, paññā sakiccayaṁ katvā tattheva nirujjhati, yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.</span><br />
</p>
<p id="mil3p2p3c5p1">
<span class="m-text m-primary">“Bhiyyo opammaṁ karohī”ti.</span><br />
</p>
<p id="mil3p2p3c5p2">
<span class="m-text m-primary">“Yathā, mahārāja, puratthimesu janapadesu manussā anugharaṁ pañca pañca udakaghaṭakāni ṭhapenti ālimpanaṁ vijjhāpetuṁ, ghare paditte tāni pañca udakaghaṭakāni gharassūpari khipanti, tato aggi vijjhāyati, kiṁ nu kho, mahārāja, tesaṁ manussānaṁ evaṁ hoti ‘puna tehi ghaṭehi ghaṭakiccaṁ karissāmā’”ti?</span><br />
</p>
<p id="mil3p2p3c5p3">
<span class="m-text m-primary">“Na hi, bhante, alaṁ tehi ghaṭehi, kiṁ tehi ghaṭehī”ti?</span><br />
</p>
<p id="mil3p2p3c5p4">
<span class="m-text m-primary">“Yathā, mahārāja, pañca udakaghaṭakāni, evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ.</span><br />
</p>
<p id="mil3p2p3c5p5">
<span class="m-text m-primary">Yathā te manussā, evaṁ yogāvacaro daṭṭhabbo.</span><br />
</p>
<p id="mil3p2p3c5p6">
<span class="m-text m-primary">Yathā aggi, evaṁ kilesā daṭṭhabbā.</span><br />
</p>
<p id="mil3p2p3c5p7">
<span class="m-text m-primary">Yathā pañcahi udakaghaṭakehi aggi vijjhāpīyati, evaṁ pañcindriyehi kilesā vijjhāpiyanti, vijjhāpitāpi kilesā na puna sambhavanti.</span><br />
</p>
<p id="mil3p2p3c5p8">
<span class="m-text m-primary">Evameva kho, mahārāja, paññā sakiccayaṁ katvā tattheva nirujjhati, yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.</span><br />
</p>
<p id="mil3p2p3c6p1">
<span class="m-text m-primary">“Bhiyyo opammaṁ karohī”ti.</span><br />
</p>
<p id="mil3p2p3c6p2">
<span class="m-text m-primary">“Yathā, mahārāja, vejjo pañcamūlabhesajjāni gahetvā gilānakaṁ upasaṅkamitvā tāni pañcamūlabhesajjāni pisitvā gilānakaṁ pāyeyya, tehi ca dosā niddhameyyuṁ, kiṁ nu kho, mahārāja, tassa vejjassa evaṁ hoti ‘puna tehi pañcamūlabhesajjehi bhesajjakiccaṁ karissāmī’”ti?</span><br />
</p>
<p id="mil3p2p3c6p3">
<span class="m-text m-primary">“Na hi, bhante, alaṁ tehi pañcamūlabhesajjehi, kiṁ tehi pañcamūlabhesajjehī”ti?</span><br />
</p>
<p id="mil3p2p3c6p4">
<span class="m-text m-primary">“Yathā, mahārāja, pañcamūlabhesajjāni, evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ, yathā vejjo, evaṁ yogāvacaro daṭṭhabbo.</span><br />
</p>
<p id="mil3p2p3c6p5">
<span class="m-text m-primary">Yathā byādhi, evaṁ kilesā daṭṭhabbā.</span><br />
</p>
<p id="mil3p2p3c6p6">
<span class="m-text m-primary">Yathā byādhito puriso, evaṁ puthujjano daṭṭhabbo.</span><br />
</p>
<p id="mil3p2p3c6p7">
<span class="m-text m-primary">Yathā pañcamūlabhesajjehi gilānassa dosā niddhantā, dose niddhante gilāno arogo hoti, evaṁ pañcindriyehi kilesā niddhamīyanti, niddhamitā ca kilesā na puna sambhavanti.</span><br />
</p>
<p id="mil3p2p3c6p8">
<span class="m-text m-primary">Evameva kho, mahārāja, paññā sakiccayaṁ katvā tattheva nirujjhati, yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.</span><br />
</p>
<p id="mil3p2p3c7p1">
<span class="m-text m-primary">“Bhiyyo opammaṁ karohī”ti.</span><br />
</p>
<p id="mil3p2p3c7p2">
<span class="m-text m-primary">“Yathā, mahārāja, saṅgāmāvacaro yodho pañca kaṇḍāni gahetvā saṅgāmaṁ otareyya parasenaṁ vijetuṁ, so saṅgāmagato tāni pañca kaṇḍāni khipeyya, tehi ca parasenā bhijjeyya, kiṁ nu kho, mahārāja, tassa saṅgāmāvacarassa yodhassa evaṁ hoti ‘puna tehi kaṇḍehi kaṇḍakiccaṁ karissāmī’”ti?</span><br />
</p>
<p id="mil3p2p3c7p3">
<span class="m-text m-primary">“Na hi, bhante, alaṁ tehi kaṇḍehi, kiṁ tehi kaṇḍehī”ti?</span><br />
</p>
<p id="mil3p2p3c7p4">
<span class="m-text m-primary">“Yathā, mahārāja, pañca kaṇḍāni, evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ.</span><br />
</p>
<p id="mil3p2p3c7p5">
<span class="m-text m-primary">Yathā, mahārāja, saṅgāmāvacaro yodho, evaṁ yogāvacaro daṭṭhabbo.</span><br />
</p>
<p id="mil3p2p3c7p6">
<span class="m-text m-primary">Yathā parasenā, evaṁ kilesā daṭṭhabbā.</span><br />
</p>
<p id="mil3p2p3c7p7">
<span class="m-text m-primary">Yathā pañcahi kaṇḍehi parasenā bhijjati, evaṁ pañcindriyehi kilesā bhijjanti, bhaggā ca kilesā na puna sambhavanti.</span><br />
</p>
<p id="mil3p2p3c7p8">
<span class="m-text m-primary">Evameva kho, mahārāja, paññā sakiccayaṁ katvā tattheva nirujjhati, yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.</span><br />
</p>
<p id="mil3p2p3c8p1">
<span class="m-text m-primary">“Kallosi, bhante nāgasenā”ti.</span><br />
</p>
<p id="mil3p2p3c9p1">
<span class="m-text m-primary">Ñāṇapaññāpañho tatiyo.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>