<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pvy00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://theravadan.org/pages/pvy00iz.html" />
  <meta property="og:description" content="Ubbarivagga 3. Mattāpetivatthu “Naggā dubbaṇṇarūpāsi, kisā dhamanisanthatā; Upphāsulike kisike, kā nu tvaṁ idha tiṭṭhasī”ti. “Ahaṁ mattā tuvaṁ tissā, sapattī te pure ahuṁ; Pāpakammaṁ karitvāna, petalokaṁ ito gatā”ti. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gatā”ti. “Caṇḍī ca pharusā cāsi …" />
  <meta name="twitter:description" content="Ubbarivagga 3. Mattāpetivatthu “Naggā dubbaṇṇarūpāsi, kisā dhamanisanthatā; Upphāsulike kisike, kā nu tvaṁ idha tiṭṭhasī”ti. “Ahaṁ mattā tuvaṁ tissā, sapattī te pure ahuṁ; Pāpakammaṁ karitvāna, petalokaṁ ito gatā”ti. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gatā”ti. “Caṇḍī ca pharusā cāsi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="mattapetivatthu">
<h3><a href="#mattapetivatthu">3. Mattāpetivatthu</a></h3>
<p id="pv15c1p1">
<span class="m-text m-primary">“Naggā dubbaṇṇarūpāsi,</span><br />
</p>
<p id="pv15c1p2">
<span class="m-text m-primary">kisā dhamanisanthatā;</span><br />
</p>
<p id="pv15c1p3">
<span class="m-text m-primary">Upphāsulike kisike,</span><br />
</p>
<p id="pv15c1p4">
<span class="m-text m-primary">kā nu tvaṁ idha tiṭṭhasī”ti.</span><br />
</p>
<p id="pv15c2p1">
<span class="m-text m-primary">“Ahaṁ mattā tuvaṁ tissā,</span><br />
</p>
<p id="pv15c2p2">
<span class="m-text m-primary">sapattī te pure ahuṁ;</span><br />
</p>
<p id="pv15c2p3">
<span class="m-text m-primary">Pāpakammaṁ karitvāna,</span><br />
</p>
<p id="pv15c2p4">
<span class="m-text m-primary">petalokaṁ ito gatā”ti.</span><br />
</p>
<p id="pv15c3p1">
<span class="m-text m-primary">“Kiṁ nu kāyena vācāya,</span><br />
</p>
<p id="pv15c3p2">
<span class="m-text m-primary">manasā dukkaṭaṁ kataṁ;</span><br />
</p>
<p id="pv15c3p3">
<span class="m-text m-primary">Kissa kammavipākena,</span><br />
</p>
<p id="pv15c3p4">
<span class="m-text m-primary">petalokaṁ ito gatā”ti.</span><br />
</p>
<p id="pv15c4p1">
<span class="m-text m-primary">“Caṇḍī ca pharusā cāsiṁ,</span><br />
</p>
<p id="pv15c4p2">
<span class="m-text m-primary">issukī maccharī saṭhā;</span><br />
</p>
<p id="pv15c4p3">
<span class="m-text m-primary">Tāhaṁ duruttaṁ vatvāna,</span><br />
</p>
<p id="pv15c4p4">
<span class="m-text m-primary">petalokaṁ ito gatā”ti.</span><br />
</p>
<p id="pv15c5p1">
<span class="m-text m-primary">“Sabbaṁ ahampi jānāmi,</span><br />
</p>
<p id="pv15c5p2">
<span class="m-text m-primary">yathā tvaṁ caṇḍikā ahu;</span><br />
</p>
<p id="pv15c5p3">
<span class="m-text m-primary">Aññañca kho taṁ pucchāmi,</span><br />
</p>
<p id="pv15c5p4">
<span class="m-text m-primary">kenāsi paṁsukunthitā”ti.</span><br />
</p>
<p id="pv15c6p1">
<span class="m-text m-primary">“Sīsaṁnhātā tuvaṁ āsi,</span><br />
</p>
<p id="pv15c6p2">
<span class="m-text m-primary">sucivatthā alaṅkatā;</span><br />
</p>
<p id="pv15c6p3">
<span class="m-text m-primary">Ahañca kho adhimattaṁ,</span><br />
</p>
<p id="pv15c6p4">
<span class="m-text m-primary">samalaṅkatatarā tayā.</span><br />
</p>
<p id="pv15c7p1">
<span class="m-text m-primary">Tassā me pekkhamānāya,</span><br />
</p>
<p id="pv15c7p2">
<span class="m-text m-primary">sāmikena samantayi;</span><br />
</p>
<p id="pv15c7p3">
<span class="m-text m-primary">Tato me issā vipulā,</span><br />
</p>
<p id="pv15c7p4">
<span class="m-text m-primary">kodho me samajāyatha.</span><br />
</p>
<p id="pv15c8p1">
<span class="m-text m-primary">Tato paṁsuṁ gahetvāna,</span><br />
</p>
<p id="pv15c8p2">
<span class="m-text m-primary">paṁsunā taṁ hi okiriṁ;</span><br />
</p>
<p id="pv15c8p3">
<span class="m-text m-primary">Tassa kammavipākena,</span><br />
</p>
<p id="pv15c8p4">
<span class="m-text m-primary">tenamhi paṁsukunthitā”ti.</span><br />
</p>
<p id="pv15c9p1">
<span class="m-text m-primary">“Sabbaṁ ahampi jānāmi,</span><br />
</p>
<p id="pv15c9p2">
<span class="m-text m-primary">paṁsunā maṁ tvamokiri;</span><br />
</p>
<p id="pv15c9p3">
<span class="m-text m-primary">Aññañca kho taṁ pucchāmi,</span><br />
</p>
<p id="pv15c9p4">
<span class="m-text m-primary">kena khajjasi kacchuyā”ti.</span><br />
</p>
<p id="pv15c10p1">
<span class="m-text m-primary">“Bhesajjahārī ubhayo,</span><br />
</p>
<p id="pv15c10p2">
<span class="m-text m-primary">vanantaṁ agamimhase;</span><br />
</p>
<p id="pv15c10p3">
<span class="m-text m-primary">Tvañca bhesajjamāhari,</span><br />
</p>
<p id="pv15c10p4">
<span class="m-text m-primary">ahañca kapikacchuno.</span><br />
</p>
<p id="pv15c11p1">
<span class="m-text m-primary">Tassā tyājānamānāya,</span><br />
</p>
<p id="pv15c11p2">
<span class="m-text m-primary">seyyaṁ tyāhaṁ samokiriṁ;</span><br />
</p>
<p id="pv15c11p3">
<span class="m-text m-primary">Tassa kammavipākena,</span><br />
</p>
<p id="pv15c11p4">
<span class="m-text m-primary">tena khajjāmi kacchuyā”ti.</span><br />
</p>
<p id="pv15c12p1">
<span class="m-text m-primary">“Sabbaṁ ahampi jānāmi,</span><br />
</p>
<p id="pv15c12p2">
<span class="m-text m-primary">seyyaṁ me tvaṁ samokiri;</span><br />
</p>
<p id="pv15c12p3">
<span class="m-text m-primary">Aññañca kho taṁ pucchāmi,</span><br />
</p>
<p id="pv15c12p4">
<span class="m-text m-primary">kenāsi naggiyā tuvan”ti.</span><br />
</p>
<p id="pv15c13p1">
<span class="m-text m-primary">“Sahāyānaṁ samayo āsi,</span><br />
</p>
<p id="pv15c13p2">
<span class="m-text m-primary">ñātīnaṁ samitī ahu;</span><br />
</p>
<p id="pv15c13p3">
<span class="m-text m-primary">Tvañca āmantitā āsi,</span><br />
</p>
<p id="pv15c13p4">
<span class="m-text m-primary">sasāminī no ca kho ahaṁ.</span><br />
</p>
<p id="pv15c14p1">
<span class="m-text m-primary">Tassā tyājānamānāya,</span><br />
</p>
<p id="pv15c14p2">
<span class="m-text m-primary">dussaṁ tyāhaṁ apānudiṁ;</span><br />
</p>
<p id="pv15c14p3">
<span class="m-text m-primary">Tassa kammavipākena,</span><br />
</p>
<p id="pv15c14p4">
<span class="m-text m-primary">tenamhi naggiyā ahan”ti.</span><br />
</p>
<p id="pv15c15p1">
<span class="m-text m-primary">“Sabbaṁ ahampi jānāmi,</span><br />
</p>
<p id="pv15c15p2">
<span class="m-text m-primary">dussaṁ me tvaṁ apānudi;</span><br />
</p>
<p id="pv15c15p3">
<span class="m-text m-primary">Aññañca kho taṁ pucchāmi,</span><br />
</p>
<p id="pv15c15p4">
<span class="m-text m-primary">kenāsi gūthagandhinī”ti.</span><br />
</p>
<p id="pv15c16p1">
<span class="m-text m-primary">“Tava gandhañca mālañca,</span><br />
</p>
<p id="pv15c16p2">
<span class="m-text m-primary">paccagghañca vilepanaṁ;</span><br />
</p>
<p id="pv15c16p3">
<span class="m-text m-primary">Gūthakūpe atāresiṁ,</span><br />
</p>
<p id="pv15c16p4">
<span class="m-text m-primary">taṁ pāpaṁ pakataṁ mayā;</span><br />
</p>
<p id="pv15c16p5">
<span class="m-text m-primary">Tassa kammavipākena,</span><br />
</p>
<p id="pv15c16p6">
<span class="m-text m-primary">tenamhi gūthagandhinī”ti.</span><br />
</p>
<p id="pv15c17p1">
<span class="m-text m-primary">“Sabbaṁ ahampi jānāmi,</span><br />
</p>
<p id="pv15c17p2">
<span class="m-text m-primary">taṁ pāpaṁ pakataṁ tayā;</span><br />
</p>
<p id="pv15c17p3">
<span class="m-text m-primary">Aññañca kho taṁ pucchāmi,</span><br />
</p>
<p id="pv15c17p4">
<span class="m-text m-primary">kenāsi duggatā tuvan”ti.</span><br />
</p>
<p id="pv15c18p1">
<span class="m-text m-primary">“Ubhinnaṁ samakaṁ āsi,</span><br />
</p>
<p id="pv15c18p2">
<span class="m-text m-primary">yaṁ gehe vijjate dhanaṁ;</span><br />
</p>
<p id="pv15c18p3">
<span class="m-text m-primary">Santesu deyyadhammesu,</span><br />
</p>
<p id="pv15c18p4">
<span class="m-text m-primary">dīpaṁ nākāsimattano;</span><br />
</p>
<p id="pv15c18p5">
<span class="m-text m-primary">Tassa kammavipākena,</span><br />
</p>
<p id="pv15c18p6">
<span class="m-text m-primary">tenamhi duggatā ahaṁ.</span><br />
</p>
<p id="pv15c19p1">
<span class="m-text m-primary">Tadeva maṁ tvaṁ avaca,</span><br />
</p>
<p id="pv15c19p2">
<span class="m-text m-primary">‘pāpakammaṁ nisevasi;</span><br />
</p>
<p id="pv15c19p3">
<span class="m-text m-primary">Na hi pāpehi kammehi,</span><br />
</p>
<p id="pv15c19p4">
<span class="m-text m-primary">sulabhā hoti suggatī’”ti.</span><br />
</p>
<p id="pv15c20p1">
<span class="m-text m-primary">“Vāmato maṁ tvaṁ paccesi,</span><br />
</p>
<p id="pv15c20p2">
<span class="m-text m-primary">athopi maṁ usūyasi;</span><br />
</p>
<p id="pv15c20p3">
<span class="m-text m-primary">Passa pāpānaṁ kammānaṁ,</span><br />
</p>
<p id="pv15c20p4">
<span class="m-text m-primary">vipāko hoti yādiso.</span><br />
</p>
<p id="pv15c21p1">
<span class="m-text m-primary">Te gharā tā ca dāsiyo,</span><br />
</p>
<p id="pv15c21p2">
<span class="m-text m-primary">tānevābharaṇānime;</span><br />
</p>
<p id="pv15c21p3">
<span class="m-text m-primary">Te aññe paricārenti,</span><br />
</p>
<p id="pv15c21p4">
<span class="m-text m-primary">na bhogā honti sassatā.</span><br />
</p>
<p id="pv15c22p1">
<span class="m-text m-primary">Idāni bhūtassa pitā,</span><br />
</p>
<p id="pv15c22p2">
<span class="m-text m-primary">āpaṇā gehamehiti;</span><br />
</p>
<p id="pv15c22p3">
<span class="m-text m-primary">Appeva te dade kiñci,</span><br />
</p>
<p id="pv15c22p4">
<span class="m-text m-primary">mā su tāva ito agā”ti.</span><br />
</p>
<p id="pv15c23p1">
<span class="m-text m-primary">“Naggā dubbaṇṇarūpāmhi,</span><br />
</p>
<p id="pv15c23p2">
<span class="m-text m-primary">kisā dhamanisanthatā;</span><br />
</p>
<p id="pv15c23p3">
<span class="m-text m-primary">Kopīnametaṁ itthīnaṁ,</span><br />
</p>
<p id="pv15c23p4">
<span class="m-text m-primary">mā maṁ bhūtapitāddasā”ti.</span><br />
</p>
<p id="pv15c24p1">
<span class="m-text m-primary">“Handa kiṁ vā tyāhaṁ dammi,</span><br />
</p>
<p id="pv15c24p2">
<span class="m-text m-primary">Kiṁ vā tedha karomahaṁ;</span><br />
</p>
<p id="pv15c24p3">
<span class="m-text m-primary">Yena tvaṁ sukhitā assa,</span><br />
</p>
<p id="pv15c24p4">
<span class="m-text m-primary">Sabbakāmasamiddhinī”ti.</span><br />
</p>
<p id="pv15c25p1">
<span class="m-text m-primary">“Cattāro bhikkhū saṅghato,</span><br />
</p>
<p id="pv15c25p2">
<span class="m-text m-primary">cattāro pana puggale;</span><br />
</p>
<p id="pv15c25p3">
<span class="m-text m-primary">Aṭṭha bhikkhū bhojayitvā,</span><br />
</p>
<p id="pv15c25p4">
<span class="m-text m-primary">mama dakkhiṇamādisa;</span><br />
</p>
<p id="pv15c25p5">
<span class="m-text m-primary">Tadāhaṁ sukhitā hessaṁ,</span><br />
</p>
<p id="pv15c25p6">
<span class="m-text m-primary">sabbakāmasamiddhinī”ti.</span><br />
</p>
<p id="pv15c26p1">
<span class="m-text m-primary">Sādhūti sā paṭissutvā,</span><br />
</p>
<p id="pv15c26p2">
<span class="m-text m-primary">bhojayitvāṭṭha bhikkhavo;</span><br />
</p>
<p id="pv15c26p3">
<span class="m-text m-primary">Vatthehacchādayitvāna,</span><br />
</p>
<p id="pv15c26p4">
<span class="m-text m-primary">tassā dakkhiṇamādisī.</span><br />
</p>
<p id="pv15c27p1">
<span class="m-text m-primary">Samanantarānuddiṭṭhe,</span><br />
</p>
<p id="pv15c27p2">
<span class="m-text m-primary">vipāko udapajjatha;</span><br />
</p>
<p id="pv15c27p3">
<span class="m-text m-primary">Bhojanacchādanapānīyaṁ,</span><br />
</p>
<p id="pv15c27p4">
<span class="m-text m-primary">dakkhiṇāya idaṁ phalaṁ.</span><br />
</p>
<p id="pv15c28p1">
<span class="m-text m-primary">Tato suddhā sucivasanā,</span><br />
</p>
<p id="pv15c28p2">
<span class="m-text m-primary">kāsikuttamadhārinī;</span><br />
</p>
<p id="pv15c28p3">
<span class="m-text m-primary">Vicittavatthābharaṇā,</span><br />
</p>
<p id="pv15c28p4">
<span class="m-text m-primary">sapattiṁ upasaṅkami.</span><br />
</p>
<p id="pv15c29p1">
<span class="m-text m-primary">“Abhikkantena vaṇṇena,</span><br />
</p>
<p id="pv15c29p2">
<span class="m-text m-primary">yā tvaṁ tiṭṭhasi devate;</span><br />
</p>
<p id="pv15c29p3">
<span class="m-text m-primary">Obhāsentī disā sabbā,</span><br />
</p>
<p id="pv15c29p4">
<span class="m-text m-primary">osadhī viya tārakā.</span><br />
</p>
<p id="pv15c30p1">
<span class="m-text m-primary">Kena tetādiso vaṇṇo,</span><br />
</p>
<p id="pv15c30p2">
<span class="m-text m-primary">kena te idha mijjhati;</span><br />
</p>
<p id="pv15c30p3">
<span class="m-text m-primary">Uppajjanti ca te bhogā,</span><br />
</p>
<p id="pv15c30p4">
<span class="m-text m-primary">ye keci manaso piyā.</span><br />
</p>
<p id="pv15c31p1">
<span class="m-text m-primary">Pucchāmi taṁ devi mahānubhāve,</span><br />
</p>
<p id="pv15c31p2">
<span class="m-text m-primary">Manussabhūtā kimakāsi puññaṁ;</span><br />
</p>
<p id="pv15c31p3">
<span class="m-text m-primary">Kenāsi evaṁ jalitānubhāvā,</span><br />
</p>
<p id="pv15c31p4">
<span class="m-text m-primary">Vaṇṇo ca te sabbadisā pabhāsatī”ti.</span><br />
</p>
<p id="pv15c32p1">
<span class="m-text m-primary">“Ahaṁ mattā tuvaṁ tissā,</span><br />
</p>
<p id="pv15c32p2">
<span class="m-text m-primary">sapattī te pure ahuṁ;</span><br />
</p>
<p id="pv15c32p3">
<span class="m-text m-primary">Pāpakammaṁ karitvāna,</span><br />
</p>
<p id="pv15c32p4">
<span class="m-text m-primary">petalokaṁ ito gatā.</span><br />
</p>
<p id="pv15c33p1">
<span class="m-text m-primary">Tava dinnena dānena,</span><br />
</p>
<p id="pv15c33p2">
<span class="m-text m-primary">modāmi akutobhayā;</span><br />
</p>
<p id="pv15c33p3">
<span class="m-text m-primary">Ciraṁ jīvāhi bhagini,</span><br />
</p>
<p id="pv15c33p4">
<span class="m-text m-primary">saha sabbehi ñātibhi;</span><br />
</p>
<p id="pv15c33p5">
<span class="m-text m-primary">Asokaṁ virajaṁ ṭhānaṁ,</span><br />
</p>
<p id="pv15c33p6">
<span class="m-text m-primary">āvāsaṁ vasavattinaṁ.</span><br />
</p>
<p id="pv15c34p1">
<span class="m-text m-primary">Idha dhammaṁ caritvāna,</span><br />
</p>
<p id="pv15c34p2">
<span class="m-text m-primary">Dānaṁ datvāna sobhane;</span><br />
</p>
<p id="pv15c34p3">
<span class="m-text m-primary">Vineyya maccheramalaṁ samūlaṁ,</span><br />
</p>
<p id="pv15c34p4">
<span class="m-text m-primary">Aninditā saggamupehi ṭhānan”ti.</span><br />
</p>
<p id="pv15c35p1">
<span class="m-text m-primary">Mattāpetivatthu tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>