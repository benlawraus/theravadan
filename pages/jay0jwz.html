<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0jwz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0jwz.html" />
  <meta property="og:description" content="Terasakanipāta Ambavagga 1. Ambajātaka “Ahāsi me ambaphalāni pubbe, Aṇūni thūlāni ca brahmacāri; Teheva mantehi na dāni tuyhaṁ, Dumapphalā pātubhavanti brahme”. “Nakkhattayogaṁ paṭimānayāmi, Khaṇaṁ muhuttañca mante na passaṁ; Nakkhattayogañca khaṇañca laddhā, Addhāharissambaphalaṁ pahūtaṁ”. “Nakkhattayogaṁ na pure abhāṇi, Khaṇaṁ muhuttaṁ na pure asaṁsi; Sayaṁ harī …" />
  <meta name="twitter:description" content="Terasakanipāta Ambavagga 1. Ambajātaka “Ahāsi me ambaphalāni pubbe, Aṇūni thūlāni ca brahmacāri; Teheva mantehi na dāni tuyhaṁ, Dumapphalā pātubhavanti brahme”. “Nakkhattayogaṁ paṭimānayāmi, Khaṇaṁ muhuttañca mante na passaṁ; Nakkhattayogañca khaṇañca laddhā, Addhāharissambaphalaṁ pahūtaṁ”. “Nakkhattayogaṁ na pure abhāṇi, Khaṇaṁ muhuttaṁ na pure asaṁsi; Sayaṁ harī …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="terasakanipata">
<h2><a href="#terasakanipata">Terasakanipāta</a></h2>
<section id="ambavagga">
<h3><a href="#ambavagga">Ambavagga</a></h3>
<section id="ambajataka">
<h4><a href="#ambajataka">1. Ambajātaka</a></h4>
<p id="ja474c1p1">
<span class="m-text m-primary">“Ahāsi me ambaphalāni pubbe,</span><br />
</p>
<p id="ja474c1p2">
<span class="m-text m-primary">Aṇūni thūlāni ca brahmacāri;</span><br />
</p>
<p id="ja474c1p3">
<span class="m-text m-primary">Teheva mantehi na dāni tuyhaṁ,</span><br />
</p>
<p id="ja474c1p4">
<span class="m-text m-primary">Dumapphalā pātubhavanti brahme”.</span><br />
</p>
<p id="ja474c2p1">
<span class="m-text m-primary">“Nakkhattayogaṁ paṭimānayāmi,</span><br />
</p>
<p id="ja474c2p2">
<span class="m-text m-primary">Khaṇaṁ muhuttañca mante na passaṁ;</span><br />
</p>
<p id="ja474c2p3">
<span class="m-text m-primary">Nakkhattayogañca khaṇañca laddhā,</span><br />
</p>
<p id="ja474c2p4">
<span class="m-text m-primary">Addhāharissambaphalaṁ pahūtaṁ”.</span><br />
</p>
<p id="ja474c3p1">
<span class="m-text m-primary">“Nakkhattayogaṁ na pure abhāṇi,</span><br />
</p>
<p id="ja474c3p2">
<span class="m-text m-primary">Khaṇaṁ muhuttaṁ na pure asaṁsi;</span><br />
</p>
<p id="ja474c3p3">
<span class="m-text m-primary">Sayaṁ harī ambaphalaṁ pahūtaṁ,</span><br />
</p>
<p id="ja474c3p4">
<span class="m-text m-primary">Vaṇṇena gandhena rasenupetaṁ.</span><br />
</p>
<p id="ja474c4p1">
<span class="m-text m-primary">Mantābhijappena pure hi tuyhaṁ,</span><br />
</p>
<p id="ja474c4p2">
<span class="m-text m-primary">Dumapphalā pātubhavanti brahme;</span><br />
</p>
<p id="ja474c4p3">
<span class="m-text m-primary">Svājja na pāresi jappampi mantaṁ,</span><br />
</p>
<p id="ja474c4p4">
<span class="m-text m-primary">Ayaṁ so ko nāma tavajja dhammo”.</span><br />
</p>
<p id="ja474c5p1">
<span class="m-text m-primary">“Caṇḍālaputto mama sampadāsi,</span><br />
</p>
<p id="ja474c5p2">
<span class="m-text m-primary">Dhammena mante pakatiñca saṁsi;</span><br />
</p>
<p id="ja474c5p3">
<span class="m-text m-primary">Mā cassu me pucchito nāmagottaṁ,</span><br />
</p>
<p id="ja474c5p4">
<span class="m-text m-primary">Guyhittho atthaṁ vijaheyya manto.</span><br />
</p>
<p id="ja474c6p1">
<span class="m-text m-primary">Sohaṁ janindena janamhi puṭṭho,</span><br />
</p>
<p id="ja474c6p2">
<span class="m-text m-primary">Makkhābhibhūto alikaṁ abhāṇiṁ;</span><br />
</p>
<p id="ja474c6p3">
<span class="m-text m-primary">‘Mantā ime brāhmaṇassā’ti micchā,</span><br />
</p>
<p id="ja474c6p4">
<span class="m-text m-primary">Pahīnamanto kapaṇo rudāmi”.</span><br />
</p>
<p id="ja474c7p1">
<span class="m-text m-primary">“Eraṇḍā pucimandā vā,</span><br />
</p>
<p id="ja474c7p2">
<span class="m-text m-primary">atha vā pālibhaddakā;</span><br />
</p>
<p id="ja474c7p3">
<span class="m-text m-primary">Madhuṁ madhutthiko vinde,</span><br />
</p>
<p id="ja474c7p4">
<span class="m-text m-primary">so hi tassa dumuttamo.</span><br />
</p>
<p id="ja474c8p1">
<span class="m-text m-primary">Khattiyā brāhmaṇā vessā,</span><br />
</p>
<p id="ja474c8p2">
<span class="m-text m-primary">suddā caṇḍālapukkusā;</span><br />
</p>
<p id="ja474c8p3">
<span class="m-text m-primary">Yamhā dhammaṁ vijāneyya,</span><br />
</p>
<p id="ja474c8p4">
<span class="m-text m-primary">so hi tassa naruttamo.</span><br />
</p>
<p id="ja474c9p1">
<span class="m-text m-primary">Imassa daṇḍañca vadhañca datvā,</span><br />
</p>
<p id="ja474c9p2">
<span class="m-text m-primary">Gale gahetvā khalayātha jammaṁ;</span><br />
</p>
<p id="ja474c9p3">
<span class="m-text m-primary">Yo uttamatthaṁ kasirena laddhaṁ,</span><br />
</p>
<p id="ja474c9p4">
<span class="m-text m-primary">Mānātimānena vināsayittha”.</span><br />
</p>
<p id="ja474c10p1">
<span class="m-text m-primary">“Yathā samaṁ maññamāno pateyya,</span><br />
</p>
<p id="ja474c10p2">
<span class="m-text m-primary">Sobbhaṁ guhaṁ narakaṁ pūtipādaṁ;</span><br />
</p>
<p id="ja474c10p3">
<span class="m-text m-primary">Rajjūti vā akkame kaṇhasappaṁ,</span><br />
</p>
<p id="ja474c10p4">
<span class="m-text m-primary">Andho yathā jotimadhiṭṭhaheyya;</span><br />
</p>
<p id="ja474c10p5">
<span class="m-text m-primary">Evampi maṁ tvaṁ khalitaṁ sapañña,</span><br />
</p>
<p id="ja474c10p6">
<span class="m-text m-primary">Pahīnamantassa punappadāhi”.</span><br />
</p>
<p id="ja474c11p1">
<span class="m-text m-primary">“Dhammena mantaṁ tava sampadāsiṁ,</span><br />
</p>
<p id="ja474c11p2">
<span class="m-text m-primary">Tuvampi dhammena pariggahesi;</span><br />
</p>
<p id="ja474c11p3">
<span class="m-text m-primary">Pakatimpi te attamano asaṁsiṁ,</span><br />
</p>
<p id="ja474c11p4">
<span class="m-text m-primary">Dhamme ṭhitaṁ taṁ na jaheyya manto.</span><br />
</p>
<p id="ja474c12p1">
<span class="m-text m-primary">Yo bāla mantaṁ kasirena laddhaṁ,</span><br />
</p>
<p id="ja474c12p2">
<span class="m-text m-primary">Yaṁ dullabhaṁ ajja manussaloke;</span><br />
</p>
<p id="ja474c12p3">
<span class="m-text m-primary">Kiñcāpi laddhā jīvituṁ appapañño,</span><br />
</p>
<p id="ja474c12p4">
<span class="m-text m-primary">Vināsayī alikaṁ bhāsamāno.</span><br />
</p>
<p id="ja474c13p1">
<span class="m-text m-primary">Bālassa mūḷhassa akataññuno ca,</span><br />
</p>
<p id="ja474c13p2">
<span class="m-text m-primary">Musā bhaṇantassa asaññatassa;</span><br />
</p>
<p id="ja474c13p3">
<span class="m-text m-primary">Mante mayaṁ tādisake na dema,</span><br />
</p>
<p id="ja474c13p4">
<span class="m-text m-primary">Kuto mantā gaccha na mayha ruccasī”ti.</span><br />
</p>
<p id="ja474c14p1">
<span class="m-text m-primary">Ambajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>