<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mil0006p0003p0005.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/mil0006p0003p0004.html">Previous</a></div>
<div class="m-col-t-6 m-text-right">
<a href="../pages/mil0006p0003p0006.html">Next</a></div>
</div>
<p id="mil6p3p5c0p2">
<span class="pali m-text">Anumānapañha</span><br />
</p>
<p id="mil6p3p5c0p3">
<span class="pali m-text">Vessantaravagga</span><br />
</p>
<section id="supinapanha">
<span id="mil6p3p5c0p4"></span><h2><span class="pali m-text">5. Supinapañha</span></h2>
<p id="mil6p3p5c1p1">
<span class="pali m-text">“Bhante nāgasena, imasmiṁ loke naranāriyo supinaṁ passanti kalyāṇampi pāpakampi, diṭṭhapubbampi adiṭṭhapubbampi, katapubbampi akatapubbampi, khemampi sabhayampi, dūrepi santikepi, bahuvidhānipi anekavaṇṇasahassāni dissanti, kiñcetaṁ supinaṁ nāma, ko cetaṁ passatī”ti?</span><br />
</p>
<p id="mil6p3p5c1p2">
<span class="pali m-text">“Nimittametaṁ, mahārāja, supinaṁ nāma, yaṁ cittassa āpātamupagacchati.</span><br />
</p>
<p id="mil6p3p5c1p3">
<span class="pali m-text">Chayime, mahārāja, supinaṁ passanti, vātiko supinaṁ passati, pittiko supinaṁ passati, semhiko supinaṁ passati, devatūpasaṁhārato supinaṁ passati, samudāciṇṇato supinaṁ passati, pubbanimittato supinaṁ passati, tatra, mahārāja, yaṁ pubbanimittato supinaṁ passati, taṁyeva saccaṁ, avasesaṁ micchā”ti.</span><br />
</p>
<p id="mil6p3p5c2p1">
<span class="pali m-text">“Bhante nāgasena, yo pubbanimittato supinaṁ passati, kiṁ tassa cittaṁ sayaṁ gantvā taṁ nimittaṁ vicināti, taṁ vā nimittaṁ cittassa āpātamupagacchati, añño vā āgantvā tassa ārocetī”ti?</span><br />
</p>
<p id="mil6p3p5c2p2">
<span class="pali m-text">“Na, mahārāja, tassa cittaṁ sayaṁ gantvā taṁ nimittaṁ vicināti, nāpi añño koci āgantvā tassa āroceti, atha kho taṁyeva nimittaṁ cittassa āpātamupagacchati.</span><br />
</p>
<p id="mil6p3p5c2p3">
<span class="pali m-text">Yathā, mahārāja, ādāso na sayaṁ kuhiñci gantvā chāyaṁ vicināti, nāpi añño koci chāyaṁ ānetvā ādāsaṁ āropeti, atha kho yato kutoci chāyā āgantvā ādāsassa āpātamupagacchati;</span><br />
</p>
<p id="mil6p3p5c2p4">
<span class="pali m-text">evameva kho, mahārāja, na tassa cittaṁ sayaṁ gantvā taṁ nimittaṁ vicināti, nāpi añño koci āgantvā āroceti, atha kho yato kutoci nimittaṁ āgantvā cittassa āpātamupagacchatī”ti.</span><br />
</p>
<p id="mil6p3p5c3p1">
<span class="pali m-text">“Bhante nāgasena, yaṁ taṁ cittaṁ supinaṁ passati, api nu taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti?</span><br />
</p>
<p id="mil6p3p5c3p2">
<span class="pali m-text">Na hi, mahārāja, taṁ cittaṁ jānāti ‘evaṁvipāko bhavissati khemaṁ vā bhayaṁ vā’ti, nimitte pana uppanne aññesaṁ katheti, tato te atthaṁ kathentī”ti.</span><br />
</p>
<p id="mil6p3p5c4p1">
<span class="pali m-text">“Iṅgha, bhante nāgasena, kāraṇaṁ me dassehī”ti.</span><br />
</p>
<p id="mil6p3p5c4p2">
<span class="pali m-text">“Yathā, mahārāja, sarīre tilakā pīḷakā daddūni uṭṭhahanti lābhāya vā alābhāya vā, yasāya vā ayasāya vā, nindāya vā pasaṁsāya vā, sukhāya vā dukkhāya vā, api nu tā, mahārāja, pīḷakā jānitvā uppajjanti ‘imaṁ nāma mayaṁ atthaṁ nipphādessāmā’”ti?</span><br />
</p>
<p id="mil6p3p5c4p3">
<span class="pali m-text">“Na hi, bhante, yādise tā okāse pīḷakā sambhavanti, tattha tā pīḷakā disvā nemittakā byākaronti ‘evaṁ nāma vipāko bhavissatī’”ti.</span><br />
</p>
<p id="mil6p3p5c4p4">
<span class="pali m-text">“Evameva kho, mahārāja, yaṁ taṁ cittaṁ supinaṁ passati, na taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti, nimitte pana uppanne aññesaṁ katheti, tato te atthaṁ kathentī”ti.</span><br />
</p>
<p id="mil6p3p5c5p1">
<span class="pali m-text">“Bhante nāgasena, yo supinaṁ passati, so niddāyanto, udāhu jāgaranto passatī”ti?</span><br />
</p>
<p id="mil6p3p5c5p2">
<span class="pali m-text">“Yo so, mahārāja, supinaṁ passati, na so niddāyanto passati, nāpi jāgaranto passati.</span><br />
</p>
<p id="mil6p3p5c5p3">
<span class="pali m-text">Api ca okkante middhe asampatte bhavaṅge etthantare supinaṁ passati.</span><br />
</p>
<p id="mil6p3p5c5p4">
<span class="pali m-text">Middhasamārūḷhassa, mahārāja, cittaṁ bhavaṅgagataṁ hoti, bhavaṅgagataṁ cittaṁ nappavattati, appavattaṁ cittaṁ sukhadukkhaṁ nappajānāti, appaṭivijānantassa supino na hoti, pavattamāne citte supinaṁ passati.</span><br />
</p>
<p id="mil6p3p5c6p1">
<span class="pali m-text">Yathā, mahārāja, timire andhakāre appabhāse suparisuddhepi ādāse chāyā na dissati;</span><br />
</p>
<p id="mil6p3p5c6p2">
<span class="pali m-text">evameva kho, mahārāja, middhasamārūḷhe citte bhavaṅgagate tiṭṭhamānepi sarīre cittaṁ appavattaṁ hoti, appavatte citte supinaṁ na passati.</span><br />
</p>
<p id="mil6p3p5c6p3">
<span class="pali m-text">Yathā, mahārāja, ādāso, evaṁ sarīraṁ daṭṭhabbaṁ;</span><br />
</p>
<p id="mil6p3p5c6p4">
<span class="pali m-text">yathā andhakāro, evaṁ middhaṁ daṭṭhabbaṁ;</span><br />
</p>
<p id="mil6p3p5c6p5">
<span class="pali m-text">yathā āloko, evaṁ cittaṁ daṭṭhabbaṁ.</span><br />
</p>
<p id="mil6p3p5c7p1">
<span class="pali m-text">Yathā vā pana, mahārāja, mahikotthaṭassa sūriyassa pabhā na dissati santāyeva sūriyarasmi appavattā hoti, appavattāya sūriyarasmiyā āloko na hoti;</span><br />
</p>
<p id="mil6p3p5c7p2">
<span class="pali m-text">evameva kho, mahārāja, middhasamārūḷhassa cittaṁ bhavaṅgagataṁ hoti, bhavaṅgagataṁ cittaṁ nappavattati, appavatte citte supinaṁ na passati.</span><br />
</p>
<p id="mil6p3p5c7p3">
<span class="pali m-text">Yathā, mahārāja, sūriyo, evaṁ sarīraṁ daṭṭhabbaṁ;</span><br />
</p>
<p id="mil6p3p5c7p4">
<span class="pali m-text">yathā mahikottharaṇaṁ, evaṁ middhaṁ daṭṭhabbaṁ;</span><br />
</p>
<p id="mil6p3p5c7p5">
<span class="pali m-text">yathā sūriyarasmi, evaṁ cittaṁ daṭṭhabbaṁ.</span><br />
</p>
<p id="mil6p3p5c8p1">
<span class="pali m-text">Dvinnaṁ, mahārāja, santepi sarīre cittaṁ appavattaṁ hoti, middhasamārūḷhassa bhavaṅgagatassa santepi sarīre cittaṁ appavattaṁ hoti, nirodhasamāpannassa santepi sarīre cittaṁ appavattaṁ hoti, jāgarantassa, mahārāja, cittaṁ lolaṁ hoti vivaṭaṁ pākaṭaṁ anibaddhaṁ, evarūpassa citte nimittaṁ āpātaṁ na upeti.</span><br />
</p>
<p id="mil6p3p5c8p2">
<span class="pali m-text">Yathā, mahārāja, purisaṁ vivaṭaṁ pākaṭaṁ akiriyaṁ arahassaṁ rahassakāmā parivajjenti;</span><br />
</p>
<p id="mil6p3p5c8p3">
<span class="pali m-text">evameva kho, mahārāja, jāgarantassa dibbo attho āpātaṁ na upeti, tasmā jāgaranto supinaṁ na passati.</span><br />
</p>
<p id="mil6p3p5c8p4">
<span class="pali m-text">Yathā vā pana, mahārāja, bhikkhuṁ bhinnājīvaṁ anācāraṁ pāpamittaṁ dussīlaṁ kusītaṁ hīnavīriyaṁ kusalā bodhipakkhiyā dhammā āpātaṁ na upenti;</span><br />
</p>
<p id="mil6p3p5c8p5">
<span class="pali m-text">evameva kho, mahārāja, jāgarantassa dibbo attho āpātaṁ na upeti, tasmā jāgaranto supinaṁ na passatī”ti.</span><br />
</p>
<p id="mil6p3p5c9p1">
<span class="pali m-text">“Bhante nāgasena, atthi middhassa ādimajjhapariyosānan”ti?</span><br />
</p>
<p id="mil6p3p5c9p2">
<span class="pali m-text">“Āma, mahārāja, atthi middhassa ādimajjhapariyosānan”ti.</span><br />
</p>
<p id="mil6p3p5c9p3">
<span class="pali m-text">“Katamaṁ ādi, katamaṁ majjhaṁ, katamaṁ pariyosānan”ti?</span><br />
</p>
<p id="mil6p3p5c9p4">
<span class="pali m-text">“Yo, mahārāja, kāyassa onāho pariyonāho dubbalyaṁ mandatā akammaññatā kāyassa, ayaṁ middhassa ādi;</span><br />
</p>
<p id="mil6p3p5c9p5">
<span class="pali m-text">yo, mahārāja, kapiniddāpareto vokiṇṇakaṁ jaggati, idaṁ middhassa majjhaṁ;</span><br />
</p>
<p id="mil6p3p5c9p6">
<span class="pali m-text">bhavaṅgagati pariyosānaṁ.</span><br />
</p>
<p id="mil6p3p5c9p7">
<span class="pali m-text">Majjhūpagato, mahārāja, kapiniddāpareto supinaṁ passati.</span><br />
</p>
<p id="mil6p3p5c9p8">
<span class="pali m-text">Yathā, mahārāja, koci yatacārī samāhitacitto ṭhitadhammo acalabuddhi pahīnakotūhalasaddaṁ vanamajjhogāhitvā sukhumaṁ atthaṁ cintayati, na ca so tattha middhaṁ okkamati, so tattha samāhito ekaggacitto sukhumaṁ atthaṁ paṭivijjhati;</span><br />
</p>
<p id="mil6p3p5c9p9">
<span class="pali m-text">evameva kho, mahārāja, jāgaro na middhasamāpanno, majjhūpagato kapiniddāpareto supinaṁ passati.</span><br />
</p>
<p id="mil6p3p5c9p10">
<span class="pali m-text">Yathā, mahārāja, kotūhalasaddo, evaṁ jāgaraṁ daṭṭhabbaṁ;</span><br />
</p>
<p id="mil6p3p5c9p11">
<span class="pali m-text">yathā vivittaṁ vanaṁ, evaṁ kapiniddāpareto daṭṭhabbo;</span><br />
</p>
<p id="mil6p3p5c9p12">
<span class="pali m-text">yathā so kotūhalasaddaṁ ohāya middhaṁ vivajjetvā majjhattabhūto sukhumaṁ atthaṁ paṭivijjhati, evaṁ jāgaro na middhasamāpanno kapiniddāpareto supinaṁ passatī”ti.</span><br />
</p>
<p id="mil6p3p5c9p13">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil6p3p5c10p1">
<span class="pali m-text">Supinapañho pañcamo.</span><br />
</p>
<div class="m-row">
<div class="m-col-t-6 m-text-left">
<a href="../pages/mil0006p0003p0004.html">Previous</a></div>
<div class="m-col-t-6 m-text-right">
<a href="../pages/mil0006p0003p0006.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>