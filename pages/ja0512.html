<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0512.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0511.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0513.html">Next</a></div>
</div>
<p id="ja512c0p2">
<span class="pali m-text">Tiṁsanipāta</span><br />
</p>
<p id="ja512c0p3">
<span class="pali m-text">Kiṁchandavagga</span><br />
</p>
<section id="kumbhajataka">
<span id="ja512c0p4"></span><h2><span class="pali m-text">2. Kumbhajātaka</span></h2>
<p id="ja512c1p1">
<span class="pali m-text">“Ko pāturāsī tidivā nabhamhi,</span><br />
</p>
<p id="ja512c1p2">
<span class="pali m-text">Obhāsayaṁ saṁvariṁ candimāva;</span><br />
</p>
<p id="ja512c1p3">
<span class="pali m-text">Gattehi te rasmiyo niccharanti,</span><br />
</p>
<p id="ja512c1p4">
<span class="pali m-text">Sateratā vijjurivantalikkhe.</span><br />
</p>
<p id="ja512c2p1">
<span class="pali m-text">So chinnavātaṁ kamasī aghamhi,</span><br />
</p>
<p id="ja512c2p2">
<span class="pali m-text">Vehāyasaṁ gacchasi tiṭṭhasī ca;</span><br />
</p>
<p id="ja512c2p3">
<span class="pali m-text">Iddhī nu te vatthukatā subhāvitā,</span><br />
</p>
<p id="ja512c2p4">
<span class="pali m-text">Anaddhagūnaṁ api devatānaṁ.</span><br />
</p>
<p id="ja512c3p1">
<span class="pali m-text">Vehāyasaṁ gammamāgamma tiṭṭhasi,</span><br />
</p>
<p id="ja512c3p2">
<span class="pali m-text">Kumbhaṁ kiṇāthāti yametamatthaṁ;</span><br />
</p>
<p id="ja512c3p3">
<span class="pali m-text">Ko vā tuvaṁ kissa vā tāya kumbho,</span><br />
</p>
<p id="ja512c3p4">
<span class="pali m-text">Akkhāhi me brāhmaṇa etamatthaṁ”.</span><br />
</p>
<p id="ja512c4p1">
<span class="pali m-text">“Na sappikumbho napi telakumbho,</span><br />
</p>
<p id="ja512c4p2">
<span class="pali m-text">Na phāṇitassa na madhussa kumbho;</span><br />
</p>
<p id="ja512c4p3">
<span class="pali m-text">Kumbhassa vajjāni anappakāni,</span><br />
</p>
<p id="ja512c4p4">
<span class="pali m-text">Dose bahū kumbhagate suṇātha.</span><br />
</p>
<p id="ja512c5p1">
<span class="pali m-text">Gaḷeyya yaṁ pitvā pate papātaṁ,</span><br />
</p>
<p id="ja512c5p2">
<span class="pali m-text">Sobbhaṁ guhaṁ candaniyoḷigallaṁ;</span><br />
</p>
<p id="ja512c5p3">
<span class="pali m-text">Bahumpi bhuñjeyya abhojaneyyaṁ,</span><br />
</p>
<p id="ja512c5p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c6p1">
<span class="pali m-text">Yaṁ pitva cittasmimanesamāno,</span><br />
</p>
<p id="ja512c6p2">
<span class="pali m-text">Āhiṇḍatī goriva bhakkhasādī;</span><br />
</p>
<p id="ja512c6p3">
<span class="pali m-text">Anāthamāno upagāyati naccati ca,</span><br />
</p>
<p id="ja512c6p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c7p1">
<span class="pali m-text">Yaṁ ve pivitvā acelova naggo,</span><br />
</p>
<p id="ja512c7p2">
<span class="pali m-text">Careyya gāme visikhantarāni;</span><br />
</p>
<p id="ja512c7p3">
<span class="pali m-text">Sammūḷhacitto ativelasāyī,</span><br />
</p>
<p id="ja512c7p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c8p1">
<span class="pali m-text">Yaṁ pitva uṭṭhāya pavedhamāno,</span><br />
</p>
<p id="ja512c8p2">
<span class="pali m-text">Sīsañca bāhuñca pacālayanto;</span><br />
</p>
<p id="ja512c8p3">
<span class="pali m-text">So naccatī dārukaṭallakova,</span><br />
</p>
<p id="ja512c8p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c9p1">
<span class="pali m-text">Yaṁ ve pivitvā aggidaḍḍhā sayanti,</span><br />
</p>
<p id="ja512c9p2">
<span class="pali m-text">Atho sigālehipi khāditāse;</span><br />
</p>
<p id="ja512c9p3">
<span class="pali m-text">Bandhaṁ vadhaṁ bhogajāniñcupenti,</span><br />
</p>
<p id="ja512c9p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c10p1">
<span class="pali m-text">Yaṁ pitva bhāseyya abhāsaneyyaṁ,</span><br />
</p>
<p id="ja512c10p2">
<span class="pali m-text">Sabhāyamāsīno apetavattho;</span><br />
</p>
<p id="ja512c10p3">
<span class="pali m-text">Sammakkhito vantagato byasanno,</span><br />
</p>
<p id="ja512c10p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c11p1">
<span class="pali m-text">Yaṁ ve pivitvā ukkaṭṭho āvilakkho,</span><br />
</p>
<p id="ja512c11p2">
<span class="pali m-text">Mameva sabbā pathavīti maññe;</span><br />
</p>
<p id="ja512c11p3">
<span class="pali m-text">Na me samo cāturantopi rājā,</span><br />
</p>
<p id="ja512c11p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c12p1">
<span class="pali m-text">Mānātimānā kalahāni pesuṇī,</span><br />
</p>
<p id="ja512c12p2">
<span class="pali m-text">Dubbaṇṇinī naggayinī palāyinī;</span><br />
</p>
<p id="ja512c12p3">
<span class="pali m-text">Corāna dhuttāna gatī niketo,</span><br />
</p>
<p id="ja512c12p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c13p1">
<span class="pali m-text">Iddhāni phītāni kulāni assu,</span><br />
</p>
<p id="ja512c13p2">
<span class="pali m-text">Anekasāhassadhanāni loke;</span><br />
</p>
<p id="ja512c13p3">
<span class="pali m-text">Ucchinnadāyajjakatānimāya,</span><br />
</p>
<p id="ja512c13p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c14p1">
<span class="pali m-text">Dhaññaṁ dhanaṁ rajataṁ jātarūpaṁ,</span><br />
</p>
<p id="ja512c14p2">
<span class="pali m-text">Khettaṁ gavaṁ yattha vināsayanti;</span><br />
</p>
<p id="ja512c14p3">
<span class="pali m-text">Ucchedanī vittavataṁ kulānaṁ,</span><br />
</p>
<p id="ja512c14p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c15p1">
<span class="pali m-text">Yaṁ ve pitvā dittarūpova poso,</span><br />
</p>
<p id="ja512c15p2">
<span class="pali m-text">Akkosati mātaraṁ pitarañca;</span><br />
</p>
<p id="ja512c15p3">
<span class="pali m-text">Sassumpi gaṇheyya athopi suṇhaṁ,</span><br />
</p>
<p id="ja512c15p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c16p1">
<span class="pali m-text">Yaṁ ve pitvā dittarūpāva nārī,</span><br />
</p>
<p id="ja512c16p2">
<span class="pali m-text">Akkosatī sasuraṁ sāmikañca;</span><br />
</p>
<p id="ja512c16p3">
<span class="pali m-text">Dāsampi gaṇhe paricārakampi,</span><br />
</p>
<p id="ja512c16p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c17p1">
<span class="pali m-text">Yaṁ ve pivitvāna haneyya poso,</span><br />
</p>
<p id="ja512c17p2">
<span class="pali m-text">Dhamme ṭhitaṁ samaṇaṁ brāhmaṇaṁ vā;</span><br />
</p>
<p id="ja512c17p3">
<span class="pali m-text">Gacche apāyampi tatonidānaṁ,</span><br />
</p>
<p id="ja512c17p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c18p1">
<span class="pali m-text">Yaṁ ve pivitvā duccaritaṁ caranti,</span><br />
</p>
<p id="ja512c18p2">
<span class="pali m-text">Kāyena vācāya ca cetasā ca;</span><br />
</p>
<p id="ja512c18p3">
<span class="pali m-text">Nirayaṁ vajanti duccaritaṁ caritvā,</span><br />
</p>
<p id="ja512c18p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c19p1">
<span class="pali m-text">Yaṁ yācamānā na labhanti pubbe,</span><br />
</p>
<p id="ja512c19p2">
<span class="pali m-text">Bahuṁ hiraññampi pariccajantā;</span><br />
</p>
<p id="ja512c19p3">
<span class="pali m-text">So taṁ pivitvā alikaṁ bhaṇāti,</span><br />
</p>
<p id="ja512c19p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c20p1">
<span class="pali m-text">Yaṁ ve pitvā pesane pesiyanto,</span><br />
</p>
<p id="ja512c20p2">
<span class="pali m-text">Accāyike karaṇīyamhi jāte;</span><br />
</p>
<p id="ja512c20p3">
<span class="pali m-text">Atthampi so nappajānāti vutto,</span><br />
</p>
<p id="ja512c20p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c21p1">
<span class="pali m-text">Hirīmanāpi ahirīkabhāvaṁ,</span><br />
</p>
<p id="ja512c21p2">
<span class="pali m-text">Pātuṁ karonti madanāya mattā;</span><br />
</p>
<p id="ja512c21p3">
<span class="pali m-text">Dhīrāpi santā bahukaṁ bhaṇanti,</span><br />
</p>
<p id="ja512c21p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c22p1">
<span class="pali m-text">Yaṁ ve pitvā ekathūpā sayanti,</span><br />
</p>
<p id="ja512c22p2">
<span class="pali m-text">Anāsakā thaṇḍiladukkhaseyyaṁ;</span><br />
</p>
<p id="ja512c22p3">
<span class="pali m-text">Dubbaṇṇiyaṁ āyasakyañcupenti,</span><br />
</p>
<p id="ja512c22p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c23p1">
<span class="pali m-text">Yaṁ ve pitvā pattakhandhā sayanti,</span><br />
</p>
<p id="ja512c23p2">
<span class="pali m-text">Gāvo kuṭahatāva na hi vāruṇiyā;</span><br />
</p>
<p id="ja512c23p3">
<span class="pali m-text">Vego narena susahoriva,</span><br />
</p>
<p id="ja512c23p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c24p1">
<span class="pali m-text">Yaṁ manussā vivajjenti,</span><br />
</p>
<p id="ja512c24p2">
<span class="pali m-text">sappaṁ ghoravisamiva;</span><br />
</p>
<p id="ja512c24p3">
<span class="pali m-text">Taṁ loke visasamānaṁ,</span><br />
</p>
<p id="ja512c24p4">
<span class="pali m-text">ko naro pātumarahati.</span><br />
</p>
<p id="ja512c25p1">
<span class="pali m-text">Yaṁ ve pitvā andhakaveṇḍaputtā,</span><br />
</p>
<p id="ja512c25p2">
<span class="pali m-text">Samuddatīre paricārayantā;</span><br />
</p>
<p id="ja512c25p3">
<span class="pali m-text">Upakkamuṁ musalehaññamaññaṁ,</span><br />
</p>
<p id="ja512c25p4">
<span class="pali m-text">Tassā puṇṇaṁ kumbhamimaṁ kiṇātha.</span><br />
</p>
<p id="ja512c26p1">
<span class="pali m-text">Yaṁ ve pitvā pubbadevā pamattā,</span><br />
</p>
<p id="ja512c26p2">
<span class="pali m-text">Tidivā cutā sassatiyā samāya;</span><br />
</p>
<p id="ja512c26p3">
<span class="pali m-text">Taṁ tādisaṁ majjamimaṁ niratthakaṁ,</span><br />
</p>
<p id="ja512c26p4">
<span class="pali m-text">Jānaṁ mahārāja kathaṁ piveyya.</span><br />
</p>
<p id="ja512c27p1">
<span class="pali m-text">Nayimasmiṁ kumbhasmiṁ dadhi vā madhu vā,</span><br />
</p>
<p id="ja512c27p2">
<span class="pali m-text">Evaṁ abhiññāya kiṇāhi rāja;</span><br />
</p>
<p id="ja512c27p3">
<span class="pali m-text">Evañhimaṁ kumbhagatā mayā te,</span><br />
</p>
<p id="ja512c27p4">
<span class="pali m-text">Akkhātarūpaṁ tava sabbamitta”.</span><br />
</p>
<p id="ja512c28p1">
<span class="pali m-text">“Na me pitā vā athavāpi mātā,</span><br />
</p>
<p id="ja512c28p2">
<span class="pali m-text">Etādisā yādisako tuvaṁsi;</span><br />
</p>
<p id="ja512c28p3">
<span class="pali m-text">Hitānukampī paramatthakāmo,</span><br />
</p>
<p id="ja512c28p4">
<span class="pali m-text">Sohaṁ karissaṁ vacanaṁ tavajja.</span><br />
</p>
<p id="ja512c29p1">
<span class="pali m-text">Dadāmi te gāmavarāni pañca,</span><br />
</p>
<p id="ja512c29p2">
<span class="pali m-text">Dāsīsataṁ satta gavaṁsatāni;</span><br />
</p>
<p id="ja512c29p3">
<span class="pali m-text">Ājaññayutte ca rathe dasa ime,</span><br />
</p>
<p id="ja512c29p4">
<span class="pali m-text">Ācariyo hosi mamatthakāmo”.</span><br />
</p>
<p id="ja512c30p1">
<span class="pali m-text">“Taveva dāsīsatamatthu rāja,</span><br />
</p>
<p id="ja512c30p2">
<span class="pali m-text">Gāmā ca gāvo ca taveva hontu;</span><br />
</p>
<p id="ja512c30p3">
<span class="pali m-text">Ājaññayuttā ca rathā taveva,</span><br />
</p>
<p id="ja512c30p4">
<span class="pali m-text">Sakkohamasmī tidasānamindo.</span><br />
</p>
<p id="ja512c31p1">
<span class="pali m-text">Maṁsodanaṁ sappipāyāsaṁ bhuñja,</span><br />
</p>
<p id="ja512c31p2">
<span class="pali m-text">Khādassu ca tvaṁ madhumāsapūve;</span><br />
</p>
<p id="ja512c31p3">
<span class="pali m-text">Evaṁ tuvaṁ dhammarato janinda,</span><br />
</p>
<p id="ja512c31p4">
<span class="pali m-text">Anindito saggamupehi ṭhānan”ti.</span><br />
</p>
<p id="ja512c32p1">
<span class="pali m-text">Kumbhajātakaṁ dutiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0511.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0513.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>