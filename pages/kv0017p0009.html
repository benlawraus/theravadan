<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv17 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kv0017p0009.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv17-index.html">kv17</a> &raquo;
          </span>
          Kathāvatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/kv0017p0008.html">Previous</a></div>
<div class="m-col-t-6 m-text-right">
<a href="https://www.theravadan.org/pages/kv0017p0010.html">Next</a></div>
</div>
<p id="kv17p9c0p2">
<span class="pali m-text">Mahāpaṇṇāsaka</span><br />
</p>
<p id="kv17p9c0p3">
<span class="pali m-text">Sattarasamavagga</span><br />
</p>
<section id="navattabbamsanghassadinnammahapphalantikatha">
<span id="kv17p9c0p4"></span><h2><span class="pali m-text">Navattabbaṁsaṅghassadinnaṁmahapphalantikathā</span></h2>
<p id="kv17p9c1p1">
<span class="pali m-text">Na vattabbaṁ—</span><br />
</p>
<p id="kv17p9c1p2">
<span class="pali m-text">“saṅghassa dinnaṁ mahapphalan”ti?</span><br />
</p>
<p id="kv17p9c1p3">
<span class="pali m-text">Āmantā.</span><br />
</p>
<p id="kv17p9c1p4">
<span class="pali m-text">Nanu saṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassāti?</span><br />
</p>
<p id="kv17p9c1p5">
<span class="pali m-text">Āmantā.</span><br />
</p>
<p id="kv17p9c1p6">
<span class="pali m-text">Hañci saṅgho āhuneyyo …pe… anuttaraṁ puññakkhettaṁ lokassa, tena vata re vattabbe—</span><br />
</p>
<p id="kv17p9c1p7">
<span class="pali m-text">“saṅghassa dinnaṁ mahapphalan”ti.</span><br />
</p>
<p id="kv17p9c2p1">
<span class="pali m-text">Na vattabbaṁ—</span><br />
</p>
<p id="kv17p9c2p2">
<span class="pali m-text">“saṅghassa dinnaṁ mahapphalan”ti?</span><br />
</p>
<p id="kv17p9c2p3">
<span class="pali m-text">Āmantā.</span><br />
</p>
<p id="kv17p9c2p4">
<span class="pali m-text">Nanu cattāro purisayugā aṭṭha purisapuggalā dakkhiṇeyyā vuttā bhagavatāti?</span><br />
</p>
<p id="kv17p9c2p5">
<span class="pali m-text">Āmantā.</span><br />
</p>
<p id="kv17p9c2p6">
<span class="pali m-text">Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—</span><br />
</p>
<p id="kv17p9c2p7">
<span class="pali m-text">“saṅghassa dinnaṁ mahapphalan”ti.</span><br />
</p>
<p id="kv17p9c3p1">
<span class="pali m-text">Na vattabbaṁ—</span><br />
</p>
<p id="kv17p9c3p2">
<span class="pali m-text">“saṅghassa dinnaṁ mahapphalan”ti?</span><br />
</p>
<p id="kv17p9c3p3">
<span class="pali m-text">Āmantā.</span><br />
</p>
<p id="kv17p9c3p4">
<span class="pali m-text">Nanu vuttaṁ bhagavatā—</span><br />
</p>
<p id="kv17p9c3p5">
<span class="pali m-text">“saṅghe, gotami, dehi, saṅghe te dinne ahañceva pūjito bhavissāmi saṅgho cā”ti.</span><br />
</p>
<p id="kv17p9c3p6">
<span class="pali m-text">Attheva suttantoti?</span><br />
</p>
<p id="kv17p9c3p7">
<span class="pali m-text">Āmantā.</span><br />
</p>
<p id="kv17p9c3p8">
<span class="pali m-text">Tena hi saṅghassa dinnaṁ mahapphalanti.</span><br />
</p>
<p id="kv17p9c4p1">
<span class="pali m-text">Na vattabbaṁ—</span><br />
</p>
<p id="kv17p9c4p2">
<span class="pali m-text">“saṅghassa dinnaṁ mahapphalan”ti?</span><br />
</p>
<p id="kv17p9c4p3">
<span class="pali m-text">Āmantā.</span><br />
</p>
<p id="kv17p9c4p4">
<span class="pali m-text">Nanu sakko devānamindo bhagavantaṁ etadavoca—</span><br />
</p>
<p id="kv17p9c5p1">
<span class="pali m-text">“Yajamānānaṁ manussānaṁ,</span><br />
</p>
<p id="kv17p9c5p2">
<span class="pali m-text">puññapekkhāna pāṇinaṁ;</span><br />
</p>
<p id="kv17p9c5p3">
<span class="pali m-text">Karotaṁ opadhikaṁ puññaṁ,</span><br />
</p>
<p id="kv17p9c5p4">
<span class="pali m-text">kattha dinnaṁ mahapphalan”ti.</span><br />
</p>
<p id="kv17p9c6p1">
<span class="pali m-text">“Cattāro ca paṭipannā,</span><br />
</p>
<p id="kv17p9c6p2">
<span class="pali m-text">cattāro ca phale ṭhitā;</span><br />
</p>
<p id="kv17p9c6p3">
<span class="pali m-text">Esa saṅgho ujubhūto,</span><br />
</p>
<p id="kv17p9c6p4">
<span class="pali m-text">paññāsīlasamāhito.</span><br />
</p>
<p id="kv17p9c7p1">
<span class="pali m-text">Yajamānānaṁ manussānaṁ,</span><br />
</p>
<p id="kv17p9c7p2">
<span class="pali m-text">puññapekkhāna pāṇinaṁ;</span><br />
</p>
<p id="kv17p9c7p3">
<span class="pali m-text">Karotaṁ opadhikaṁ puññaṁ,</span><br />
</p>
<p id="kv17p9c7p4">
<span class="pali m-text">saṅghe dinnaṁ mahapphalanti.</span><br />
</p>
<p id="kv17p9c8p1">
<span class="pali m-text">Eso hi saṅgho vipulo mahaggato,</span><br />
</p>
<p id="kv17p9c8p2">
<span class="pali m-text">Esappameyyo udadhīva sāgaro;</span><br />
</p>
<p id="kv17p9c8p3">
<span class="pali m-text">Ete hi seṭṭhā naravīrasāvakā,</span><br />
</p>
<p id="kv17p9c8p4">
<span class="pali m-text">Pabhaṅkarā dhammamudīrayanti.</span><br />
</p>
<p id="kv17p9c9p1">
<span class="pali m-text">Tesaṁ sudinnaṁ suhutaṁ suyiṭṭhaṁ,</span><br />
</p>
<p id="kv17p9c9p2">
<span class="pali m-text">Ye saṅghamuddissa dadanti dānaṁ;</span><br />
</p>
<p id="kv17p9c9p3">
<span class="pali m-text">Sā dakkhiṇā saṅghagatā patiṭṭhitā,</span><br />
</p>
<p id="kv17p9c9p4">
<span class="pali m-text">Mahapphalā lokavidūna vaṇṇitā.</span><br />
</p>
<p id="kv17p9c10p1">
<span class="pali m-text">Etādisaṁ yaññamanussarantā,</span><br />
</p>
<p id="kv17p9c10p2">
<span class="pali m-text">Ye vedajātā vicaranti loke;</span><br />
</p>
<p id="kv17p9c10p3">
<span class="pali m-text">Vineyya maccheramalaṁ samūlaṁ,</span><br />
</p>
<p id="kv17p9c10p4">
<span class="pali m-text">Aninditā saggamupenti ṭhānan”ti.</span><br />
</p>
<p id="kv17p9c11p1">
<span class="pali m-text">Attheva suttantoti?</span><br />
</p>
<p id="kv17p9c11p2">
<span class="pali m-text">Āmantā.</span><br />
</p>
<p id="kv17p9c11p3">
<span class="pali m-text">Tena hi saṅghassa dinnaṁ mahapphalanti.</span><br />
</p>
<p id="kv17p9c11p4">
<span class="pali m-text">Na vattabbaṁ saṅghassa dinnaṁ mahapphalantikathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/kv0017p0008.html">Previous</a></div>
<div class="m-col-t-6 m-text-right">
<a href="https://www.theravadan.org/pages/kv0017p0010.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>