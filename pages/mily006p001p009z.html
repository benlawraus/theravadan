<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily006p001p009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily006p001p009z.html" />
  <meta property="og:description" content="Anumānapañha Buddhavagga 9. Udakasattajīvapañha “Bhante nāgasena, imaṁ udakaṁ aggimhi tappamānaṁ cicciṭāyati ciṭiciṭāyati saddāyati bahuvidhaṁ, kiṁ nu kho, bhante nāgasena, udakaṁ jīvati, kiṁ kīḷamānaṁ saddāyati, udāhu aññena paṭipīḷitaṁ saddāyatī”ti? “Na hi, mahārāja, udakaṁ jīvati, natthi udake jīvo vā satto vā, api ca, mahārāja, aggisantāpavegassa …" />
  <meta name="twitter:description" content="Anumānapañha Buddhavagga 9. Udakasattajīvapañha “Bhante nāgasena, imaṁ udakaṁ aggimhi tappamānaṁ cicciṭāyati ciṭiciṭāyati saddāyati bahuvidhaṁ, kiṁ nu kho, bhante nāgasena, udakaṁ jīvati, kiṁ kīḷamānaṁ saddāyati, udāhu aññena paṭipīḷitaṁ saddāyatī”ti? “Na hi, mahārāja, udakaṁ jīvati, natthi udake jīvo vā satto vā, api ca, mahārāja, aggisantāpavegassa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="anumanapanha">
<h2><a href="#anumanapanha">Anumānapañha</a></h2>
<section id="buddhavagga">
<h3><a href="#buddhavagga">Buddhavagga</a></h3>
<section id="udakasattajivapanha">
<h4><a href="#udakasattajivapanha">9. Udakasattajīvapañha</a></h4>
<p id="mil6p1p9c1p1">
<span class="m-text m-primary">“Bhante nāgasena, imaṁ udakaṁ aggimhi tappamānaṁ cicciṭāyati ciṭiciṭāyati saddāyati bahuvidhaṁ, kiṁ nu kho, bhante nāgasena, udakaṁ jīvati, kiṁ kīḷamānaṁ saddāyati, udāhu aññena paṭipīḷitaṁ saddāyatī”ti?</span><br />
</p>
<p id="mil6p1p9c1p2">
<span class="m-text m-primary">“Na hi, mahārāja, udakaṁ jīvati, natthi udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan”ti.</span><br />
</p>
<p id="mil6p1p9c2p1">
<span class="m-text m-primary">“Bhante nāgasena, idhekacce titthiyā udakaṁ jīvatīti sītodakaṁ paṭikkhipitvā udakaṁ tāpetvā vekatikavekatikaṁ paribhuñjanti, te tumhe garahanti paribhavanti ‘ekindriyaṁ samaṇā sakyaputtiyā jīvaṁ viheṭhentī’ti, taṁ tesaṁ garahaṁ paribhavaṁ vinodehi apanehi nicchārehī”ti.</span><br />
</p>
<p id="mil6p1p9c2p2">
<span class="m-text m-primary">“Na hi, mahārāja, udakaṁ jīvati, natthi, mahārāja, udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhaṁ.</span><br />
</p>
<p id="mil6p1p9c3p1">
<span class="m-text m-primary">Yathā, mahārāja, udakaṁ sobbhasarasaritadahataḷākakandarapadaraudapānaninnapokkharaṇigataṁ vātātapavegassa mahantatāya pariyādiyati parikkhayaṁ gacchati, api nu tattha udakaṁ cicciṭāyati ciṭiciṭāyati saddāyati bahuvidhan”ti?</span><br />
</p>
<p id="mil6p1p9c3p2">
<span class="m-text m-primary">“Na hi, bhante”ti.</span><br />
</p>
<p id="mil6p1p9c3p3">
<span class="m-text m-primary">“Yadi, mahārāja, udakaṁ jīveyya, tatthāpi udakaṁ saddāyeyya, imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan’ti.</span><br />
</p>
<p id="mil6p1p9c4p1">
<span class="m-text m-primary">Aparampi, mahārāja, uttariṁ kāraṇaṁ suṇohi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.</span><br />
</p>
<p id="mil6p1p9c4p2">
<span class="m-text m-primary">Yadā pana, mahārāja, udakaṁ taṇḍulehi sammissitaṁ bhājanagataṁ hoti pihitaṁ uddhane aṭhapitaṁ, api nu tattha udakaṁ saddāyatī”ti?</span><br />
</p>
<p id="mil6p1p9c4p3">
<span class="m-text m-primary">“Na hi, bhante, acalaṁ hoti santasantan”ti.</span><br />
</p>
<p id="mil6p1p9c4p4">
<span class="m-text m-primary">“Taṁyeva pana, mahārāja, udakaṁ bhājanagataṁ aggiṁ ujjāletvā uddhane ṭhapitaṁ hoti, api nu tattha udakaṁ acalaṁ hoti santasantan”ti?</span><br />
</p>
<p id="mil6p1p9c4p5">
<span class="m-text m-primary">“Na hi, bhante, calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti.</span><br />
</p>
<p id="mil6p1p9c4p6">
<span class="m-text m-primary">“Kissa pana taṁ, mahārāja, pākatikaṁ udakaṁ na calati santasantaṁ hoti, kissa pana aggigataṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti?</span><br />
</p>
<p id="mil6p1p9c4p7">
<span class="m-text m-primary">“Pākatikaṁ, bhante, udakaṁ na calati, aggikataṁ pana udakaṁ aggisantāpavegassa mahantatāya cicciṭāyati ciṭiciṭāyati saddāyati bahuvidhan”ti.</span><br />
</p>
<p id="mil6p1p9c4p8">
<span class="m-text m-primary">“Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.</span><br />
</p>
<p id="mil6p1p9c5p1">
<span class="m-text m-primary">Aparampi, mahārāja, uttariṁ kāraṇaṁ suṇohi, natthi udake jīvo vā satto vā, aggisantāpavegassa mahantatāya udakaṁ saddāyati.</span><br />
</p>
<p id="mil6p1p9c5p2">
<span class="m-text m-primary">Hoti taṁ, mahārāja, udakaṁ ghare ghare udakavārakagataṁ pihitan”ti?</span><br />
</p>
<p id="mil6p1p9c5p3">
<span class="m-text m-primary">“Āma, bhante”ti.</span><br />
</p>
<p id="mil6p1p9c5p4">
<span class="m-text m-primary">“Api nu taṁ, mahārāja, udakaṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti.</span><br />
</p>
<p id="mil6p1p9c5p5">
<span class="m-text m-primary">“Na hi, bhante, acalaṁ taṁ hoti pākatikaṁ udakavārakagataṁ udakan”ti.</span><br />
</p>
<p id="mil6p1p9c6p1">
<span class="m-text m-primary">“Sutapubbaṁ pana tayā, mahārāja, ‘mahāsamudde udakaṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hoti, ussakkitvā ossakkitvā velāya paharati saddāyati bahuvidhan’”ti?</span><br />
</p>
<p id="mil6p1p9c6p2">
<span class="m-text m-primary">“Āma, bhante, sutapubbaṁ etaṁ mayā diṭṭhapubbañca ‘mahāsamudde udakaṁ hatthasatampi dvepi hatthasatāni gagane ussakkatī’”ti.</span><br />
</p>
<p id="mil6p1p9c6p3">
<span class="m-text m-primary">“Kissa, mahārāja, udakavārakagataṁ udakaṁ na calati na saddāyati, kissa pana mahāsamudde udakaṁ calati saddāyatī”ti?</span><br />
</p>
<p id="mil6p1p9c6p4">
<span class="m-text m-primary">“Vātavegassa mahantatāya, bhante, mahāsamudde udakaṁ calati saddāyati, udakavārakagataṁ udakaṁ aghaṭṭitaṁ kehici na calati na saddāyatī”ti.</span><br />
</p>
<p id="mil6p1p9c6p5">
<span class="m-text m-primary">“Yathā, mahārāja, vātavegassa mahantatāya mahāsamudde udakaṁ calati saddāyati;</span><br />
</p>
<p id="mil6p1p9c6p6">
<span class="m-text m-primary">evameva aggisantāpavegassa mahantatāya udakaṁ saddāyatīti.</span><br />
</p>
<p id="mil6p1p9c7p1">
<span class="m-text m-primary">Nanu, mahārāja, bheripokkharaṁ sukkhaṁ sukkhena gocammena onandhantī”ti?</span><br />
</p>
<p id="mil6p1p9c7p2">
<span class="m-text m-primary">“Āma, bhante”.</span><br />
</p>
<p id="mil6p1p9c7p3">
<span class="m-text m-primary">“Api nu, mahārāja, bheriyā jīvo vā satto vā atthī”ti.</span><br />
</p>
<p id="mil6p1p9c7p4">
<span class="m-text m-primary">“Na hi, bhante”ti.</span><br />
</p>
<p id="mil6p1p9c7p5">
<span class="m-text m-primary">“Kissa pana, mahārāja, bherī saddāyatī”ti?</span><br />
</p>
<p id="mil6p1p9c7p6">
<span class="m-text m-primary">“Itthiyā vā, bhante, purisassa vā tajjena vāyāmenā”ti.</span><br />
</p>
<p id="mil6p1p9c7p7">
<span class="m-text m-primary">“Yathā, mahārāja, itthiyā vā purisassa vā tajjena vāyāmena bherī saddāyati;</span><br />
</p>
<p id="mil6p1p9c7p8">
<span class="m-text m-primary">evameva aggisantāpavegassa mahantatāya udakaṁ saddāyati.</span><br />
</p>
<p id="mil6p1p9c7p9">
<span class="m-text m-primary">Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.</span><br />
</p>
<p id="mil6p1p9c8p1">
<span class="m-text m-primary">Mayhampi tāva, mahārāja, tava pucchitabbaṁ atthi, evameso pañho suvinicchito hoti, kiṁ nu kho, mahārāja, sabbehipi bhājanehi udakaṁ tappamānaṁ saddāyati, udāhu ekaccehiyeva bhājanehi tappamānaṁ saddāyatī”ti?</span><br />
</p>
<p id="mil6p1p9c8p2">
<span class="m-text m-primary">“Na hi, bhante, sabbehipi bhājanehi udakaṁ tappamānaṁ saddāyati, ekaccehiyeva bhājanehi udakaṁ tappamānaṁ saddāyatī”ti.</span><br />
</p>
<p id="mil6p1p9c8p3">
<span class="m-text m-primary">“Tena hi, mahārāja, jahitosi sakasamayaṁ, paccāgatosi mama visayaṁ, natthi udake jīvo vā satto vā.</span><br />
</p>
<p id="mil6p1p9c8p4">
<span class="m-text m-primary">Yadi, mahārāja, sabbehipi bhājanehi udakaṁ tappamānaṁ saddāyeyya, yuttamidaṁ ‘udakaṁ jīvatī’ti vattuṁ.</span><br />
</p>
<p id="mil6p1p9c8p5">
<span class="m-text m-primary">Na hi, mahārāja, udakaṁ dvayaṁ hoti, yaṁ saddāyati, taṁ jīvati, yaṁ na saddāyati, taṁ na jīvatīti.</span><br />
</p>
<p id="mil6p1p9c8p6">
<span class="m-text m-primary">Yadi, mahārāja, udakaṁ jīveyya, mahantānaṁ hatthināgānaṁ ussannakāyānaṁ pabhinnānaṁ soṇḍāya ussiñcitvā mukhe pakkhipitvā kucchiṁ pavesayantānaṁ, tampi udakaṁ tesaṁ dantantare cippiyamānaṁ saddāyeyya.</span><br />
</p>
<p id="mil6p1p9c8p7">
<span class="m-text m-primary">Hatthasatikāpi mahānāvā garukā bhārikā anekasatasahassabhāraparipūrā mahāsamudde vicaranti, tāhipi cippiyamānaṁ udakaṁ saddāyeyya.</span><br />
</p>
<p id="mil6p1p9c8p8">
<span class="m-text m-primary">Mahatimahantāpi macchā anekasatayojanikakāyā timī timiṅgalā timirapiṅgalā abbhantare nimuggā mahāsamudde nivāsaṭṭhānatāya paṭivasantā mahāudakadhārā ācamanti dhamanti ca, tesampi taṁ dantantarepi udarantarepi cippiyamānaṁ udakaṁ saddāyeyya.</span><br />
</p>
<p id="mil6p1p9c8p9">
<span class="m-text m-primary">Yasmā ca kho, mahārāja, evarūpehi evarūpehi mahantehi paṭipīḷanehi paṭipīḷitaṁ udakaṁ na saddāyati tasmāpi natthi udake jīvo vā satto vāti, evametaṁ, mahārāja, dhārehī”ti.</span><br />
</p>
<p id="mil6p1p9c9p1">
<span class="m-text m-primary">“Sādhu, bhante nāgasena, dosāgato pañho anucchavikāya vibhattiyā vibhatto, yathā nāma, bhante nāgasena, mahagghaṁ maṇiratanaṁ chekaṁ ācariyaṁ kusalaṁ sikkhitaṁ maṇikāraṁ pāpuṇitvā kittiṁ labheyya thomanaṁ pasaṁsaṁ, muttāratanaṁ vā muttikaṁ dussaratanaṁ vā dussikaṁ, lohitacandanaṁ vā gandhikaṁ pāpuṇitvā kittiṁ labheyya thomanaṁ pasaṁsaṁ.</span><br />
</p>
<p id="mil6p1p9c9p2">
<span class="m-text m-primary">Evameva kho, bhante nāgasena, dosāgato pañho anucchavikāya vibhattiyā vibhatto, evametaṁ tathā sampaṭicchāmī”ti.</span><br />
</p>
<p id="mil6p1p9c10p1">
<span class="m-text m-primary">Udakasattajīvapañho navamo.</span><br />
</p>
<p id="mil6p1p9c11p1">
<span class="m-text m-primary">Buddhavaggo paṭhamo.</span><br />
</p>
<p id="mil6p1p9c12p1">
<span class="m-text m-primary">Imasmiṁ vagge nava pañhā.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>