<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0005p0005p0009.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0005p0005p0008.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0005p0005p0010.html">Next</a></div>
</div>
<p id="mil5p5p9c0p2">
<span class="pali m-text">Meṇḍakapañha</span><br />
</p>
<p id="mil5p5p9c0p3">
<span class="pali m-text">Santhavavagga</span><br />
</p>
<section id="gathabhigitabhojanakathapanha">
<span id="mil5p5p9c0p4"></span><h2><span class="pali m-text">9. Gāthābhigītabhojanakathāpañha</span></h2>
<p id="mil5p5p9c1p1">
<span class="pali m-text">“Bhante nāgasena, bhāsitampetaṁ bhagavatā—</span><br />
</p>
<p id="mil5p5p9c2p1">
<span class="pali m-text">‘Gāthābhigītaṁ me abhojaneyyaṁ,</span><br />
</p>
<p id="mil5p5p9c2p2">
<span class="pali m-text">Sampassataṁ brāhmaṇa nesa dhammo;</span><br />
</p>
<p id="mil5p5p9c2p3">
<span class="pali m-text">Gāthābhigītaṁ panudanti buddhā,</span><br />
</p>
<p id="mil5p5p9c2p4">
<span class="pali m-text">Dhamme satī brāhmaṇa vuttiresā’ti.</span><br />
</p>
<p id="mil5p5p9c3p1">
<span class="pali m-text">Puna ca bhagavā parisāya dhammaṁ desento kathento anupubbikathaṁ paṭhamaṁ tāva dānakathaṁ katheti, pacchā sīlakathaṁ, tassa bhagavato sabbalokissarassa bhāsitaṁ sutvā devamanussā abhisaṅkharitvā dānaṁ denti, tassa taṁ uyyojitaṁ dānaṁ sāvakā paribhuñjanti.</span><br />
</p>
<p id="mil5p5p9c3p2">
<span class="pali m-text">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p5p9c3p3">
<span class="pali m-text">‘gāthābhigītaṁ me abhojaneyyan’ti, tena hi ‘bhagavā dānakathaṁ paṭhamaṁ kathetī’ti yaṁ vacanaṁ, taṁ micchā.</span><br />
</p>
<p id="mil5p5p9c3p4">
<span class="pali m-text">Yadi dānakathaṁ paṭhamaṁ katheti, tena hi ‘gāthābhigītaṁ me abhojaneyyan’ti tampi vacanaṁ micchā.</span><br />
</p>
<p id="mil5p5p9c3p5">
<span class="pali m-text">Kiṅkāraṇaṁ?</span><br />
</p>
<p id="mil5p5p9c3p6">
<span class="pali m-text">Yo so, bhante, dakkhiṇeyyo gihīnaṁ piṇḍapātadānassa vipākaṁ katheti, tassa te dhammakathaṁ sutvā pasannacittā aparāparaṁ dānaṁ denti, ye taṁ dānaṁ paribhuñjanti, sabbe te gāthābhigītaṁ paribhuñjanti.</span><br />
</p>
<p id="mil5p5p9c3p7">
<span class="pali m-text">Ayampi ubhato koṭiko pañho nipuṇo gambhīro tavānuppatto, so tayā nibbāhitabbo”ti.</span><br />
</p>
<p id="mil5p5p9c4p1">
<span class="pali m-text">“Bhāsitampetaṁ, mahārāja, bhagavatā—</span><br />
</p>
<p id="mil5p5p9c4p2">
<span class="pali m-text">‘gāthābhigītaṁ me abhojaneyyaṁ, sampassataṁ brāhmaṇa nesa dhammo.</span><br />
</p>
<p id="mil5p5p9c4p3">
<span class="pali m-text">Gāthābhigītaṁ panudanti buddhā, dhamme satī brāhmaṇa vuttiresā’ti, katheti ca bhagavā paṭhamaṁ dānakathaṁ, tañca pana kiriyaṁ sabbesaṁ tathāgatānaṁ paṭhamaṁ dānakathāya, tattha cittaṁ abhiramāpetvā pacchā sīle niyojenti.</span><br />
</p>
<p id="mil5p5p9c4p4">
<span class="pali m-text">Yathā, mahārāja, manussā taruṇadārakānaṁ paṭhamaṁ tāva kīḷābhaṇḍakāni denti.</span><br />
</p>
<p id="mil5p5p9c4p5">
<span class="pali m-text">Seyyathidaṁ—</span><br />
</p>
<p id="mil5p5p9c4p6">
<span class="pali m-text">vaṅkakaṁ ghaṭikaṁ ciṅgulakaṁ pattāḷhakaṁ rathakaṁ dhanukaṁ, pacchā te sake sake kamme niyojenti.</span><br />
</p>
<p id="mil5p5p9c4p7">
<span class="pali m-text">Evameva kho, mahārāja, tathāgato paṭhamaṁ dānakathāya cittaṁ abhiramāpetvā pacchā sīle niyojeti.</span><br />
</p>
<p id="mil5p5p9c5p1">
<span class="pali m-text">Yathā vā pana, mahārāja, bhisakko nāma āturānaṁ paṭhamaṁ tāva catūhapañcāhaṁ telaṁ pāyeti balakaraṇāya sinehanāya, pacchā vireceti;</span><br />
</p>
<p id="mil5p5p9c5p2">
<span class="pali m-text">evameva kho, mahārāja, tathāgato paṭhamaṁ tāva dānakathāya cittaṁ abhiramāpetvā pacchā sīle niyojeti.</span><br />
</p>
<p id="mil5p5p9c5p3">
<span class="pali m-text">Dāyakānaṁ, mahārāja, dānapatīnaṁ cittaṁ mudukaṁ hoti maddavaṁ siniddhaṁ, tena te dānasetusaṅkamena dānanāvāya saṁsārasāgarapāramanugacchanti, tasmā tesaṁ paṭhamaṁ kammabhūmimanusāsati, na ca kenaci viññattimāpajjatī”ti.</span><br />
</p>
<p id="mil5p5p9c6p1">
<span class="pali m-text">“Bhante nāgasena, ‘viññattin’ti yaṁ vadesi, kati pana tā viññattiyo”ti?</span><br />
</p>
<p id="mil5p5p9c6p2">
<span class="pali m-text">“Dvemā, mahārāja, viññattiyo kāyaviññatti vacīviññatti cāti.</span><br />
</p>
<p id="mil5p5p9c6p3">
<span class="pali m-text">Tattha atthi kāyaviññatti sāvajjā, atthi anavajjā.</span><br />
</p>
<p id="mil5p5p9c6p4">
<span class="pali m-text">Atthi vacīviññatti sāvajjā, atthi anavajjā.</span><br />
</p>
<p id="mil5p5p9c7p1">
<span class="pali m-text">Katamā kāyaviññatti sāvajjā?</span><br />
</p>
<p id="mil5p5p9c7p2">
<span class="pali m-text">Idhekacco bhikkhu kulāni upagantvā anokāse ṭhito ṭhānaṁ bhañjati, ayaṁ kāyaviññatti sāvajjā.</span><br />
</p>
<p id="mil5p5p9c7p3">
<span class="pali m-text">Tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c8p1">
<span class="pali m-text">Puna caparaṁ, mahārāja, idhekacco bhikkhu kulāni upagantvā anokāse ṭhito galaṁ paṇāmetvā morapekkhitaṁ pekkhati ‘evaṁ ime passantī’ti, tena ca te passanti, ayampi kāyaviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c9p1">
<span class="pali m-text">Puna caparaṁ, mahārāja, idhekacco bhikkhu hanukāya vā bhamukāya vā aṅguṭṭhena vā viññāpeti, ayampi kāyaviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c10p1">
<span class="pali m-text">Katamā kāyaviññatti anavajjā?</span><br />
</p>
<p id="mil5p5p9c10p2">
<span class="pali m-text">Idha bhikkhu kulāni upagantvā sato samāhito sampajāno ṭhānepi aṭṭhānepi yathānusiṭṭhiṁ gantvā ṭhāne tiṭṭhati, dātukāmesu tiṭṭhati, adātukāmesu pakkamati.</span><br />
</p>
<p id="mil5p5p9c10p3">
<span class="pali m-text">Ayaṁ kāyaviññatti anavajjā, tāya ca viññāpitaṁ ariyā paribhuñjanti, so ca puggalo ariyānaṁ samaye vaṇṇito hoti thuto pasattho sallekhitācāro, parisuddhājīvotveva saṅkhaṁ gacchati.</span><br />
</p>
<p id="mil5p5p9c10p4">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil5p5p9c11p1">
<span class="pali m-text">‘Na ve yācanti sappaññā,</span><br />
</p>
<p id="mil5p5p9c11p2">
<span class="pali m-text">Dhīro ca veditumarahati;</span><br />
</p>
<p id="mil5p5p9c11p3">
<span class="pali m-text">Uddissa ariyā tiṭṭhanti,</span><br />
</p>
<p id="mil5p5p9c11p4">
<span class="pali m-text">Esā ariyāna yācanā’ti.</span><br />
</p>
<p id="mil5p5p9c12p1">
<span class="pali m-text">Katamā vacīviññatti sāvajjā?</span><br />
</p>
<p id="mil5p5p9c12p2">
<span class="pali m-text">Idha, mahārāja, bhikkhu vācāya bahuvidhaṁ viññāpeti cīvarapiṇḍapātasenāsanagilānappaccayabhesajjaparikkhāraṁ, ayaṁ vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c13p1">
<span class="pali m-text">Puna caparaṁ, mahārāja, idhekacco bhikkhu paresaṁ sāvento evaṁ bhaṇati ‘iminā me attho’ti, tāya ca vācāya paresaṁ sāvitāya tassa lābho uppajjati, ayampi vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c14p1">
<span class="pali m-text">Puna caparaṁ, mahārāja, idhekacco bhikkhu vacīvipphārena parisāya sāveti ‘evañca evañca bhikkhūnaṁ dātabban’ti, tañca te vacanaṁ sutvā parikittitaṁ abhiharanti, ayampi vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c15p1">
<span class="pali m-text">Nanu, mahārāja, theropi sāriputto atthaṅgate sūriye rattibhāge gilāno samāno therena mahāmoggallānena bhesajjaṁ pucchīyamāno vācaṁ bhindi, tassa tena vacībhedena bhesajjaṁ uppajji.</span><br />
</p>
<p id="mil5p5p9c15p2">
<span class="pali m-text">Atha thero sāriputto ‘vacībhedena me imaṁ bhesajjaṁ uppannaṁ, mā me ājīvo bhijjī’ti ājīvabhedabhayā taṁ bhesajjaṁ pajahi na upajīvi.</span><br />
</p>
<p id="mil5p5p9c15p3">
<span class="pali m-text">Evampi vacīviññatti sāvajjā, tāya ca viññāpitaṁ ariyā na paribhuñjanti.</span><br />
</p>
<p id="mil5p5p9c15p4">
<span class="pali m-text">So ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati.</span><br />
</p>
<p id="mil5p5p9c16p1">
<span class="pali m-text">Katamā vacīviññatti anavajjā?</span><br />
</p>
<p id="mil5p5p9c16p2">
<span class="pali m-text">Idha, mahārāja, bhikkhu sati paccaye bhesajjaṁ viññāpeti ñātipavāritesu kulesu, ayaṁ vacīviññatti anavajjā, tāya ca viññāpitaṁ ariyā paribhuñjanti, so ca puggalo ariyānaṁ samaye vaṇṇito hoti thomito pasattho, parisuddhājīvotveva saṅkhaṁ gacchati, anumato tathāgatehi arahantehi sammāsambuddhehi.</span><br />
</p>
<p id="mil5p5p9c17p1">
<span class="pali m-text">Yaṁ pana, mahārāja, tathāgato kasibhāradvājassa brāhmaṇassa bhojanaṁ pajahi, taṁ āveṭhanaviniveṭhanakaḍḍhananiggahappaṭikammena nibbatti, tasmā tathāgato taṁ piṇḍapātaṁ paṭikkhipi na upajīvī”ti.</span><br />
</p>
<p id="mil5p5p9c18p1">
<span class="pali m-text">“Sabbakālaṁ, bhante nāgasena, tathāgate bhuñjamāne devatā dibbaṁ ojaṁ patte ākiranti, udāhu ‘sūkaramaddave ca madhupāyāse cā’ti dvīsuyeva piṇḍapātesu ākiriṁsū”ti?</span><br />
</p>
<p id="mil5p5p9c18p2">
<span class="pali m-text">“Sabbakālaṁ, mahārāja, tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope ākiranti.</span><br />
</p>
<p id="mil5p5p9c19p1">
<span class="pali m-text">Yathā, mahārāja, rañño sūdo rañño bhuñjantassa sūpaṁ gahetvā upatiṭṭhitvā kabaḷe kabaḷe sūpaṁ ākirati;</span><br />
</p>
<p id="mil5p5p9c19p2">
<span class="pali m-text">evameva kho, mahārāja, sabbakālaṁ tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope dibbaṁ ojaṁ ākiranti.</span><br />
</p>
<p id="mil5p5p9c19p3">
<span class="pali m-text">Verañjāyampi, mahārāja, tathāgatassa sukkhayavapulake bhuñjamānassa devatā dibbena ojena temayitvā temayitvā upasaṁhariṁsu, tena tathāgatassa kāyo upacito ahosī”ti.</span><br />
</p>
<p id="mil5p5p9c19p4">
<span class="pali m-text">“Lābhā vata, bhante nāgasena, tāsaṁ devatānaṁ, yā tathāgatassa sarīrappaṭijaggane satataṁ samitaṁ ussukkamāpannā.</span><br />
</p>
<p id="mil5p5p9c19p5">
<span class="pali m-text">Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p5p9c20p1">
<span class="pali m-text">Gāthābhigītabhojanakathāpañho navamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0005p0005p0008.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0005p0005p0010.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>