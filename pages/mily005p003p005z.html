<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily005p003p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily005p003p005z.html" />
  <meta property="og:description" content="Meṇḍakapañha Paṇāmitavagga 5. Rukkhaacetanābhāvapañha “Bhante nāgasena, bhāsitampetaṁ tathāgatena— ‘Acetanaṁ brāhmaṇa assuṇantaṁ, Jāno ajānantamimaṁ palāsaṁ; Āraddhavīriyo dhuvaṁ appamatto, Sukhaseyyaṁ pucchasi kissa hetūti. Puna ca bhaṇitaṁ— Iti phandanarukkhopi, tāvade ajjhabhāsatha; Mayhampi vacanaṁ atthi, bhāradvāja suṇohi me’ti. Yadi, bhante nāgasena, rukkho acetano, tena hi phandanena rukkhena …" />
  <meta name="twitter:description" content="Meṇḍakapañha Paṇāmitavagga 5. Rukkhaacetanābhāvapañha “Bhante nāgasena, bhāsitampetaṁ tathāgatena— ‘Acetanaṁ brāhmaṇa assuṇantaṁ, Jāno ajānantamimaṁ palāsaṁ; Āraddhavīriyo dhuvaṁ appamatto, Sukhaseyyaṁ pucchasi kissa hetūti. Puna ca bhaṇitaṁ— Iti phandanarukkhopi, tāvade ajjhabhāsatha; Mayhampi vacanaṁ atthi, bhāradvāja suṇohi me’ti. Yadi, bhante nāgasena, rukkho acetano, tena hi phandanena rukkhena …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="panamitavagga">
<h3><a href="#panamitavagga">Paṇāmitavagga</a></h3>
<section id="rukkhaacetanabhavapanha">
<h4><a href="#rukkhaacetanabhavapanha">5. Rukkhaacetanābhāvapañha</a></h4>
<p id="mil5p3p5c1p1">
<span class="m-text m-primary">“Bhante nāgasena, bhāsitampetaṁ tathāgatena—</span><br />
</p>
<p id="mil5p3p5c2p1">
<span class="m-text m-primary">‘Acetanaṁ brāhmaṇa assuṇantaṁ,</span><br />
</p>
<p id="mil5p3p5c2p2">
<span class="m-text m-primary">Jāno ajānantamimaṁ palāsaṁ;</span><br />
</p>
<p id="mil5p3p5c2p3">
<span class="m-text m-primary">Āraddhavīriyo dhuvaṁ appamatto,</span><br />
</p>
<p id="mil5p3p5c2p4">
<span class="m-text m-primary">Sukhaseyyaṁ pucchasi kissa hetūti.</span><br />
</p>
<p id="mil5p3p5c3p1">
<span class="m-text m-primary">Puna ca bhaṇitaṁ—</span><br />
</p>
<p id="mil5p3p5c4p1">
<span class="m-text m-primary">Iti phandanarukkhopi,</span><br />
</p>
<p id="mil5p3p5c4p2">
<span class="m-text m-primary">tāvade ajjhabhāsatha;</span><br />
</p>
<p id="mil5p3p5c4p3">
<span class="m-text m-primary">Mayhampi vacanaṁ atthi,</span><br />
</p>
<p id="mil5p3p5c4p4">
<span class="m-text m-primary">bhāradvāja suṇohi me’ti.</span><br />
</p>
<p id="mil5p3p5c5p1">
<span class="m-text m-primary">Yadi, bhante nāgasena, rukkho acetano, tena hi phandanena rukkhena bhāradvājena saha sallapitanti yaṁ vacanaṁ, taṁ micchā.</span><br />
</p>
<p id="mil5p3p5c5p2">
<span class="m-text m-primary">Yadi phandanena rukkhena bhāradvājena saddhiṁ sallapitaṁ, tena hi rukkho acetanoti tampi vacanaṁ micchā.</span><br />
</p>
<p id="mil5p3p5c5p3">
<span class="m-text m-primary">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p3p5c6p1">
<span class="m-text m-primary">“Bhāsitampetaṁ, mahārāja, bhagavatā ‘rukkho acetano’ti, phandanena ca rukkhena bhāradvājena saddhiṁ sallapitaṁ, tañca pana vacanaṁ lokasamaññāya bhaṇitaṁ.</span><br />
</p>
<p id="mil5p3p5c6p2">
<span class="m-text m-primary">Natthi, mahārāja, acetanassa rukkhassa sallāpo nāma, api ca, mahārāja, tasmiṁ rukkhe adhivatthāya devatāyetaṁ adhivacanaṁ rukkhoti, rukkho sallapatīti cesā lokapaṇṇatti, yathā, mahārāja, sakaṭaṁ dhaññassa paripūritaṁ dhaññasakaṭanti jano voharati, na ca taṁ dhaññamayaṁ sakaṭaṁ, rukkhamayaṁ sakaṭaṁ, tasmiṁ sakaṭe dhaññassa pana ākiritattā dhaññasakaṭanti jano voharati;</span><br />
</p>
<p id="mil5p3p5c6p3">
<span class="m-text m-primary">evameva kho, mahārāja, na rukkho sallapati, rukkho acetano, yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti.</span><br />
</p>
<p id="mil5p3p5c7p1">
<span class="m-text m-primary">Yathā vā pana, mahārāja, dadhiṁ manthayamāno takkaṁ manthemīti voharati, na taṁ takkaṁ, yaṁ so mantheti, dadhiṁyeva so manthento takkaṁ manthemīti voharati;</span><br />
</p>
<p id="mil5p3p5c7p2">
<span class="m-text m-primary">evameva kho, mahārāja, na rukkho sallapati, rukkho acetano.</span><br />
</p>
<p id="mil5p3p5c7p3">
<span class="m-text m-primary">Yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti.</span><br />
</p>
<p id="mil5p3p5c8p1">
<span class="m-text m-primary">Yathā vā pana, mahārāja, asantaṁ sādhetukāmo santaṁ sādhemīti voharati, asiddhaṁ siddhanti voharati, evamesā lokasamaññā;</span><br />
</p>
<p id="mil5p3p5c8p2">
<span class="m-text m-primary">evameva kho, mahārāja, na rukkho sallapati, rukkho acetano.</span><br />
</p>
<p id="mil5p3p5c8p3">
<span class="m-text m-primary">Yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti, yāya, mahārāja, lokasamaññāya jano voharati, tathāgatopi tāyeva lokasamaññāya sattānaṁ dhammaṁ desetī”ti.</span><br />
</p>
<p id="mil5p3p5c8p4">
<span class="m-text m-primary">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p3p5c9p1">
<span class="m-text m-primary">Rukkhaacetanābhāvapañho pañcamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>