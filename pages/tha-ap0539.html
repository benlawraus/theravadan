<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0539.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0538.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0540.html">Next</a></div>
</div>
<p id="tha-ap539c0p2">
<span class="pali m-text">Kaccāyanavagga</span><br />
</p>
<section id="mahakotthikattheraapadana">
<span id="tha-ap539c0p3"></span><h2><span class="pali m-text">7 Mahākoṭṭhikattheraapadāna</span></h2>
<p id="tha-ap539c1p1">
<span class="pali m-text">“Padumuttaro nāma jino,</span><br />
</p>
<p id="tha-ap539c1p2">
<span class="pali m-text">sabbalokavidū muni;</span><br />
</p>
<p id="tha-ap539c1p3">
<span class="pali m-text">Ito satasahassamhi,</span><br />
</p>
<p id="tha-ap539c1p4">
<span class="pali m-text">kappe uppajji cakkhumā.</span><br />
</p>
<p id="tha-ap539c2p1">
<span class="pali m-text">Ovādako viññāpako,</span><br />
</p>
<p id="tha-ap539c2p2">
<span class="pali m-text">tārako sabbapāṇinaṁ;</span><br />
</p>
<p id="tha-ap539c2p3">
<span class="pali m-text">Desanākusalo buddho,</span><br />
</p>
<p id="tha-ap539c2p4">
<span class="pali m-text">tāresi janataṁ bahuṁ.</span><br />
</p>
<p id="tha-ap539c3p1">
<span class="pali m-text">Anukampako kāruṇiko,</span><br />
</p>
<p id="tha-ap539c3p2">
<span class="pali m-text">hitesī sabbapāṇinaṁ;</span><br />
</p>
<p id="tha-ap539c3p3">
<span class="pali m-text">Sampatte titthiye sabbe,</span><br />
</p>
<p id="tha-ap539c3p4">
<span class="pali m-text">pañcasīle patiṭṭhapi.</span><br />
</p>
<p id="tha-ap539c4p1">
<span class="pali m-text">Evaṁ nirākulaṁ āsi,</span><br />
</p>
<p id="tha-ap539c4p2">
<span class="pali m-text">suññataṁ titthiyehi ca;</span><br />
</p>
<p id="tha-ap539c4p3">
<span class="pali m-text">Vicittaṁ arahantehi,</span><br />
</p>
<p id="tha-ap539c4p4">
<span class="pali m-text">vasībhūtehi tādibhi.</span><br />
</p>
<p id="tha-ap539c5p1">
<span class="pali m-text">Ratanānaṭṭhapaññāsaṁ,</span><br />
</p>
<p id="tha-ap539c5p2">
<span class="pali m-text">uggato so mahāmuni;</span><br />
</p>
<p id="tha-ap539c5p3">
<span class="pali m-text">Kañcanagghiyasaṅkāso,</span><br />
</p>
<p id="tha-ap539c5p4">
<span class="pali m-text">bāttiṁsavaralakkhaṇo.</span><br />
</p>
<p id="tha-ap539c6p1">
<span class="pali m-text">Vassasatasahassāni,</span><br />
</p>
<p id="tha-ap539c6p2">
<span class="pali m-text">āyu vijjati tāvade;</span><br />
</p>
<p id="tha-ap539c6p3">
<span class="pali m-text">Tāvatā tiṭṭhamāno so,</span><br />
</p>
<p id="tha-ap539c6p4">
<span class="pali m-text">tāresi janataṁ bahuṁ.</span><br />
</p>
<p id="tha-ap539c7p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="tha-ap539c7p2">
<span class="pali m-text">brāhmaṇo vedapāragū;</span><br />
</p>
<p id="tha-ap539c7p3">
<span class="pali m-text">Upecca sabbalokaggaṁ,</span><br />
</p>
<p id="tha-ap539c7p4">
<span class="pali m-text">assosiṁ dhammadesanaṁ.</span><br />
</p>
<p id="tha-ap539c8p1">
<span class="pali m-text">Tadā so sāvakaṁ vīro,</span><br />
</p>
<p id="tha-ap539c8p2">
<span class="pali m-text">pabhinnamatigocaraṁ;</span><br />
</p>
<p id="tha-ap539c8p3">
<span class="pali m-text">Atthe dhamme nirutte ca,</span><br />
</p>
<p id="tha-ap539c8p4">
<span class="pali m-text">paṭibhāne ca kovidaṁ.</span><br />
</p>
<p id="tha-ap539c9p1">
<span class="pali m-text">Ṭhapesi etadaggamhi,</span><br />
</p>
<p id="tha-ap539c9p2">
<span class="pali m-text">taṁ sutvā mudito ahaṁ;</span><br />
</p>
<p id="tha-ap539c9p3">
<span class="pali m-text">Sasāvakaṁ jinavaraṁ,</span><br />
</p>
<p id="tha-ap539c9p4">
<span class="pali m-text">sattāhaṁ bhojayiṁ tadā.</span><br />
</p>
<p id="tha-ap539c10p1">
<span class="pali m-text">Dussehacchādayitvāna,</span><br />
</p>
<p id="tha-ap539c10p2">
<span class="pali m-text">sasissaṁ buddhisāgaraṁ;</span><br />
</p>
<p id="tha-ap539c10p3">
<span class="pali m-text">Nipacca pādamūlamhi,</span><br />
</p>
<p id="tha-ap539c10p4">
<span class="pali m-text">taṁ ṭhānaṁ patthayiṁ ahaṁ.</span><br />
</p>
<p id="tha-ap539c11p1">
<span class="pali m-text">Tato avoca lokaggo,</span><br />
</p>
<p id="tha-ap539c11p2">
<span class="pali m-text">‘passathetaṁ dijuttamaṁ;</span><br />
</p>
<p id="tha-ap539c11p3">
<span class="pali m-text">Vinataṁ pādamūle me,</span><br />
</p>
<p id="tha-ap539c11p4">
<span class="pali m-text">kamalodarasappabhaṁ.</span><br />
</p>
<p id="tha-ap539c12p1">
<span class="pali m-text">Buddhaseṭṭhassa bhikkhussa,</span><br />
</p>
<p id="tha-ap539c12p2">
<span class="pali m-text">Ṭhānaṁ patthayate ayaṁ;</span><br />
</p>
<p id="tha-ap539c12p3">
<span class="pali m-text">Tāya saddhāya cāgena,</span><br />
</p>
<p id="tha-ap539c12p4">
<span class="pali m-text">Saddhammassavanena ca.</span><br />
</p>
<p id="tha-ap539c13p1">
<span class="pali m-text">Sabbattha sukhito hutvā,</span><br />
</p>
<p id="tha-ap539c13p2">
<span class="pali m-text">saṁsaritvā bhavābhave;</span><br />
</p>
<p id="tha-ap539c13p3">
<span class="pali m-text">Anāgatamhi addhāne,</span><br />
</p>
<p id="tha-ap539c13p4">
<span class="pali m-text">lacchase taṁ manorathaṁ.</span><br />
</p>
<p id="tha-ap539c14p1">
<span class="pali m-text">Satasahassito kappe,</span><br />
</p>
<p id="tha-ap539c14p2">
<span class="pali m-text">okkākakulasambhavo;</span><br />
</p>
<p id="tha-ap539c14p3">
<span class="pali m-text">Gotamo nāma gottena,</span><br />
</p>
<p id="tha-ap539c14p4">
<span class="pali m-text">satthā loke bhavissati.</span><br />
</p>
<p id="tha-ap539c15p1">
<span class="pali m-text">Tassa dhammesu dāyādo,</span><br />
</p>
<p id="tha-ap539c15p2">
<span class="pali m-text">oraso dhammanimmito;</span><br />
</p>
<p id="tha-ap539c15p3">
<span class="pali m-text">Koṭṭhiko nāma nāmena,</span><br />
</p>
<p id="tha-ap539c15p4">
<span class="pali m-text">hessati satthu sāvako’.</span><br />
</p>
<p id="tha-ap539c16p1">
<span class="pali m-text">Taṁ sutvā mudito hutvā,</span><br />
</p>
<p id="tha-ap539c16p2">
<span class="pali m-text">yāvajīvaṁ tadā jinaṁ;</span><br />
</p>
<p id="tha-ap539c16p3">
<span class="pali m-text">Mettacitto paricariṁ,</span><br />
</p>
<p id="tha-ap539c16p4">
<span class="pali m-text">sato paññāsamāhito.</span><br />
</p>
<p id="tha-ap539c17p1">
<span class="pali m-text">Tena kammavipākena,</span><br />
</p>
<p id="tha-ap539c17p2">
<span class="pali m-text">cetanāpaṇidhīhi ca;</span><br />
</p>
<p id="tha-ap539c17p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap539c17p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap539c18p1">
<span class="pali m-text">Satānaṁ tīṇikkhattuñca,</span><br />
</p>
<p id="tha-ap539c18p2">
<span class="pali m-text">devarajjamakārayiṁ;</span><br />
</p>
<p id="tha-ap539c18p3">
<span class="pali m-text">Satānaṁ pañcakkhattuñca,</span><br />
</p>
<p id="tha-ap539c18p4">
<span class="pali m-text">cakkavattī ahosahaṁ.</span><br />
</p>
<p id="tha-ap539c19p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap539c19p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap539c19p3">
<span class="pali m-text">Sabbattha sukhito āsiṁ,</span><br />
</p>
<p id="tha-ap539c19p4">
<span class="pali m-text">tassa kammassa vāhasā.</span><br />
</p>
<p id="tha-ap539c20p1">
<span class="pali m-text">Duve bhave saṁsarāmi,</span><br />
</p>
<p id="tha-ap539c20p2">
<span class="pali m-text">devatte atha mānuse;</span><br />
</p>
<p id="tha-ap539c20p3">
<span class="pali m-text">Aññaṁ gatiṁ na gacchāmi,</span><br />
</p>
<p id="tha-ap539c20p4">
<span class="pali m-text">suciṇṇassa idaṁ phalaṁ.</span><br />
</p>
<p id="tha-ap539c21p1">
<span class="pali m-text">Duve kule pajāyāmi,</span><br />
</p>
<p id="tha-ap539c21p2">
<span class="pali m-text">khattiye atha brāhmaṇe;</span><br />
</p>
<p id="tha-ap539c21p3">
<span class="pali m-text">Nīce kule na jāyāmi,</span><br />
</p>
<p id="tha-ap539c21p4">
<span class="pali m-text">suciṇṇassa idaṁ phalaṁ.</span><br />
</p>
<p id="tha-ap539c22p1">
<span class="pali m-text">Pacchime bhave sampatte,</span><br />
</p>
<p id="tha-ap539c22p2">
<span class="pali m-text">brahmabandhu ahosahaṁ;</span><br />
</p>
<p id="tha-ap539c22p3">
<span class="pali m-text">Sāvatthiyaṁ vippakule,</span><br />
</p>
<p id="tha-ap539c22p4">
<span class="pali m-text">paccājāto mahaddhane.</span><br />
</p>
<p id="tha-ap539c23p1">
<span class="pali m-text">Mātā candavatī nāma,</span><br />
</p>
<p id="tha-ap539c23p2">
<span class="pali m-text">pitā me assalāyano;</span><br />
</p>
<p id="tha-ap539c23p3">
<span class="pali m-text">Yadā me pitaraṁ buddho,</span><br />
</p>
<p id="tha-ap539c23p4">
<span class="pali m-text">vinayī sabbasuddhiyā.</span><br />
</p>
<p id="tha-ap539c24p1">
<span class="pali m-text">Tadā pasanno sugate,</span><br />
</p>
<p id="tha-ap539c24p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap539c24p3">
<span class="pali m-text">Moggallāno ācariyo,</span><br />
</p>
<p id="tha-ap539c24p4">
<span class="pali m-text">upajjhā sārisambhavo.</span><br />
</p>
<p id="tha-ap539c25p1">
<span class="pali m-text">Kesesu chijjamānesu,</span><br />
</p>
<p id="tha-ap539c25p2">
<span class="pali m-text">diṭṭhi chinnā samūlikā;</span><br />
</p>
<p id="tha-ap539c25p3">
<span class="pali m-text">Nivāsento ca kāsāvaṁ,</span><br />
</p>
<p id="tha-ap539c25p4">
<span class="pali m-text">arahattamapāpuṇiṁ.</span><br />
</p>
<p id="tha-ap539c26p1">
<span class="pali m-text">Atthadhammaniruttīsu,</span><br />
</p>
<p id="tha-ap539c26p2">
<span class="pali m-text">paṭibhāne ca me mati;</span><br />
</p>
<p id="tha-ap539c26p3">
<span class="pali m-text">Pabhinnā tena lokaggo,</span><br />
</p>
<p id="tha-ap539c26p4">
<span class="pali m-text">etadagge ṭhapesi maṁ.</span><br />
</p>
<p id="tha-ap539c27p1">
<span class="pali m-text">Asandiṭṭhaṁ viyākāsiṁ,</span><br />
</p>
<p id="tha-ap539c27p2">
<span class="pali m-text">upatissena pucchito;</span><br />
</p>
<p id="tha-ap539c27p3">
<span class="pali m-text">Paṭisambhidāsu tenāhaṁ,</span><br />
</p>
<p id="tha-ap539c27p4">
<span class="pali m-text">aggo sambuddhasāsane.</span><br />
</p>
<p id="tha-ap539c28p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap539c28p2">
<span class="pali m-text">…pe…</span><br />
</p>
<p id="tha-ap539c28p3">
<span class="pali m-text">viharāmi anāsavo.</span><br />
</p>
<p id="tha-ap539c29p1">
<span class="pali m-text">Svāgataṁ vata me āsi,</span><br />
</p>
<p id="tha-ap539c29p2">
<span class="pali m-text">…pe…</span><br />
</p>
<p id="tha-ap539c29p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap539c30p1">
<span class="pali m-text">Paṭisambhidā catasso,</span><br />
</p>
<p id="tha-ap539c30p2">
<span class="pali m-text">…pe…</span><br />
</p>
<p id="tha-ap539c30p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap539c31p1">
<span class="pali m-text">Itthaṁ sudaṁ āyasmā mahākoṭṭhiko thero imā gāthāyo abhāsitthāti.</span><br />
</p>
<p id="tha-ap539c32p1">
<span class="pali m-text">Mahākoṭṭhikattherassāpadānaṁ sattamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>