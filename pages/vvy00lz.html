<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vvy00lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://www.theravadan.org/pages/vvy00lz.html" />
  <meta property="og:description" content="Itthivimāna Cittalatāvagga 1. Dāsivimānavatthu “Api sakkova devindo, ramme cittalatāvane; Samantā anupariyāsi, nārīgaṇapurakkhatā; Obhāsentī disā sabbā, osadhī viya tārakā. Kena tetādiso vaṇṇo, kena te idha mijjhati; Uppajjanti ca te bhogā, ye keci manaso piyā. Pucchāmi taṁ devi mahānubhāve, Manussabhūtā kimakāsi puññaṁ; Kenāsi evaṁ jalitānubhāvā, Vaṇṇo ca te sabbadisā …" />
  <meta name="twitter:description" content="Itthivimāna Cittalatāvagga 1. Dāsivimānavatthu “Api sakkova devindo, ramme cittalatāvane; Samantā anupariyāsi, nārīgaṇapurakkhatā; Obhāsentī disā sabbā, osadhī viya tārakā. Kena tetādiso vaṇṇo, kena te idha mijjhati; Uppajjanti ca te bhogā, ye keci manaso piyā. Pucchāmi taṁ devi mahānubhāve, Manussabhūtā kimakāsi puññaṁ; Kenāsi evaṁ jalitānubhāvā, Vaṇṇo ca te sabbadisā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="itthivimana">
<h2><a href="#itthivimana">Itthivimāna</a></h2>
<section id="cittalatavagga">
<h3><a href="#cittalatavagga">Cittalatāvagga</a></h3>
<section id="dasivimanavatthu">
<h4><a href="#dasivimanavatthu">1. Dāsivimānavatthu</a></h4>
<p id="vv18c1p1">
<span class="m-text m-primary">“Api sakkova devindo,</span><br />
</p>
<p id="vv18c1p2">
<span class="m-text m-primary">ramme cittalatāvane;</span><br />
</p>
<p id="vv18c1p3">
<span class="m-text m-primary">Samantā anupariyāsi,</span><br />
</p>
<p id="vv18c1p4">
<span class="m-text m-primary">nārīgaṇapurakkhatā;</span><br />
</p>
<p id="vv18c1p5">
<span class="m-text m-primary">Obhāsentī disā sabbā,</span><br />
</p>
<p id="vv18c1p6">
<span class="m-text m-primary">osadhī viya tārakā.</span><br />
</p>
<p id="vv18c2p1">
<span class="m-text m-primary">Kena tetādiso vaṇṇo,</span><br />
</p>
<p id="vv18c2p2">
<span class="m-text m-primary">kena te idha mijjhati;</span><br />
</p>
<p id="vv18c2p3">
<span class="m-text m-primary">Uppajjanti ca te bhogā,</span><br />
</p>
<p id="vv18c2p4">
<span class="m-text m-primary">ye keci manaso piyā.</span><br />
</p>
<p id="vv18c3p1">
<span class="m-text m-primary">Pucchāmi taṁ devi mahānubhāve,</span><br />
</p>
<p id="vv18c3p2">
<span class="m-text m-primary">Manussabhūtā kimakāsi puññaṁ;</span><br />
</p>
<p id="vv18c3p3">
<span class="m-text m-primary">Kenāsi evaṁ jalitānubhāvā,</span><br />
</p>
<p id="vv18c3p4">
<span class="m-text m-primary">Vaṇṇo ca te sabbadisā pabhāsatī”ti.</span><br />
</p>
<p id="vv18c4p1">
<span class="m-text m-primary">Sā devatā attamanā,</span><br />
</p>
<p id="vv18c4p2">
<span class="m-text m-primary">moggallānena pucchitā;</span><br />
</p>
<p id="vv18c4p3">
<span class="m-text m-primary">Pañhaṁ puṭṭhā viyākāsi,</span><br />
</p>
<p id="vv18c4p4">
<span class="m-text m-primary">yassa kammassidaṁ phalaṁ.</span><br />
</p>
<p id="vv18c5p1">
<span class="m-text m-primary">“Ahaṁ manussesu manussabhūtā,</span><br />
</p>
<p id="vv18c5p2">
<span class="m-text m-primary">Dāsī ahosiṁ parapessiyā kule.</span><br />
</p>
<p id="vv18c6p1">
<span class="m-text m-primary">Upāsikā cakkhumato,</span><br />
</p>
<p id="vv18c6p2">
<span class="m-text m-primary">gotamassa yasassino;</span><br />
</p>
<p id="vv18c6p3">
<span class="m-text m-primary">Tassā me nikkamo āsi,</span><br />
</p>
<p id="vv18c6p4">
<span class="m-text m-primary">sāsane tassa tādino.</span><br />
</p>
<p id="vv18c7p1">
<span class="m-text m-primary">Kāmaṁ bhijjatuyaṁ kāyo,</span><br />
</p>
<p id="vv18c7p2">
<span class="m-text m-primary">neva atthettha saṇṭhanaṁ;</span><br />
</p>
<p id="vv18c7p3">
<span class="m-text m-primary">Sikkhāpadānaṁ pañcannaṁ,</span><br />
</p>
<p id="vv18c7p4">
<span class="m-text m-primary">maggo sovatthiko sivo.</span><br />
</p>
<p id="vv18c8p1">
<span class="m-text m-primary">Akaṇṭako agahano,</span><br />
</p>
<p id="vv18c8p2">
<span class="m-text m-primary">uju sabbhi pavedito;</span><br />
</p>
<p id="vv18c8p3">
<span class="m-text m-primary">Nikkamassa phalaṁ passa,</span><br />
</p>
<p id="vv18c8p4">
<span class="m-text m-primary">yathidaṁ pāpuṇitthikā.</span><br />
</p>
<p id="vv18c9p1">
<span class="m-text m-primary">Āmantanikā raññomhi,</span><br />
</p>
<p id="vv18c9p2">
<span class="m-text m-primary">sakkassa vasavattino;</span><br />
</p>
<p id="vv18c9p3">
<span class="m-text m-primary">Saṭṭhi tūriyasahassāni,</span><br />
</p>
<p id="vv18c9p4">
<span class="m-text m-primary">paṭibodhaṁ karonti me.</span><br />
</p>
<p id="vv18c10p1">
<span class="m-text m-primary">Ālambo gaggaro bhīmo,</span><br />
</p>
<p id="vv18c10p2">
<span class="m-text m-primary">sādhuvādī ca saṁsayo;</span><br />
</p>
<p id="vv18c10p3">
<span class="m-text m-primary">Pokkharo ca suphasso ca,</span><br />
</p>
<p id="vv18c10p4">
<span class="m-text m-primary">viṇāmokkhā ca nāriyo.</span><br />
</p>
<p id="vv18c11p1">
<span class="m-text m-primary">Nandā ceva sunandā ca,</span><br />
</p>
<p id="vv18c11p2">
<span class="m-text m-primary">soṇadinnā sucimhitā;</span><br />
</p>
<p id="vv18c11p3">
<span class="m-text m-primary">Alambusā missakesī ca,</span><br />
</p>
<p id="vv18c11p4">
<span class="m-text m-primary">puṇḍarīkāti dāruṇī.</span><br />
</p>
<p id="vv18c12p1">
<span class="m-text m-primary">Eṇīphassā suphassā ca,</span><br />
</p>
<p id="vv18c12p2">
<span class="m-text m-primary">subhaddā muduvādinī;</span><br />
</p>
<p id="vv18c12p3">
<span class="m-text m-primary">Etā caññā ca seyyāse,</span><br />
</p>
<p id="vv18c12p4">
<span class="m-text m-primary">accharānaṁ pabodhikā.</span><br />
</p>
<p id="vv18c13p1">
<span class="m-text m-primary">Tā maṁ kālenupāgantvā,</span><br />
</p>
<p id="vv18c13p2">
<span class="m-text m-primary">abhibhāsanti devatā;</span><br />
</p>
<p id="vv18c13p3">
<span class="m-text m-primary">Handa naccāma gāyāma,</span><br />
</p>
<p id="vv18c13p4">
<span class="m-text m-primary">handa taṁ ramayāmase.</span><br />
</p>
<p id="vv18c14p1">
<span class="m-text m-primary">Nayidaṁ akatapuññānaṁ,</span><br />
</p>
<p id="vv18c14p2">
<span class="m-text m-primary">katapuññānamevidaṁ;</span><br />
</p>
<p id="vv18c14p3">
<span class="m-text m-primary">Asokaṁ nandanaṁ rammaṁ,</span><br />
</p>
<p id="vv18c14p4">
<span class="m-text m-primary">tidasānaṁ mahāvanaṁ.</span><br />
</p>
<p id="vv18c15p1">
<span class="m-text m-primary">Sukhaṁ akatapuññānaṁ,</span><br />
</p>
<p id="vv18c15p2">
<span class="m-text m-primary">idha natthi parattha ca;</span><br />
</p>
<p id="vv18c15p3">
<span class="m-text m-primary">Sukhañca katapuññānaṁ,</span><br />
</p>
<p id="vv18c15p4">
<span class="m-text m-primary">idha ceva parattha ca.</span><br />
</p>
<p id="vv18c16p1">
<span class="m-text m-primary">Tesaṁ sahabyakāmānaṁ,</span><br />
</p>
<p id="vv18c16p2">
<span class="m-text m-primary">kattabbaṁ kusalaṁ bahuṁ;</span><br />
</p>
<p id="vv18c16p3">
<span class="m-text m-primary">Katapuññā hi modanti,</span><br />
</p>
<p id="vv18c16p4">
<span class="m-text m-primary">sagge bhogasamaṅgino”ti.</span><br />
</p>
<p id="vv18c17p1">
<span class="m-text m-primary">Dāsivimānaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>