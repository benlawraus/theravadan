<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/vv0050.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/vv0049.html">Previous</a></div>
<div class="m-col-t-6 m-text-right">
<a href="../pages/vv0051.html">Next</a></div>
</div>
<p id="vv50c0p2">
<span class="pali m-text">Itthivimāna</span><br />
</p>
<p id="vv50c0p3">
<span class="pali m-text">Mañjiṭṭhakavagga</span><br />
</p>
<section id="rajjumalavimanavatthu">
<span id="vv50c0p4"></span><h2><span class="pali m-text">12. Rajjumālāvimānavatthu</span></h2>
<p id="vv50c1p1">
<span class="pali m-text">“Abhikkantena vaṇṇena,</span><br />
</p>
<p id="vv50c1p2">
<span class="pali m-text">yā tvaṁ tiṭṭhasi devate;</span><br />
</p>
<p id="vv50c1p3">
<span class="pali m-text">Hatthapāde ca viggayha,</span><br />
</p>
<p id="vv50c1p4">
<span class="pali m-text">naccasi suppavādite.</span><br />
</p>
<p id="vv50c2p1">
<span class="pali m-text">Tassā te naccamānāya,</span><br />
</p>
<p id="vv50c2p2">
<span class="pali m-text">aṅgamaṅgehi sabbaso;</span><br />
</p>
<p id="vv50c2p3">
<span class="pali m-text">Dibbā saddā niccharanti,</span><br />
</p>
<p id="vv50c2p4">
<span class="pali m-text">savanīyā manoramā.</span><br />
</p>
<p id="vv50c3p1">
<span class="pali m-text">Tassā te naccamānāya,</span><br />
</p>
<p id="vv50c3p2">
<span class="pali m-text">aṅgamaṅgehi sabbaso;</span><br />
</p>
<p id="vv50c3p3">
<span class="pali m-text">Dibbā gandhā pavāyanti,</span><br />
</p>
<p id="vv50c3p4">
<span class="pali m-text">sucigandhā manoramā.</span><br />
</p>
<p id="vv50c4p1">
<span class="pali m-text">Vivattamānā kāyena,</span><br />
</p>
<p id="vv50c4p2">
<span class="pali m-text">yā veṇīsu piḷandhanā;</span><br />
</p>
<p id="vv50c4p3">
<span class="pali m-text">Tesaṁ suyyati nigghoso,</span><br />
</p>
<p id="vv50c4p4">
<span class="pali m-text">tūriye pañcaṅgike yathā.</span><br />
</p>
<p id="vv50c5p1">
<span class="pali m-text">Vaṭaṁsakā vātadhutā,</span><br />
</p>
<p id="vv50c5p2">
<span class="pali m-text">vātena sampakampitā;</span><br />
</p>
<p id="vv50c5p3">
<span class="pali m-text">Tesaṁ suyyati nigghoso,</span><br />
</p>
<p id="vv50c5p4">
<span class="pali m-text">tūriye pañcaṅgike yathā.</span><br />
</p>
<p id="vv50c6p1">
<span class="pali m-text">Yāpi te sirasmiṁ mālā,</span><br />
</p>
<p id="vv50c6p2">
<span class="pali m-text">sucigandhā manoramā;</span><br />
</p>
<p id="vv50c6p3">
<span class="pali m-text">Vāti gandho disā sabbā,</span><br />
</p>
<p id="vv50c6p4">
<span class="pali m-text">rukkho mañjūsako yathā.</span><br />
</p>
<p id="vv50c7p1">
<span class="pali m-text">Ghāyase taṁ sucigandhaṁ,</span><br />
</p>
<p id="vv50c7p2">
<span class="pali m-text">rūpaṁ passasi amānusaṁ;</span><br />
</p>
<p id="vv50c7p3">
<span class="pali m-text">Devate pucchitācikkha,</span><br />
</p>
<p id="vv50c7p4">
<span class="pali m-text">kissa kammassidaṁ phalan”ti.</span><br />
</p>
<p id="vv50c8p1">
<span class="pali m-text">“Dāsī ahaṁ pure āsiṁ,</span><br />
</p>
<p id="vv50c8p2">
<span class="pali m-text">gayāyaṁ brāhmaṇassahaṁ;</span><br />
</p>
<p id="vv50c8p3">
<span class="pali m-text">Appapuññā alakkhikā,</span><br />
</p>
<p id="vv50c8p4">
<span class="pali m-text">rajjumālāti maṁ viduṁ.</span><br />
</p>
<p id="vv50c9p1">
<span class="pali m-text">Akkosānaṁ vadhānañca,</span><br />
</p>
<p id="vv50c9p2">
<span class="pali m-text">tajjanāya ca uggatā;</span><br />
</p>
<p id="vv50c9p3">
<span class="pali m-text">Kuṭaṁ gahetvā nikkhamma,</span><br />
</p>
<p id="vv50c9p4">
<span class="pali m-text">agañchiṁ udahāriyā.</span><br />
</p>
<p id="vv50c10p1">
<span class="pali m-text">Vipathe kuṭaṁ nikkhipitvā,</span><br />
</p>
<p id="vv50c10p2">
<span class="pali m-text">vanasaṇḍaṁ upāgamiṁ;</span><br />
</p>
<p id="vv50c10p3">
<span class="pali m-text">Idhevāhaṁ marissāmi,</span><br />
</p>
<p id="vv50c10p4">
<span class="pali m-text">ko attho jīvitena me.</span><br />
</p>
<p id="vv50c11p1">
<span class="pali m-text">Daḷhaṁ pāsaṁ karitvāna,</span><br />
</p>
<p id="vv50c11p2">
<span class="pali m-text">āsumbhitvāna pādape;</span><br />
</p>
<p id="vv50c11p3">
<span class="pali m-text">Tato disā vilokesiṁ,</span><br />
</p>
<p id="vv50c11p4">
<span class="pali m-text">‘ko nu kho vanamassito’.</span><br />
</p>
<p id="vv50c12p1">
<span class="pali m-text">Tatthaddasāsiṁ sambuddhaṁ,</span><br />
</p>
<p id="vv50c12p2">
<span class="pali m-text">sabbalokahitaṁ muniṁ;</span><br />
</p>
<p id="vv50c12p3">
<span class="pali m-text">Nisinnaṁ rukkhamūlasmiṁ,</span><br />
</p>
<p id="vv50c12p4">
<span class="pali m-text">jhāyantaṁ akutobhayaṁ.</span><br />
</p>
<p id="vv50c13p1">
<span class="pali m-text">Tassā me ahu saṁvego,</span><br />
</p>
<p id="vv50c13p2">
<span class="pali m-text">abbhuto lomahaṁsano;</span><br />
</p>
<p id="vv50c13p3">
<span class="pali m-text">Ko nu kho vanamassito,</span><br />
</p>
<p id="vv50c13p4">
<span class="pali m-text">manusso udāhu devatā.</span><br />
</p>
<p id="vv50c14p1">
<span class="pali m-text">Pāsādikaṁ pasādanīyaṁ,</span><br />
</p>
<p id="vv50c14p2">
<span class="pali m-text">vanā nibbanamāgataṁ;</span><br />
</p>
<p id="vv50c14p3">
<span class="pali m-text">Disvā mano me pasīdi,</span><br />
</p>
<p id="vv50c14p4">
<span class="pali m-text">nāyaṁ yādisakīdiso.</span><br />
</p>
<p id="vv50c15p1">
<span class="pali m-text">Guttindriyo jhānarato,</span><br />
</p>
<p id="vv50c15p2">
<span class="pali m-text">abahiggatamānaso;</span><br />
</p>
<p id="vv50c15p3">
<span class="pali m-text">Hito sabbassa lokassa,</span><br />
</p>
<p id="vv50c15p4">
<span class="pali m-text">buddho ayaṁ bhavissati.</span><br />
</p>
<p id="vv50c16p1">
<span class="pali m-text">Bhayabheravo durāsado,</span><br />
</p>
<p id="vv50c16p2">
<span class="pali m-text">sīhova guhamassito;</span><br />
</p>
<p id="vv50c16p3">
<span class="pali m-text">Dullabhāyaṁ dassanāya,</span><br />
</p>
<p id="vv50c16p4">
<span class="pali m-text">pupphaṁ odumbaraṁ yathā.</span><br />
</p>
<p id="vv50c17p1">
<span class="pali m-text">So maṁ mudūhi vācāhi,</span><br />
</p>
<p id="vv50c17p2">
<span class="pali m-text">ālapitvā tathāgato;</span><br />
</p>
<p id="vv50c17p3">
<span class="pali m-text">Rajjumāleti maṁvoca,</span><br />
</p>
<p id="vv50c17p4">
<span class="pali m-text">saraṇaṁ gaccha tathāgataṁ.</span><br />
</p>
<p id="vv50c18p1">
<span class="pali m-text">Tāhaṁ giraṁ suṇitvāna,</span><br />
</p>
<p id="vv50c18p2">
<span class="pali m-text">nelaṁ atthavatiṁ suciṁ;</span><br />
</p>
<p id="vv50c18p3">
<span class="pali m-text">Saṇhaṁ muduñca vagguñca,</span><br />
</p>
<p id="vv50c18p4">
<span class="pali m-text">sabbasokāpanūdanaṁ.</span><br />
</p>
<p id="vv50c19p1">
<span class="pali m-text">Kallacittañca maṁ ñatvā,</span><br />
</p>
<p id="vv50c19p2">
<span class="pali m-text">pasannaṁ suddhamānasaṁ;</span><br />
</p>
<p id="vv50c19p3">
<span class="pali m-text">Hito sabbassa lokassa,</span><br />
</p>
<p id="vv50c19p4">
<span class="pali m-text">anusāsi tathāgato.</span><br />
</p>
<p id="vv50c20p1">
<span class="pali m-text">Idaṁ dukkhanti maṁvoca,</span><br />
</p>
<p id="vv50c20p2">
<span class="pali m-text">Ayaṁ dukkhassa sambhavo;</span><br />
</p>
<p id="vv50c20p3">
<span class="pali m-text">Dukkha nirodho maggo ca,</span><br />
</p>
<p id="vv50c20p4">
<span class="pali m-text">Añjaso amatogadho.</span><br />
</p>
<p id="vv50c21p1">
<span class="pali m-text">Anukampakassa kusalassa,</span><br />
</p>
<p id="vv50c21p2">
<span class="pali m-text">Ovādamhi ahaṁ ṭhitā;</span><br />
</p>
<p id="vv50c21p3">
<span class="pali m-text">Ajjhagā amataṁ santiṁ,</span><br />
</p>
<p id="vv50c21p4">
<span class="pali m-text">Nibbānaṁ padamaccutaṁ.</span><br />
</p>
<p id="vv50c22p1">
<span class="pali m-text">Sāhaṁ avaṭṭhitāpemā,</span><br />
</p>
<p id="vv50c22p2">
<span class="pali m-text">dassane avikampinī;</span><br />
</p>
<p id="vv50c22p3">
<span class="pali m-text">Mūlajātāya saddhāya,</span><br />
</p>
<p id="vv50c22p4">
<span class="pali m-text">dhītā buddhassa orasā.</span><br />
</p>
<p id="vv50c23p1">
<span class="pali m-text">Sāhaṁ ramāmi kīḷāmi,</span><br />
</p>
<p id="vv50c23p2">
<span class="pali m-text">modāmi akutobhayā;</span><br />
</p>
<p id="vv50c23p3">
<span class="pali m-text">Dibbamālaṁ dhārayāmi,</span><br />
</p>
<p id="vv50c23p4">
<span class="pali m-text">pivāmi madhumaddavaṁ.</span><br />
</p>
<p id="vv50c24p1">
<span class="pali m-text">Saṭṭhitūriyasahassāni,</span><br />
</p>
<p id="vv50c24p2">
<span class="pali m-text">paṭibodhaṁ karonti me;</span><br />
</p>
<p id="vv50c24p3">
<span class="pali m-text">Āḷambo gaggaro bhīmo,</span><br />
</p>
<p id="vv50c24p4">
<span class="pali m-text">sādhuvādī ca saṁsayo.</span><br />
</p>
<p id="vv50c25p1">
<span class="pali m-text">Pokkharo ca suphasso ca,</span><br />
</p>
<p id="vv50c25p2">
<span class="pali m-text">vīṇāmokkhā ca nāriyo;</span><br />
</p>
<p id="vv50c25p3">
<span class="pali m-text">Nandā ceva sunandā ca,</span><br />
</p>
<p id="vv50c25p4">
<span class="pali m-text">soṇadinnā sucimhitā.</span><br />
</p>
<p id="vv50c26p1">
<span class="pali m-text">Alambusā missakesī ca,</span><br />
</p>
<p id="vv50c26p2">
<span class="pali m-text">puṇḍarīkātidāruṇī;</span><br />
</p>
<p id="vv50c26p3">
<span class="pali m-text">Eṇīphassā suphassā ca,</span><br />
</p>
<p id="vv50c26p4">
<span class="pali m-text">subhaddā muduvādinī.</span><br />
</p>
<p id="vv50c27p1">
<span class="pali m-text">Etā caññā ca seyyāse,</span><br />
</p>
<p id="vv50c27p2">
<span class="pali m-text">accharānaṁ pabodhikā;</span><br />
</p>
<p id="vv50c27p3">
<span class="pali m-text">Tā maṁ kālenupāgantvā,</span><br />
</p>
<p id="vv50c27p4">
<span class="pali m-text">abhibhāsanti devatā.</span><br />
</p>
<p id="vv50c28p1">
<span class="pali m-text">Handa naccāma gāyāma,</span><br />
</p>
<p id="vv50c28p2">
<span class="pali m-text">handa taṁ ramayāmase;</span><br />
</p>
<p id="vv50c28p3">
<span class="pali m-text">Nayidaṁ akatapuññānaṁ,</span><br />
</p>
<p id="vv50c28p4">
<span class="pali m-text">katapuññānamevidaṁ.</span><br />
</p>
<p id="vv50c29p1">
<span class="pali m-text">Asokaṁ nandanaṁ rammaṁ,</span><br />
</p>
<p id="vv50c29p2">
<span class="pali m-text">tidasānaṁ mahāvanaṁ;</span><br />
</p>
<p id="vv50c29p3">
<span class="pali m-text">Sukhaṁ akatapuññānaṁ,</span><br />
</p>
<p id="vv50c29p4">
<span class="pali m-text">idha natthi parattha ca.</span><br />
</p>
<p id="vv50c30p1">
<span class="pali m-text">Sukhañca katapuññānaṁ,</span><br />
</p>
<p id="vv50c30p2">
<span class="pali m-text">idha ceva parattha ca;</span><br />
</p>
<p id="vv50c30p3">
<span class="pali m-text">Tesaṁ sahabyakāmānaṁ,</span><br />
</p>
<p id="vv50c30p4">
<span class="pali m-text">kattabbaṁ kusalaṁ bahuṁ;</span><br />
</p>
<p id="vv50c30p5">
<span class="pali m-text">Katapuññā hi modanti,</span><br />
</p>
<p id="vv50c30p6">
<span class="pali m-text">sagge bhogasamaṅgino.</span><br />
</p>
<p id="vv50c31p1">
<span class="pali m-text">Bahūnaṁ vata atthāya,</span><br />
</p>
<p id="vv50c31p2">
<span class="pali m-text">uppajjanti tathāgatā;</span><br />
</p>
<p id="vv50c31p3">
<span class="pali m-text">Dakkhiṇeyyā manussānaṁ,</span><br />
</p>
<p id="vv50c31p4">
<span class="pali m-text">puññakhettānamākarā;</span><br />
</p>
<p id="vv50c31p5">
<span class="pali m-text">Yattha kāraṁ karitvāna,</span><br />
</p>
<p id="vv50c31p6">
<span class="pali m-text">sagge modanti dāyakā”ti.</span><br />
</p>
<p id="vv50c32p1">
<span class="pali m-text">Rajjumālāvimānaṁ dvādasamaṁ.</span><br />
</p>
<p id="vv50c33p1">
<span class="pali m-text">Tassuddānaṁ</span><br />
</p>
<p id="vv50c34p1">
<span class="pali m-text">Mañjiṭṭhā pabhassarā nāgā,</span><br />
</p>
<p id="vv50c34p2">
<span class="pali m-text">Alomākañjikadāyikā;</span><br />
</p>
<p id="vv50c34p3">
<span class="pali m-text">Vihāracaturitthambā,</span><br />
</p>
<p id="vv50c34p4">
<span class="pali m-text">Pītā ucchuvandanarajjumālā ca;</span><br />
</p>
<p id="vv50c34p5">
<span class="pali m-text">Vaggo tena pavuccatīti.</span><br />
</p>
<p id="vv50c35p1">
<span class="pali m-text">Mañjiṭṭhakavaggo catuttho.</span><br />
</p>
<p id="vv50c36p1">
<span class="pali m-text">Itthivimānaṁ samattaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/vv0049.html">Previous</a></div>
<div class="m-col-t-6 m-text-right">
<a href="../pages/vv0051.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>