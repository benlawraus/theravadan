<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mil0006p0001p0008.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/mil0006p0001p0007.html">Previous</a></div>
<div class="m-col-t-6 m-text-right">
<a href="../pages/mil0006p0001p0009.html">Next</a></div>
</div>
<p id="mil6p1p8c0p2">
<span class="pali m-text">Anumānapañha</span><br />
</p>
<p id="mil6p1p8c0p3">
<span class="pali m-text">Buddhavagga</span><br />
</p>
<section id="dussilapanha">
<span id="mil6p1p8c0p4"></span><h2><span class="pali m-text">8. Dussīlapañha</span></h2>
<p id="mil6p1p8c1p1">
<span class="pali m-text">“Bhante nāgasena, gihidussīlassa ca samaṇadussīlassa ca ko viseso, kiṁ nānākaraṇaṁ, ubhopete samasamagatikā, ubhinnampi samasamo vipāko hoti, udāhu kiñci nānākāraṇaṁ atthī”ti?</span><br />
</p>
<p id="mil6p1p8c2p1">
<span class="pali m-text">“Dasayime, mahārāja, guṇā samaṇadussīlassa gihidussīlato visesena atirekā, dasahi ca kāraṇehi uttariṁ dakkhiṇaṁ visodheti.</span><br />
</p>
<p id="mil6p1p8c3p1">
<span class="pali m-text">Katame dasa guṇā samaṇadussīlassa gihidussīlato visesena atirekā?</span><br />
</p>
<p id="mil6p1p8c3p2">
<span class="pali m-text">Idha, mahārāja, samaṇadussīlo buddhe sagāravo hoti, dhamme sagāravo hoti, saṅghe sagāravo hoti, sabrahmacārīsu sagāravo hoti, uddesaparipucchāya vāyamati, savanabahulo hoti, bhinnasīlopi, mahārāja, dussīlo parisagato ākappaṁ upaṭṭhapeti, garahabhayā kāyikaṁ vācasikaṁ rakkhati, padhānābhimukhañcassa hoti cittaṁ, bhikkhusāmaññaṁ upagato hoti.</span><br />
</p>
<p id="mil6p1p8c3p3">
<span class="pali m-text">Karontopi, mahārāja, samaṇadussīlo pāpaṁ paṭicchannaṁ ācarati.</span><br />
</p>
<p id="mil6p1p8c3p4">
<span class="pali m-text">Yathā, mahārāja, itthī sapatikā nilīyitvā rahasseneva pāpamācarati;</span><br />
</p>
<p id="mil6p1p8c3p5">
<span class="pali m-text">evameva kho, mahārāja, karontopi samaṇadussīlo pāpaṁ paṭicchannaṁ ācarati.</span><br />
</p>
<p id="mil6p1p8c3p6">
<span class="pali m-text">Ime kho, mahārāja, dasa guṇā samaṇadussīlassa gihidussīlato visesena atirekā.</span><br />
</p>
<p id="mil6p1p8c4p1">
<span class="pali m-text">Katamehi dasahi kāraṇehi uttariṁ dakkhiṇaṁ visodheti?</span><br />
</p>
<p id="mil6p1p8c4p2">
<span class="pali m-text">Anavajjakavacadhāraṇatāyapi dakkhiṇaṁ visodheti, isisāmaññabhaṇḍuliṅgadhāraṇatopi dakkhiṇaṁ visodheti, saṅghasamayamanuppaviṭṭhatāyapi dakkhiṇaṁ visodheti, buddhadhammasaṅghasaraṇagatatāyapi dakkhiṇaṁ visodheti, padhānāsayaniketavāsitāyapi dakkhiṇaṁ visodheti, jinasāsanadharapariyesanatopi dakkhiṇaṁ visodheti, pavaradhammadesanatopi dakkhiṇaṁ visodheti, dhammadīpagatiparāyaṇatāyapi dakkhiṇaṁ visodheti, ‘aggo buddho’ti ekantaujudiṭṭhitāyapi dakkhiṇaṁ visodheti, uposathasamādānatopi dakkhiṇaṁ visodheti.</span><br />
</p>
<p id="mil6p1p8c4p3">
<span class="pali m-text">Imehi kho, mahārāja, dasahi kāraṇehi uttariṁ dakkhiṇaṁ visodheti.</span><br />
</p>
<p id="mil6p1p8c5p1">
<span class="pali m-text">Suvipannopi hi, mahārāja, samaṇadussīlo dāyakānaṁ dakkhiṇaṁ visodheti.</span><br />
</p>
<p id="mil6p1p8c5p2">
<span class="pali m-text">Yathā, mahārāja, udakaṁ subahalampi kalalakaddamarajojallaṁ apaneti;</span><br />
</p>
<p id="mil6p1p8c5p3">
<span class="pali m-text">evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti.</span><br />
</p>
<p id="mil6p1p8c6p1">
<span class="pali m-text">Yathā vā pana, mahārāja, uṇhodakaṁ sukudhitampi pajjalantaṁ mahantaṁ aggikkhandhaṁ nibbāpeti;</span><br />
</p>
<p id="mil6p1p8c6p2">
<span class="pali m-text">evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti.</span><br />
</p>
<p id="mil6p1p8c7p1">
<span class="pali m-text">Yathā vā pana, mahārāja, bhojanaṁ virasampi khudādubbalyaṁ apaneti;</span><br />
</p>
<p id="mil6p1p8c7p2">
<span class="pali m-text">evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti.</span><br />
</p>
<p id="mil6p1p8c8p1">
<span class="pali m-text">Bhāsitampetaṁ, mahārāja, tathāgatena devātidevena majjhimanikāyavaralañchake dakkhiṇavibhaṅge veyyākaraṇe—</span><br />
</p>
<p id="mil6p1p8c9p1">
<span class="pali m-text">‘Yo sīlavā dussīlesu dadāti dānaṁ,</span><br />
</p>
<p id="mil6p1p8c9p2">
<span class="pali m-text">Dhammena laddhaṁ supasannacitto;</span><br />
</p>
<p id="mil6p1p8c9p3">
<span class="pali m-text">Abhisaddahaṁ kammaphalaṁ uḷāraṁ,</span><br />
</p>
<p id="mil6p1p8c9p4">
<span class="pali m-text">Sā dakkhiṇā dāyakato visujjhatī’”ti.</span><br />
</p>
<p id="mil6p1p8c10p1">
<span class="pali m-text">“Acchariyaṁ, bhante nāgasena, abbhutaṁ, bhante nāgasena, tāvatakaṁ mayaṁ pañhaṁ apucchimha, taṁ tvaṁ opammehi kāraṇehi vibhāvento amatamadhuraṁ savanūpagaṁ akāsi.</span><br />
</p>
<p id="mil6p1p8c10p2">
<span class="pali m-text">Yathā nāma, bhante, sūdo vā sūdantevāsī vā tāvatakaṁ maṁsaṁ labhitvā nānāvidhehi sambhārehi sampādetvā rājūpabhogaṁ karoti;</span><br />
</p>
<p id="mil6p1p8c10p3">
<span class="pali m-text">evameva kho, bhante nāgasena, tāvatakaṁ mayaṁ pañhaṁ apucchimha, taṁ tvaṁ opammehi kāraṇehi vibhāvetvā amatamadhuraṁ savanūpagaṁ akāsī”ti.</span><br />
</p>
<p id="mil6p1p8c11p1">
<span class="pali m-text">Dussīlapañho aṭṭhamo.</span><br />
</p>
<div class="m-row">
<div class="m-col-t-6 m-text-left">
<a href="../pages/mil0006p0001p0007.html">Previous</a></div>
<div class="m-col-t-6 m-text-right">
<a href="../pages/mil0006p0001p0009.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>