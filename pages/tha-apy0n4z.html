<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0n4z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0n4z.html" />
  <meta property="og:description" content="Kaccāyanavagga 4. Dabbamallaputtattheraapadāna “Padumuttaro nāma jino, sabbalokavidū muni; Ito satasahassamhi, kappe uppajji cakkhumā. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggato so mahāmuni …" />
  <meta name="twitter:description" content="Kaccāyanavagga 4. Dabbamallaputtattheraapadāna “Padumuttaro nāma jino, sabbalokavidū muni; Ito satasahassamhi, kappe uppajji cakkhumā. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggato so mahāmuni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="dabbamallaputtattheraapadana">
<h3><a href="#dabbamallaputtattheraapadana">4. Dabbamallaputtattheraapadāna</a></h3>
<p id="tha-ap536c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap536c1p2">
<span class="m-text m-primary">sabbalokavidū muni;</span><br />
</p>
<p id="tha-ap536c1p3">
<span class="m-text m-primary">Ito satasahassamhi,</span><br />
</p>
<p id="tha-ap536c1p4">
<span class="m-text m-primary">kappe uppajji cakkhumā.</span><br />
</p>
<p id="tha-ap536c2p1">
<span class="m-text m-primary">Ovādako viññāpako,</span><br />
</p>
<p id="tha-ap536c2p2">
<span class="m-text m-primary">tārako sabbapāṇinaṁ;</span><br />
</p>
<p id="tha-ap536c2p3">
<span class="m-text m-primary">Desanākusalo buddho,</span><br />
</p>
<p id="tha-ap536c2p4">
<span class="m-text m-primary">tāresi janataṁ bahuṁ.</span><br />
</p>
<p id="tha-ap536c3p1">
<span class="m-text m-primary">Anukampako kāruṇiko,</span><br />
</p>
<p id="tha-ap536c3p2">
<span class="m-text m-primary">hitesī sabbapāṇinaṁ;</span><br />
</p>
<p id="tha-ap536c3p3">
<span class="m-text m-primary">Sampatte titthiye sabbe,</span><br />
</p>
<p id="tha-ap536c3p4">
<span class="m-text m-primary">pañcasīle patiṭṭhapi.</span><br />
</p>
<p id="tha-ap536c4p1">
<span class="m-text m-primary">Evaṁ nirākulaṁ āsi,</span><br />
</p>
<p id="tha-ap536c4p2">
<span class="m-text m-primary">suññataṁ titthiyehi ca;</span><br />
</p>
<p id="tha-ap536c4p3">
<span class="m-text m-primary">Vicittaṁ arahantehi,</span><br />
</p>
<p id="tha-ap536c4p4">
<span class="m-text m-primary">vasībhūtehi tādibhi.</span><br />
</p>
<p id="tha-ap536c5p1">
<span class="m-text m-primary">Ratanānaṭṭhapaññāsaṁ,</span><br />
</p>
<p id="tha-ap536c5p2">
<span class="m-text m-primary">uggato so mahāmuni;</span><br />
</p>
<p id="tha-ap536c5p3">
<span class="m-text m-primary">Kañcanagghiyasaṅkāso,</span><br />
</p>
<p id="tha-ap536c5p4">
<span class="m-text m-primary">bāttiṁsavaralakkhaṇo.</span><br />
</p>
<p id="tha-ap536c6p1">
<span class="m-text m-primary">Vassasatasahassāni,</span><br />
</p>
<p id="tha-ap536c6p2">
<span class="m-text m-primary">āyu vijjati tāvade;</span><br />
</p>
<p id="tha-ap536c6p3">
<span class="m-text m-primary">Tāvatā tiṭṭhamāno so,</span><br />
</p>
<p id="tha-ap536c6p4">
<span class="m-text m-primary">tāresi janataṁ bahuṁ.</span><br />
</p>
<p id="tha-ap536c7p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap536c7p2">
<span class="m-text m-primary">seṭṭhiputto mahāyaso;</span><br />
</p>
<p id="tha-ap536c7p3">
<span class="m-text m-primary">Upetvā lokapajjotaṁ,</span><br />
</p>
<p id="tha-ap536c7p4">
<span class="m-text m-primary">assosiṁ dhammadesanaṁ.</span><br />
</p>
<p id="tha-ap536c8p1">
<span class="m-text m-primary">Senāsanāni bhikkhūnaṁ,</span><br />
</p>
<p id="tha-ap536c8p2">
<span class="m-text m-primary">paññāpentaṁ sasāvakaṁ;</span><br />
</p>
<p id="tha-ap536c8p3">
<span class="m-text m-primary">Kittayantassa vacanaṁ,</span><br />
</p>
<p id="tha-ap536c8p4">
<span class="m-text m-primary">suṇitvā mudito ahaṁ.</span><br />
</p>
<p id="tha-ap536c9p1">
<span class="m-text m-primary">Adhikāraṁ sasaṅghassa,</span><br />
</p>
<p id="tha-ap536c9p2">
<span class="m-text m-primary">katvā tassa mahesino;</span><br />
</p>
<p id="tha-ap536c9p3">
<span class="m-text m-primary">Nipacca sirasā pāde,</span><br />
</p>
<p id="tha-ap536c9p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="tha-ap536c10p1">
<span class="m-text m-primary">Tadāha sa mahāvīro,</span><br />
</p>
<p id="tha-ap536c10p2">
<span class="m-text m-primary">mama kammaṁ pakittayaṁ;</span><br />
</p>
<p id="tha-ap536c10p3">
<span class="m-text m-primary">‘Yo sasaṅghamabhojesi,</span><br />
</p>
<p id="tha-ap536c10p4">
<span class="m-text m-primary">sattāhaṁ lokanāyakaṁ.</span><br />
</p>
<p id="tha-ap536c11p1">
<span class="m-text m-primary">Soyaṁ kamalapattakkho,</span><br />
</p>
<p id="tha-ap536c11p2">
<span class="m-text m-primary">sīhaṁso kanakattaco;</span><br />
</p>
<p id="tha-ap536c11p3">
<span class="m-text m-primary">Mama pādamūle nipati,</span><br />
</p>
<p id="tha-ap536c11p4">
<span class="m-text m-primary">patthayaṁ ṭhānamuttamaṁ.</span><br />
</p>
<p id="tha-ap536c12p1">
<span class="m-text m-primary">Satasahassito kappe,</span><br />
</p>
<p id="tha-ap536c12p2">
<span class="m-text m-primary">okkākakulasambhavo;</span><br />
</p>
<p id="tha-ap536c12p3">
<span class="m-text m-primary">Gotamo nāma gottena,</span><br />
</p>
<p id="tha-ap536c12p4">
<span class="m-text m-primary">satthā loke bhavissati.</span><br />
</p>
<p id="tha-ap536c13p1">
<span class="m-text m-primary">Sāvako tassa buddhassa,</span><br />
</p>
<p id="tha-ap536c13p2">
<span class="m-text m-primary">dabbo nāmena vissuto;</span><br />
</p>
<p id="tha-ap536c13p3">
<span class="m-text m-primary">Senāsanapaññāpako,</span><br />
</p>
<p id="tha-ap536c13p4">
<span class="m-text m-primary">aggo hessatiyaṁ tadā’.</span><br />
</p>
<p id="tha-ap536c14p1">
<span class="m-text m-primary">Tena kammena sukatena,</span><br />
</p>
<p id="tha-ap536c14p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap536c14p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap536c14p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap536c15p1">
<span class="m-text m-primary">Satānaṁ tīṇikkhattuñca,</span><br />
</p>
<p id="tha-ap536c15p2">
<span class="m-text m-primary">devarajjamakārayiṁ;</span><br />
</p>
<p id="tha-ap536c15p3">
<span class="m-text m-primary">Satānaṁ pañcakkhattuñca,</span><br />
</p>
<p id="tha-ap536c15p4">
<span class="m-text m-primary">cakkavattī ahosahaṁ.</span><br />
</p>
<p id="tha-ap536c16p1">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap536c16p2">
<span class="m-text m-primary">gaṇanāto asaṅkhiyaṁ;</span><br />
</p>
<p id="tha-ap536c16p3">
<span class="m-text m-primary">Sabbattha sukhito āsiṁ,</span><br />
</p>
<p id="tha-ap536c16p4">
<span class="m-text m-primary">tassa kammassa vāhasā.</span><br />
</p>
<p id="tha-ap536c17p1">
<span class="m-text m-primary">Ekanavutito kappe,</span><br />
</p>
<p id="tha-ap536c17p2">
<span class="m-text m-primary">vipassī nāma nāyako;</span><br />
</p>
<p id="tha-ap536c17p3">
<span class="m-text m-primary">Uppajji cārudassano,</span><br />
</p>
<p id="tha-ap536c17p4">
<span class="m-text m-primary">sabbadhammavipassako.</span><br />
</p>
<p id="tha-ap536c18p1">
<span class="m-text m-primary">Duṭṭhacitto upavadiṁ,</span><br />
</p>
<p id="tha-ap536c18p2">
<span class="m-text m-primary">sāvakaṁ tassa tādino;</span><br />
</p>
<p id="tha-ap536c18p3">
<span class="m-text m-primary">Sabbāsavaparikkhīṇaṁ,</span><br />
</p>
<p id="tha-ap536c18p4">
<span class="m-text m-primary">suddhoti ca vijāniya.</span><br />
</p>
<p id="tha-ap536c19p1">
<span class="m-text m-primary">Tasseva naravīrassa,</span><br />
</p>
<p id="tha-ap536c19p2">
<span class="m-text m-primary">sāvakānaṁ mahesinaṁ;</span><br />
</p>
<p id="tha-ap536c19p3">
<span class="m-text m-primary">Salākañca gahetvāna,</span><br />
</p>
<p id="tha-ap536c19p4">
<span class="m-text m-primary">khīrodanamadāsahaṁ.</span><br />
</p>
<p id="tha-ap536c20p1">
<span class="m-text m-primary">Imamhi bhaddake kappe,</span><br />
</p>
<p id="tha-ap536c20p2">
<span class="m-text m-primary">brahmabandhu mahāyaso;</span><br />
</p>
<p id="tha-ap536c20p3">
<span class="m-text m-primary">Kassapo nāma gottena,</span><br />
</p>
<p id="tha-ap536c20p4">
<span class="m-text m-primary">uppajji vadataṁ varo.</span><br />
</p>
<p id="tha-ap536c21p1">
<span class="m-text m-primary">Sāsanaṁ jotayitvāna,</span><br />
</p>
<p id="tha-ap536c21p2">
<span class="m-text m-primary">abhibhuyya kutitthiye;</span><br />
</p>
<p id="tha-ap536c21p3">
<span class="m-text m-primary">Vineyye vinayitvāva,</span><br />
</p>
<p id="tha-ap536c21p4">
<span class="m-text m-primary">nibbuto so sasāvako.</span><br />
</p>
<p id="tha-ap536c22p1">
<span class="m-text m-primary">Sasisse nibbute nāthe,</span><br />
</p>
<p id="tha-ap536c22p2">
<span class="m-text m-primary">atthamentamhi sāsane;</span><br />
</p>
<p id="tha-ap536c22p3">
<span class="m-text m-primary">Devā kandiṁsu saṁviggā,</span><br />
</p>
<p id="tha-ap536c22p4">
<span class="m-text m-primary">muttakesā rudammukhā.</span><br />
</p>
<p id="tha-ap536c23p1">
<span class="m-text m-primary">‘Nibbāyissati dhammakkho,</span><br />
</p>
<p id="tha-ap536c23p2">
<span class="m-text m-primary">na passissāma subbate;</span><br />
</p>
<p id="tha-ap536c23p3">
<span class="m-text m-primary">Na suṇissāma saddhammaṁ,</span><br />
</p>
<p id="tha-ap536c23p4">
<span class="m-text m-primary">aho no appapuññatā’.</span><br />
</p>
<p id="tha-ap536c24p1">
<span class="m-text m-primary">Tadāyaṁ pathavī sabbā,</span><br />
</p>
<p id="tha-ap536c24p2">
<span class="m-text m-primary">acalā sā calācalā;</span><br />
</p>
<p id="tha-ap536c24p3">
<span class="m-text m-primary">Sāgaro ca sasokova,</span><br />
</p>
<p id="tha-ap536c24p4">
<span class="m-text m-primary">vinadī karuṇaṁ giraṁ.</span><br />
</p>
<p id="tha-ap536c25p1">
<span class="m-text m-primary">Catuddisā dundubhiyo,</span><br />
</p>
<p id="tha-ap536c25p2">
<span class="m-text m-primary">nādayiṁsu amānusā;</span><br />
</p>
<p id="tha-ap536c25p3">
<span class="m-text m-primary">Samantato asaniyo,</span><br />
</p>
<p id="tha-ap536c25p4">
<span class="m-text m-primary">phaliṁsu ca bhayāvahā.</span><br />
</p>
<p id="tha-ap536c26p1">
<span class="m-text m-primary">Ukkā patiṁsu nabhasā,</span><br />
</p>
<p id="tha-ap536c26p2">
<span class="m-text m-primary">dhūmaketu ca dissati;</span><br />
</p>
<p id="tha-ap536c26p3">
<span class="m-text m-primary">Sadhūmā jālavaṭṭā ca,</span><br />
</p>
<p id="tha-ap536c26p4">
<span class="m-text m-primary">raviṁsu karuṇaṁ migā.</span><br />
</p>
<p id="tha-ap536c27p1">
<span class="m-text m-primary">Uppāde dāruṇe disvā,</span><br />
</p>
<p id="tha-ap536c27p2">
<span class="m-text m-primary">sāsanatthaṅgasūcake;</span><br />
</p>
<p id="tha-ap536c27p3">
<span class="m-text m-primary">Saṁviggā bhikkhavo satta,</span><br />
</p>
<p id="tha-ap536c27p4">
<span class="m-text m-primary">cintayimha mayaṁ tadā.</span><br />
</p>
<p id="tha-ap536c28p1">
<span class="m-text m-primary">‘Sāsanena vināmhākaṁ,</span><br />
</p>
<p id="tha-ap536c28p2">
<span class="m-text m-primary">jīvitena alaṁ mayaṁ;</span><br />
</p>
<p id="tha-ap536c28p3">
<span class="m-text m-primary">Pavisitvā mahāraññaṁ,</span><br />
</p>
<p id="tha-ap536c28p4">
<span class="m-text m-primary">yuñjāma jinasāsanaṁ’.</span><br />
</p>
<p id="tha-ap536c29p1">
<span class="m-text m-primary">Addasamha tadāraññe,</span><br />
</p>
<p id="tha-ap536c29p2">
<span class="m-text m-primary">ubbiddhaṁ selamuttamaṁ;</span><br />
</p>
<p id="tha-ap536c29p3">
<span class="m-text m-primary">Nisseṇiyā tamāruyha,</span><br />
</p>
<p id="tha-ap536c29p4">
<span class="m-text m-primary">nisseṇiṁ pātayimhase.</span><br />
</p>
<p id="tha-ap536c30p1">
<span class="m-text m-primary">Tadā ovadi no thero,</span><br />
</p>
<p id="tha-ap536c30p2">
<span class="m-text m-primary">‘buddhuppādo sudullabho;</span><br />
</p>
<p id="tha-ap536c30p3">
<span class="m-text m-primary">Saddhātidullabhā laddhā,</span><br />
</p>
<p id="tha-ap536c30p4">
<span class="m-text m-primary">thokaṁ sesañca sāsanaṁ.</span><br />
</p>
<p id="tha-ap536c31p1">
<span class="m-text m-primary">Nipatanti khaṇātītā,</span><br />
</p>
<p id="tha-ap536c31p2">
<span class="m-text m-primary">anante dukkhasāgare;</span><br />
</p>
<p id="tha-ap536c31p3">
<span class="m-text m-primary">Tasmā payogo kattabbo,</span><br />
</p>
<p id="tha-ap536c31p4">
<span class="m-text m-primary">yāva ṭhāti mune mataṁ’.</span><br />
</p>
<p id="tha-ap536c32p1">
<span class="m-text m-primary">Arahā āsi so thero,</span><br />
</p>
<p id="tha-ap536c32p2">
<span class="m-text m-primary">anāgāmī tadānugo;</span><br />
</p>
<p id="tha-ap536c32p3">
<span class="m-text m-primary">Susīlā itare yuttā,</span><br />
</p>
<p id="tha-ap536c32p4">
<span class="m-text m-primary">devalokaṁ agamhase.</span><br />
</p>
<p id="tha-ap536c33p1">
<span class="m-text m-primary">Nibbuto tiṇṇasaṁsāro,</span><br />
</p>
<p id="tha-ap536c33p2">
<span class="m-text m-primary">suddhāvāse ca ekako;</span><br />
</p>
<p id="tha-ap536c33p3">
<span class="m-text m-primary">Ahañca pakkusāti ca,</span><br />
</p>
<p id="tha-ap536c33p4">
<span class="m-text m-primary">sabhiyo bāhiyo tathā.</span><br />
</p>
<p id="tha-ap536c34p1">
<span class="m-text m-primary">Kumārakassapo ceva,</span><br />
</p>
<p id="tha-ap536c34p2">
<span class="m-text m-primary">tattha tatthūpagā mayaṁ;</span><br />
</p>
<p id="tha-ap536c34p3">
<span class="m-text m-primary">Saṁsārabandhanā muttā,</span><br />
</p>
<p id="tha-ap536c34p4">
<span class="m-text m-primary">gotamenānukampitā.</span><br />
</p>
<p id="tha-ap536c35p1">
<span class="m-text m-primary">Mallesu kusinārāyaṁ,</span><br />
</p>
<p id="tha-ap536c35p2">
<span class="m-text m-primary">jāto gabbheva me sato;</span><br />
</p>
<p id="tha-ap536c35p3">
<span class="m-text m-primary">Mātā matā citāruḷhā,</span><br />
</p>
<p id="tha-ap536c35p4">
<span class="m-text m-primary">tato nippatito ahaṁ.</span><br />
</p>
<p id="tha-ap536c36p1">
<span class="m-text m-primary">Patito dabbapuñjamhi,</span><br />
</p>
<p id="tha-ap536c36p2">
<span class="m-text m-primary">tato dabboti vissuto;</span><br />
</p>
<p id="tha-ap536c36p3">
<span class="m-text m-primary">Brahmacārībalenāhaṁ,</span><br />
</p>
<p id="tha-ap536c36p4">
<span class="m-text m-primary">vimutto sattavassiko.</span><br />
</p>
<p id="tha-ap536c37p1">
<span class="m-text m-primary">Khīrodanabalenāhaṁ,</span><br />
</p>
<p id="tha-ap536c37p2">
<span class="m-text m-primary">pañcahaṅgehupāgato;</span><br />
</p>
<p id="tha-ap536c37p3">
<span class="m-text m-primary">Khīṇāsavopavādena,</span><br />
</p>
<p id="tha-ap536c37p4">
<span class="m-text m-primary">pāpehi bahucodito.</span><br />
</p>
<p id="tha-ap536c38p1">
<span class="m-text m-primary">Ubho puññañca pāpañca,</span><br />
</p>
<p id="tha-ap536c38p2">
<span class="m-text m-primary">vītivattomhi dānihaṁ;</span><br />
</p>
<p id="tha-ap536c38p3">
<span class="m-text m-primary">Patvāna paramaṁ santiṁ,</span><br />
</p>
<p id="tha-ap536c38p4">
<span class="m-text m-primary">viharāmi anāsavo.</span><br />
</p>
<p id="tha-ap536c39p1">
<span class="m-text m-primary">Senāsanaṁ paññāpayiṁ,</span><br />
</p>
<p id="tha-ap536c39p2">
<span class="m-text m-primary">hāsayitvāna subbate;</span><br />
</p>
<p id="tha-ap536c39p3">
<span class="m-text m-primary">Jino tasmiṁ guṇe tuṭṭho,</span><br />
</p>
<p id="tha-ap536c39p4">
<span class="m-text m-primary">etadagge ṭhapesi maṁ.</span><br />
</p>
<p id="tha-ap536c40p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap536c40p2">
<span class="m-text m-primary">…pe…</span><br />
</p>
<p id="tha-ap536c40p3">
<span class="m-text m-primary">viharāmi anāsavo.</span><br />
</p>
<p id="tha-ap536c41p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap536c41p2">
<span class="m-text m-primary">…pe…</span><br />
</p>
<p id="tha-ap536c41p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap536c42p1">
<span class="m-text m-primary">Paṭisambhidā catasso,</span><br />
</p>
<p id="tha-ap536c42p2">
<span class="m-text m-primary">…pe…</span><br />
</p>
<p id="tha-ap536c42p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap536c43p1">
<span class="m-text m-primary">Itthaṁ sudaṁ āyasmā dabbamallaputto thero imā gāthāyo abhāsitthāti.</span><br />
</p>
<p id="tha-ap536c44p1">
<span class="m-text m-primary">Dabbamallaputtattherassāpadānaṁ catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>