<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv13 &raquo; Kathāvatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/kv0013p0007.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-abhidhamma-index.html">abhidhamma</a> &raquo;
            <a href="https://theravadan.org/pages/ms-abhidhamma-kv-index.html">kv</a> &raquo;
            <a href="https://theravadan.org/pages/ms-abhidhamma-kv-kv13-index.html">kv13</a> &raquo;
          </span>
          Kathāvatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/kv0013p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/kv0013p0008.html">Next</a></div>
</div>
<p id="kv13p7c0p2">
<span class="pali m-text">Mahāpaṇṇāsaka</span><br />
</p>
<p id="kv13p7c0p3">
<span class="pali m-text">Terasamavagga</span><br />
</p>
<section id="samapannoassadetikatha">
<span id="kv13p7c0p4"></span><h2><span class="pali m-text">Samāpannoassādetikathā</span></h2>
<p id="kv13p7c1p1">
<span class="pali m-text">Samāpanno assādeti, jhānanikanti jhānārammaṇāti?</span><br />
</p>
<p id="kv13p7c1p2">
<span class="pali m-text">Āmantā.</span><br />
</p>
<p id="kv13p7c1p3">
<span class="pali m-text">Taṁ jhānaṁ tassa jhānassa ārammaṇanti?</span><br />
</p>
<p id="kv13p7c1p4">
<span class="pali m-text">Na hevaṁ vattabbe …pe…</span><br />
</p>
<p id="kv13p7c1p5">
<span class="pali m-text">taṁ jhānaṁ tassa jhānassa ārammaṇanti?</span><br />
</p>
<p id="kv13p7c1p6">
<span class="pali m-text">Āmantā.</span><br />
</p>
<p id="kv13p7c1p7">
<span class="pali m-text">Tena phassena taṁ phassaṁ phusati, tāya vedanāya taṁ vedanaṁ vedeti, tāya saññāya taṁ saññaṁ sañjānāti, tāya cetanāya taṁ cetanaṁ ceteti, tena cittena taṁ cittaṁ cinteti, tena vitakkena taṁ vitakkaṁ vitakketi, tena vicārena taṁ vicāraṁ vicāreti, tāya pītiyā taṁ pītiṁ piyāyati, tāya satiyā taṁ satiṁ sarati, tāya paññāya taṁ paññaṁ pajānātīti?</span><br />
</p>
<p id="kv13p7c1p8">
<span class="pali m-text">Na hevaṁ vattabbe …pe….</span><br />
</p>
<p id="kv13p7c2p1">
<span class="pali m-text">Jhānanikanti cittasampayuttā, jhānaṁ cittasampayuttanti?</span><br />
</p>
<p id="kv13p7c2p2">
<span class="pali m-text">Āmantā.</span><br />
</p>
<p id="kv13p7c2p3">
<span class="pali m-text">Dvinnaṁ phassānaṁ …pe…</span><br />
</p>
<p id="kv13p7c2p4">
<span class="pali m-text">dvinnaṁ cittānaṁ samodhānaṁ hotīti?</span><br />
</p>
<p id="kv13p7c2p5">
<span class="pali m-text">Na hevaṁ vattabbe …pe….</span><br />
</p>
<p id="kv13p7c3p1">
<span class="pali m-text">Jhānanikanti akusalaṁ, jhānaṁ kusalanti?</span><br />
</p>
<p id="kv13p7c3p2">
<span class="pali m-text">Āmantā.</span><br />
</p>
<p id="kv13p7c3p3">
<span class="pali m-text">Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?</span><br />
</p>
<p id="kv13p7c3p4">
<span class="pali m-text">Na hevaṁ vattabbe …pe….</span><br />
</p>
<p id="kv13p7c4p1">
<span class="pali m-text">Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?</span><br />
</p>
<p id="kv13p7c4p2">
<span class="pali m-text">Āmantā.</span><br />
</p>
<p id="kv13p7c4p3">
<span class="pali m-text">Nanu vuttaṁ bhagavatā—</span><br />
</p>
<p id="kv13p7c4p4">
<span class="pali m-text">“cattārimāni, bhikkhave, suvidūravidūrāni.</span><br />
</p>
<p id="kv13p7c4p5">
<span class="pali m-text">Katamāni cattāri?</span><br />
</p>
<p id="kv13p7c4p6">
<span class="pali m-text">Nabhañca, bhikkhave, pathavī ca—</span><br />
</p>
<p id="kv13p7c4p7">
<span class="pali m-text">idaṁ paṭhamaṁ suvidūravidūraṁ …pe… tasmā sataṁ dhammo asabbhi ārakā”ti.</span><br />
</p>
<p id="kv13p7c4p8">
<span class="pali m-text">Attheva suttantoti?</span><br />
</p>
<p id="kv13p7c4p9">
<span class="pali m-text">Āmantā.</span><br />
</p>
<p id="kv13p7c4p10">
<span class="pali m-text">Tena hi na vattabbaṁ—</span><br />
</p>
<p id="kv13p7c4p11">
<span class="pali m-text">“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantī”ti.</span><br />
</p>
<p id="kv13p7c5p1">
<span class="pali m-text">Na vattabbaṁ—</span><br />
</p>
<p id="kv13p7c5p2">
<span class="pali m-text">“samāpanno assādeti, jhānanikanti jhānārammaṇā”ti?</span><br />
</p>
<p id="kv13p7c5p3">
<span class="pali m-text">Āmantā.</span><br />
</p>
<p id="kv13p7c5p4">
<span class="pali m-text">Nanu vuttaṁ bhagavatā—</span><br />
</p>
<p id="kv13p7c5p5">
<span class="pali m-text">“idha, bhikkhave, bhikkhu vivicceva kāmehi vivicca akusalehi dhammehi paṭhamaṁ jhānaṁ upasampajja viharati, so taṁ assādeti taṁ nikāmeti tena ca vittiṁ āpajjati;</span><br />
</p>
<p id="kv13p7c5p6">
<span class="pali m-text">vitakkavicārānaṁ vūpasamā …pe… dutiyaṁ jhānaṁ …pe…</span><br />
</p>
<p id="kv13p7c5p7">
<span class="pali m-text">tatiyaṁ jhānaṁ …pe…</span><br />
</p>
<p id="kv13p7c5p8">
<span class="pali m-text">catutthaṁ jhānaṁ upasampajja viharati, so taṁ assādeti taṁ nikāmeti tena ca vittiṁ āpajjatī”ti.</span><br />
</p>
<p id="kv13p7c5p9">
<span class="pali m-text">Attheva suttantoti?</span><br />
</p>
<p id="kv13p7c5p10">
<span class="pali m-text">Āmantā.</span><br />
</p>
<p id="kv13p7c5p11">
<span class="pali m-text">Tena hi samāpanno assādeti, jhānanikanti jhānārammaṇāti.</span><br />
</p>
<p id="kv13p7c5p12">
<span class="pali m-text">Samāpanno assādetikathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/kv0013p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/kv0013p0008.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>