<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily003p001p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily003p001p001z.html" />
  <meta property="og:description" content="Mahāvagga 1. Paññattipañha Atha kho milindo rājā yenāyasmā nāgaseno tenupasaṅkami, upasaṅkamitvā āyasmatā nāgasenena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi. Āyasmāpi kho nāgaseno paṭisammodanīyeneva milindassa rañño cittaṁ ārādhesi. Atha kho milindo rājā āyasmantaṁ nāgasenaṁ etadavoca— “kathaṁ bhadanto ñāyati, kinnāmosi, bhante”ti? “‘Nāgaseno’ti kho aha …" />
  <meta name="twitter:description" content="Mahāvagga 1. Paññattipañha Atha kho milindo rājā yenāyasmā nāgaseno tenupasaṅkami, upasaṅkamitvā āyasmatā nāgasenena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi. Āyasmāpi kho nāgaseno paṭisammodanīyeneva milindassa rañño cittaṁ ārādhesi. Atha kho milindo rājā āyasmantaṁ nāgasenaṁ etadavoca— “kathaṁ bhadanto ñāyati, kinnāmosi, bhante”ti? “‘Nāgaseno’ti kho aha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mahavagga">
<h2><a href="#mahavagga">Mahāvagga</a></h2>
<section id="pannattipanha">
<h3><a href="#pannattipanha">1. Paññattipañha</a></h3>
<p id="mil3p1p1c1p1">
<span class="m-text m-primary">Atha kho milindo rājā yenāyasmā nāgaseno tenupasaṅkami, upasaṅkamitvā āyasmatā nāgasenena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi.</span><br />
</p>
<p id="mil3p1p1c1p2">
<span class="m-text m-primary">Āyasmāpi kho nāgaseno paṭisammodanīyeneva milindassa rañño cittaṁ ārādhesi.</span><br />
</p>
<p id="mil3p1p1c2p1">
<span class="m-text m-primary">Atha kho milindo rājā āyasmantaṁ nāgasenaṁ etadavoca—</span><br />
</p>
<p id="mil3p1p1c2p2">
<span class="m-text m-primary">“kathaṁ bhadanto ñāyati, kinnāmosi, bhante”ti?</span><br />
</p>
<p id="mil3p1p1c2p3">
<span class="m-text m-primary">“‘Nāgaseno’ti kho ahaṁ, mahārāja, ñāyāmi, ‘nāgaseno’ti kho maṁ, mahārāja, sabrahmacārī samudācaranti, api ca mātāpitaro nāmaṁ karonti ‘nāgaseno’ti vā ‘sūraseno’ti vā ‘vīraseno’ti vā ‘sīhaseno’ti vā, api ca kho, mahārāja, saṅkhā samaññā paññatti vohāro nāmamattaṁ yadidaṁ nāgasenoti, na hettha puggalo upalabbhatī”ti.</span><br />
</p>
<p id="mil3p1p1c3p1">
<span class="m-text m-primary">Atha kho milindo rājā evamāha—</span><br />
</p>
<p id="mil3p1p1c3p2">
<span class="m-text m-primary">“suṇantu me bhonto pañcasatā yonakā asītisahassā ca bhikkhū, ayaṁ nāgaseno evamāha—</span><br />
</p>
<p id="mil3p1p1c3p3">
<span class="m-text m-primary">‘na hettha puggalo upalabbhatī’ti, kallaṁ nu kho tadabhinanditun”ti.</span><br />
</p>
<p id="mil3p1p1c3p4">
<span class="m-text m-primary">Atha kho milindo rājā āyasmantaṁ nāgasenaṁ etadavoca—</span><br />
</p>
<p id="mil3p1p1c3p5">
<span class="m-text m-primary">“sace, bhante nāgasena, puggalo nūpalabbhati, ko carahi tumhākaṁ cīvarapiṇḍapātasenāsanagilānappaccayabhesajjaparikkhāraṁ deti, ko taṁ paribhuñjati, ko sīlaṁ rakkhati, ko bhāvanamanuyuñjati, ko maggaphalanibbānāni sacchikaroti, ko pāṇaṁ hanati, ko adinnaṁ ādiyati, ko kāmesumicchācāraṁ carati, ko musā bhaṇati, ko majjaṁ pivati, ko pañcānantariyakammaṁ karoti, tasmā natthi kusalaṁ, natthi akusalaṁ, natthi kusalākusalānaṁ kammānaṁ kattā vā kāretā vā, natthi sukatadukkaṭānaṁ kammānaṁ phalaṁ vipāko, sace, bhante nāgasena, yo tumhe māreti, natthi tassāpi pāṇātipāto, tumhākampi, bhante nāgasena, natthi ācariyo, natthi upajjhāyo, natthi upasampadā.</span><br />
</p>
<p id="mil3p1p1c3p6">
<span class="m-text m-primary">‘Nāgasenoti maṁ, mahārāja, sabrahmacārī samudācarantī’ti yaṁ vadesi, katamo ettha nāgaseno?</span><br />
</p>
<p id="mil3p1p1c3p7">
<span class="m-text m-primary">Kiṁ nu kho, bhante, kesā nāgaseno”ti?</span><br />
</p>
<p id="mil3p1p1c3p8">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p9">
<span class="m-text m-primary">“Lomā nāgaseno”ti?</span><br />
</p>
<p id="mil3p1p1c3p10">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p11">
<span class="m-text m-primary">“Nakhā …pe…</span><br />
</p>
<p id="mil3p1p1c3p12">
<span class="m-text m-primary">dantā …</span><br />
</p>
<p id="mil3p1p1c3p13">
<span class="m-text m-primary">taco …</span><br />
</p>
<p id="mil3p1p1c3p14">
<span class="m-text m-primary">maṁsaṁ …</span><br />
</p>
<p id="mil3p1p1c3p15">
<span class="m-text m-primary">nhāru …</span><br />
</p>
<p id="mil3p1p1c3p16">
<span class="m-text m-primary">aṭṭhi …</span><br />
</p>
<p id="mil3p1p1c3p17">
<span class="m-text m-primary">aṭṭhimiñjaṁ …</span><br />
</p>
<p id="mil3p1p1c3p18">
<span class="m-text m-primary">vakkaṁ …</span><br />
</p>
<p id="mil3p1p1c3p19">
<span class="m-text m-primary">hadayaṁ …</span><br />
</p>
<p id="mil3p1p1c3p20">
<span class="m-text m-primary">yakanaṁ …</span><br />
</p>
<p id="mil3p1p1c3p21">
<span class="m-text m-primary">kilomakaṁ …</span><br />
</p>
<p id="mil3p1p1c3p22">
<span class="m-text m-primary">pihakaṁ …</span><br />
</p>
<p id="mil3p1p1c3p23">
<span class="m-text m-primary">papphāsaṁ …</span><br />
</p>
<p id="mil3p1p1c3p24">
<span class="m-text m-primary">antaṁ …</span><br />
</p>
<p id="mil3p1p1c3p25">
<span class="m-text m-primary">antaguṇaṁ …</span><br />
</p>
<p id="mil3p1p1c3p26">
<span class="m-text m-primary">udariyaṁ …</span><br />
</p>
<p id="mil3p1p1c3p27">
<span class="m-text m-primary">karīsaṁ …</span><br />
</p>
<p id="mil3p1p1c3p28">
<span class="m-text m-primary">pittaṁ …</span><br />
</p>
<p id="mil3p1p1c3p29">
<span class="m-text m-primary">semhaṁ …</span><br />
</p>
<p id="mil3p1p1c3p30">
<span class="m-text m-primary">pubbo …</span><br />
</p>
<p id="mil3p1p1c3p31">
<span class="m-text m-primary">lohitaṁ …</span><br />
</p>
<p id="mil3p1p1c3p32">
<span class="m-text m-primary">sedo …</span><br />
</p>
<p id="mil3p1p1c3p33">
<span class="m-text m-primary">medo …</span><br />
</p>
<p id="mil3p1p1c3p34">
<span class="m-text m-primary">assu …</span><br />
</p>
<p id="mil3p1p1c3p35">
<span class="m-text m-primary">vasā …</span><br />
</p>
<p id="mil3p1p1c3p36">
<span class="m-text m-primary">kheḷo …</span><br />
</p>
<p id="mil3p1p1c3p37">
<span class="m-text m-primary">siṅghāṇikā …</span><br />
</p>
<p id="mil3p1p1c3p38">
<span class="m-text m-primary">lasikā …</span><br />
</p>
<p id="mil3p1p1c3p39">
<span class="m-text m-primary">muttaṁ …pe…</span><br />
</p>
<p id="mil3p1p1c3p40">
<span class="m-text m-primary">matthake matthaluṅgaṁ nāgaseno”ti?</span><br />
</p>
<p id="mil3p1p1c3p41">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p42">
<span class="m-text m-primary">“Kiṁ nu kho, bhante, rūpaṁ nāgaseno”ti?</span><br />
</p>
<p id="mil3p1p1c3p43">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p44">
<span class="m-text m-primary">“Vedanā nāgaseno”ti?</span><br />
</p>
<p id="mil3p1p1c3p45">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p46">
<span class="m-text m-primary">“Saññā nāgaseno”ti?</span><br />
</p>
<p id="mil3p1p1c3p47">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p48">
<span class="m-text m-primary">“Saṅkhārā nāgaseno”ti?</span><br />
</p>
<p id="mil3p1p1c3p49">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p50">
<span class="m-text m-primary">“Viññāṇaṁ nāgaseno”ti?</span><br />
</p>
<p id="mil3p1p1c3p51">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p52">
<span class="m-text m-primary">“Kiṁ pana, bhante, rūpavedanāsaññāsaṅkhāraviññāṇaṁ nāgaseno”ti?</span><br />
</p>
<p id="mil3p1p1c3p53">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p54">
<span class="m-text m-primary">“Kiṁ pana, bhante, aññatra rūpavedanāsaññāsaṅkhāraviññāṇaṁ nāgaseno”ti?</span><br />
</p>
<p id="mil3p1p1c3p55">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p56">
<span class="m-text m-primary">“Tamahaṁ, bhante, pucchanto pucchanto na passāmi nāgasenaṁ.</span><br />
</p>
<p id="mil3p1p1c3p57">
<span class="m-text m-primary">Nāgasenasaddoyeva nu kho, bhante, nāgaseno”ti?</span><br />
</p>
<p id="mil3p1p1c3p58">
<span class="m-text m-primary">“Na hi, mahārājā”ti.</span><br />
</p>
<p id="mil3p1p1c3p59">
<span class="m-text m-primary">“Ko panettha nāgaseno, alikaṁ tvaṁ, bhante, bhāsasi musāvādaṁ, natthi nāgaseno”ti.</span><br />
</p>
<p id="mil3p1p1c4p1">
<span class="m-text m-primary">Atha kho āyasmā nāgaseno milindaṁ rājānaṁ etadavoca—</span><br />
</p>
<p id="mil3p1p1c4p2">
<span class="m-text m-primary">“tvaṁ khosi, mahārāja, khattiyasukhumālo accantasukhumālo, tassa te, mahārāja, majjhanhikasamayaṁ tattāya bhūmiyā uṇhāya vālikāya kharāya sakkharakathalikāya madditvā pādenāgacchantassa pādā rujjanti, kāyo kilamati, cittaṁ upahaññati, dukkhasahagataṁ kāyaviññāṇaṁ uppajjati, kiṁ nu kho tvaṁ pādenāgatosi, udāhu vāhanenā”ti?</span><br />
</p>
<p id="mil3p1p1c4p3">
<span class="m-text m-primary">“Nāhaṁ, bhante, pādenāgacchāmi, rathenāhaṁ āgatosmī”ti.</span><br />
</p>
<p id="mil3p1p1c4p4">
<span class="m-text m-primary">“Sace tvaṁ, mahārāja, rathenāgatosi, rathaṁ me ārocehi, kiṁ nu kho, mahārāja, īsā ratho”ti?</span><br />
</p>
<p id="mil3p1p1c4p5">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p6">
<span class="m-text m-primary">“Akkho ratho”ti?</span><br />
</p>
<p id="mil3p1p1c4p7">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p8">
<span class="m-text m-primary">“Cakkāni ratho”ti?</span><br />
</p>
<p id="mil3p1p1c4p9">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p10">
<span class="m-text m-primary">“Rathapañjaraṁ ratho”ti?</span><br />
</p>
<p id="mil3p1p1c4p11">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p12">
<span class="m-text m-primary">“Rathadaṇḍako ratho”ti?</span><br />
</p>
<p id="mil3p1p1c4p13">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p14">
<span class="m-text m-primary">“Yugaṁ ratho”ti?</span><br />
</p>
<p id="mil3p1p1c4p15">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p16">
<span class="m-text m-primary">“Rasmiyo ratho”ti?</span><br />
</p>
<p id="mil3p1p1c4p17">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p18">
<span class="m-text m-primary">“Patodalaṭṭhi ratho”ti?</span><br />
</p>
<p id="mil3p1p1c4p19">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p20">
<span class="m-text m-primary">“Kiṁ nu kho, mahārāja, īsāakkhacakkarathapañjararathadaṇḍayugarasmipatodā ratho”ti?</span><br />
</p>
<p id="mil3p1p1c4p21">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p22">
<span class="m-text m-primary">“Kiṁ pana, mahārāja, aññatra īsāakkhacakkarathapañjararathadaṇḍayugarasmipatodā ratho”ti?</span><br />
</p>
<p id="mil3p1p1c4p23">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p24">
<span class="m-text m-primary">“Tamahaṁ, mahārāja, pucchanto pucchanto na passāmi rathaṁ.</span><br />
</p>
<p id="mil3p1p1c4p25">
<span class="m-text m-primary">Rathasaddoyeva nu kho, mahārāja, ratho”ti?</span><br />
</p>
<p id="mil3p1p1c4p26">
<span class="m-text m-primary">“Na hi, bhante”ti.</span><br />
</p>
<p id="mil3p1p1c4p27">
<span class="m-text m-primary">“Ko panettha ratho, alikaṁ tvaṁ, mahārāja, bhāsasi musāvādaṁ, natthi ratho, tvaṁsi, mahārāja, sakalajambudīpe aggarājā, kassa pana tvaṁ bhāyitvā musāvādaṁ bhāsasi, suṇantu me bhonto pañcasatā yonakā asītisahassā ca bhikkhū, ayaṁ milindo rājā evamāha—</span><br />
</p>
<p id="mil3p1p1c4p28">
<span class="m-text m-primary">‘rathenāhaṁ āgatosmī’ti, sace tvaṁ, mahārāja, rathenāgatosi, ‘rathaṁ me ārocehī’ti vutto samāno rathaṁ na sampādeti, kallaṁ nu kho tadabhinanditun”ti.</span><br />
</p>
<p id="mil3p1p1c5p1">
<span class="m-text m-primary">Evaṁ vutte, pañcasatā yonakā āyasmato nāgasenassa sādhukāraṁ datvā milindaṁ rājānaṁ etadavocuṁ—</span><br />
</p>
<p id="mil3p1p1c5p2">
<span class="m-text m-primary">“idāni kho tvaṁ, mahārāja, sakkonto bhāsassū”ti.</span><br />
</p>
<p id="mil3p1p1c6p1">
<span class="m-text m-primary">Atha kho milindo rājā āyasmantaṁ nāgasenaṁ etadavoca—</span><br />
</p>
<p id="mil3p1p1c6p2">
<span class="m-text m-primary">“nāhaṁ, bhante nāgasena, musā bhaṇāmi, īsañca paṭicca akkhañca paṭicca cakkāni ca paṭicca rathapañjarañca paṭicca rathadaṇḍakañca paṭicca ‘ratho’ti saṅkhā samaññā paññatti vohāro nāmamattaṁ pavattatī”ti.</span><br />
</p>
<p id="mil3p1p1c7p1">
<span class="m-text m-primary">“Sādhu kho tvaṁ, mahārāja, rathaṁ jānāsi;</span><br />
</p>
<p id="mil3p1p1c7p2">
<span class="m-text m-primary">evameva kho, mahārāja, mayhampi kese ca paṭicca lome ca paṭicca …pe… matthake matthaluṅgañca paṭicca rūpañca paṭicca vedanañca paṭicca saññañca paṭicca saṅkhāre ca paṭicca viññāṇañca paṭicca ‘nāgaseno’ti saṅkhā samaññā paññatti vohāro nāmamattaṁ pavattati, paramatthato panettha puggalo nūpalabbhati.</span><br />
</p>
<p id="mil3p1p1c7p3">
<span class="m-text m-primary">Bhāsitampetaṁ, mahārāja, vajirāya bhikkhuniyā bhagavato sammukhā—</span><br />
</p>
<p id="mil3p1p1c8p1">
<span class="m-text m-primary">‘Yathā hi aṅgasambhārā,</span><br />
</p>
<p id="mil3p1p1c8p2">
<span class="m-text m-primary">hoti saddo ratho iti;</span><br />
</p>
<p id="mil3p1p1c8p3">
<span class="m-text m-primary">Evaṁ khandhesu santesu,</span><br />
</p>
<p id="mil3p1p1c8p4">
<span class="m-text m-primary">hoti “satto”ti sammutī’”ti.</span><br />
</p>
<p id="mil3p1p1c9p1">
<span class="m-text m-primary">“Acchariyaṁ, bhante nāgasena, abbhutaṁ, bhante nāgasena, aticitrāni pañhapaṭibhānāni visajjitāni, yadi buddho tiṭṭheyya sādhukāraṁ dadeyya, sādhu sādhu, nāgasena, aticitrāni pañhapaṭibhānāni visajjitānī”ti.</span><br />
</p>
<p id="mil3p1p1c10p1">
<span class="m-text m-primary">Paññattipañho paṭhamo.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>