<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/psy003p00bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Paṭisambhidāmagga" />
  <meta name="twitter:title" content="Paṭisambhidāmagga" />
  <meta property="og:url" content="/pages/psy003p00bz.html" />
  <meta property="og:description" content="3 Paññāvagga 3.10. Mātikākathā Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19] **Nicchāto**ti nekkhammena kāmacchandato nicchāto, abyāpādena byāpādato nicchāto …pe… paṭhamena jhānena nīvaraṇehi nicchāto …pe… arahattamaggena sabbakilesehi nicchāto. **Mokkho vimokkho …" />
  <meta name="twitter:description" content="3 Paññāvagga 3.10. Mātikākathā Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19] **Nicchāto**ti nekkhammena kāmacchandato nicchāto, abyāpādena byāpādato nicchāto …pe… paṭhamena jhānena nīvaraṇehi nicchāto …pe… arahattamaggena sabbakilesehi nicchāto. **Mokkho vimokkho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<section id="pannavagga">
<h2><a href="#pannavagga">3 Paññāvagga</a></h2>
<section id="matikakatha">
<h3><a href="#matikakatha">3.10. Mātikākathā</a></h3>
<p id="ps3p10c1p1">
<span class="pali m-text">Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19]</span><br />
</p>
<p id="ps3p10c2p1">
<span class="pali m-text">**Nicchāto**ti nekkhammena kāmacchandato nicchāto, abyāpādena byāpādato nicchāto …pe…</span><br />
</p>
<p id="ps3p10c2p2">
<span class="pali m-text">paṭhamena jhānena nīvaraṇehi nicchāto …pe…</span><br />
</p>
<p id="ps3p10c2p3">
<span class="pali m-text">arahattamaggena sabbakilesehi nicchāto.</span><br />
</p>
<p id="ps3p10c3p1">
<span class="pali m-text">**Mokkho vimokkho**ti nekkhammena kāmacchandato muccatīti—</span><br />
</p>
<p id="ps3p10c3p2">
<span class="pali m-text">mokkho vimokkho.</span><br />
</p>
<p id="ps3p10c3p3">
<span class="pali m-text">Abyāpādena byāpādato muccatīti—</span><br />
</p>
<p id="ps3p10c3p4">
<span class="pali m-text">mokkho vimokkho …pe…</span><br />
</p>
<p id="ps3p10c3p5">
<span class="pali m-text">paṭhamena jhānena nīvaraṇehi muccatīti—</span><br />
</p>
<p id="ps3p10c3p6">
<span class="pali m-text">mokkho vimokkho …pe…</span><br />
</p>
<p id="ps3p10c3p7">
<span class="pali m-text">arahattamaggena sabbakilesehi muccatīti—</span><br />
</p>
<p id="ps3p10c3p8">
<span class="pali m-text">mokkho vimokkho.</span><br />
</p>
<p id="ps3p10c4p1">
<span class="pali m-text">**Vijjāvimuttī**ti nekkhammaṁ vijjatīti vijjā, kāmacchandato muccatīti vimutti.</span><br />
</p>
<p id="ps3p10c4p2">
<span class="pali m-text">Vijjanto muccati, muccanto vijjatīti—</span><br />
</p>
<p id="ps3p10c4p3">
<span class="pali m-text">vijjāvimutti.</span><br />
</p>
<p id="ps3p10c4p4">
<span class="pali m-text">Abyāpādo vijjatīti vijjā, byāpādato vimuccatīti vimutti.</span><br />
</p>
<p id="ps3p10c4p5">
<span class="pali m-text">Vijjanto muccati, muccanto vijjatīti—</span><br />
</p>
<p id="ps3p10c4p6">
<span class="pali m-text">vijjāvimutti …pe…</span><br />
</p>
<p id="ps3p10c4p7">
<span class="pali m-text">arahattamaggo vijjatīti vijjā, sabbakilesehi muccatīti vimutti.</span><br />
</p>
<p id="ps3p10c4p8">
<span class="pali m-text">Vijjanto muccati, muccanto vijjatīti—</span><br />
</p>
<p id="ps3p10c4p9">
<span class="pali m-text">vijjāvimutti.</span><br />
</p>
<p id="ps3p10c5p1">
<span class="pali m-text">**Adhisīlaṁ adhicittaṁ adhipaññā**ti nekkhammena kāmacchandaṁ, saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi.</span><br />
</p>
<p id="ps3p10c5p2">
<span class="pali m-text">Yo tattha saṁvaraṭṭho, ayaṁ adhisīlasikkhā.</span><br />
</p>
<p id="ps3p10c5p3">
<span class="pali m-text">Yo tattha avikkhepaṭṭho, ayaṁ adhicittasikkhā.</span><br />
</p>
<p id="ps3p10c5p4">
<span class="pali m-text">Yo tattha dassanaṭṭho, ayaṁ adhipaññāsikkhā.</span><br />
</p>
<p id="ps3p10c5p5">
<span class="pali m-text">Abyāpādena byāpādaṁ saṁvaraṭṭhena sīlavisuddhi …pe…</span><br />
</p>
<p id="ps3p10c5p6">
<span class="pali m-text">arahattamaggena sabbakilese saṁvaraṭṭhena sīlavisuddhi, avikkhepaṭṭhena cittavisuddhi.</span><br />
</p>
<p id="ps3p10c5p7">
<span class="pali m-text">Dassanaṭṭhena diṭṭhivisuddhi.</span><br />
</p>
<p id="ps3p10c5p8">
<span class="pali m-text">Yo tattha saṁvaraṭṭho, ayaṁ adhisīlasikkhā.</span><br />
</p>
<p id="ps3p10c5p9">
<span class="pali m-text">Yo tattha avikkhepaṭṭho, ayaṁ adhicittasikkhā.</span><br />
</p>
<p id="ps3p10c5p10">
<span class="pali m-text">Yo tattha dassanaṭṭho, ayaṁ adhipaññāsikkhā.</span><br />
</p>
<p id="ps3p10c6p1">
<span class="pali m-text">**Passaddhī**ti nekkhammena kāmacchandaṁ paṭippassambheti, abyāpādena byāpādaṁ paṭippassambheti …pe…</span><br />
</p>
<p id="ps3p10c6p2">
<span class="pali m-text">arahattamaggena sabbakilese paṭippassambheti.</span><br />
</p>
<p id="ps3p10c7p1">
<span class="pali m-text">**Ñāṇan**ti kāmacchandassa pahīnattā nekkhammaṁ ñātaṭṭhena ñāṇaṁ;</span><br />
</p>
<p id="ps3p10c7p2">
<span class="pali m-text">byāpādassa pahīnattā abyāpādo ñātaṭṭhena ñāṇaṁ …pe…</span><br />
</p>
<p id="ps3p10c7p3">
<span class="pali m-text">sabbakilesānaṁ pahīnattā arahattamaggo ñātaṭṭhena ñāṇaṁ.</span><br />
</p>
<p id="ps3p10c8p1">
<span class="pali m-text">**Dassanan**ti kāmacchandassa pahīnattā nekkhammaṁ diṭṭhattā dassanaṁ.</span><br />
</p>
<p id="ps3p10c8p2">
<span class="pali m-text">Byāpādassa pahīnattā abyāpādo diṭṭhattā dassanaṁ …pe…</span><br />
</p>
<p id="ps3p10c8p3">
<span class="pali m-text">sabbakilesānaṁ pahīnattā arahattamaggo diṭṭhattā dassanaṁ.</span><br />
</p>
<p id="ps3p10c9p1">
<span class="pali m-text">**Visuddhī**ti kāmacchandaṁ pajahanto nekkhammena visujjhati.</span><br />
</p>
<p id="ps3p10c9p2">
<span class="pali m-text">Byāpādaṁ pajahanto abyāpādena visujjhati …pe…</span><br />
</p>
<p id="ps3p10c9p3">
<span class="pali m-text">sabbakilese pajahanto arahattamaggena visujjhati.</span><br />
</p>
<p id="ps3p10c10p1">
<span class="pali m-text">**Nekkhamman**ti kāmānametaṁ nissaraṇaṁ, yadidaṁ nekkhammaṁ.</span><br />
</p>
<p id="ps3p10c10p2">
<span class="pali m-text">Rūpānametaṁ nissaraṇaṁ, yadidaṁ āruppaṁ.</span><br />
</p>
<p id="ps3p10c10p3">
<span class="pali m-text">Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nekkhammaṁ.</span><br />
</p>
<p id="ps3p10c10p4">
<span class="pali m-text">Byāpādassa abyāpādo nekkhammaṁ.</span><br />
</p>
<p id="ps3p10c10p5">
<span class="pali m-text">Thinamiddhassa ālokasaññā nekkhammaṁ …pe…</span><br />
</p>
<p id="ps3p10c10p6">
<span class="pali m-text">sabbakilesānaṁ arahattamaggo nekkhammaṁ.</span><br />
</p>
<p id="ps3p10c11p1">
<span class="pali m-text">**Nissaraṇan**ti kāmānametaṁ nissaraṇaṁ, yadidaṁ nekkhammaṁ.</span><br />
</p>
<p id="ps3p10c11p2">
<span class="pali m-text">Rūpānametaṁ nissaraṇaṁ, yadidaṁ āruppaṁ.</span><br />
</p>
<p id="ps3p10c11p3">
<span class="pali m-text">Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ.</span><br />
</p>
<p id="ps3p10c11p4">
<span class="pali m-text">Kāmacchandassa nekkhammaṁ nissaraṇaṁ.</span><br />
</p>
<p id="ps3p10c11p5">
<span class="pali m-text">Byāpādassa abyāpādo nissaraṇaṁ …pe…</span><br />
</p>
<p id="ps3p10c11p6">
<span class="pali m-text">sabbakilesānaṁ arahattamaggo nissaraṇaṁ.</span><br />
</p>
<p id="ps3p10c12p1">
<span class="pali m-text">**Paviveko**ti kāmacchandassa nekkhammaṁ paviveko …pe…</span><br />
</p>
<p id="ps3p10c12p2">
<span class="pali m-text">sabbakilesānaṁ arahattamaggo paviveko.</span><br />
</p>
<p id="ps3p10c13p1">
<span class="pali m-text">**Vosaggo**ti nekkhammena kāmacchandaṁ vosajjatīti—</span><br />
</p>
<p id="ps3p10c13p2">
<span class="pali m-text">vosaggo.</span><br />
</p>
<p id="ps3p10c13p3">
<span class="pali m-text">Abyāpādena byāpādaṁ vosajjatīti—</span><br />
</p>
<p id="ps3p10c13p4">
<span class="pali m-text">vosaggo …pe…</span><br />
</p>
<p id="ps3p10c13p5">
<span class="pali m-text">arahattamaggena sabbakilese vosajjatīti—</span><br />
</p>
<p id="ps3p10c13p6">
<span class="pali m-text">vosaggo.</span><br />
</p>
<p id="ps3p10c14p1">
<span class="pali m-text">**Cariyā**ti kāmacchandaṁ pajahanto nekkhammena carati.</span><br />
</p>
<p id="ps3p10c14p2">
<span class="pali m-text">Byāpādaṁ pajahanto abyāpādena carati …pe…</span><br />
</p>
<p id="ps3p10c14p3">
<span class="pali m-text">sabbakilese pajahanto arahattamaggena carati.</span><br />
</p>
<p id="ps3p10c15p1">
<span class="pali m-text">**Jhānavimokkho**ti nekkhammaṁ jhāyatīti—</span><br />
</p>
<p id="ps3p10c15p2">
<span class="pali m-text">jhānaṁ.</span><br />
</p>
<p id="ps3p10c15p3">
<span class="pali m-text">Kāmacchandaṁ jhāpetīti—</span><br />
</p>
<p id="ps3p10c15p4">
<span class="pali m-text">jhānaṁ.</span><br />
</p>
<p id="ps3p10c15p5">
<span class="pali m-text">Jhāyanto muccatīti—</span><br />
</p>
<p id="ps3p10c15p6">
<span class="pali m-text">jhānavimokkho.</span><br />
</p>
<p id="ps3p10c15p7">
<span class="pali m-text">Jhāpento muccatīti—</span><br />
</p>
<p id="ps3p10c15p8">
<span class="pali m-text">jhānavimokkho.</span><br />
</p>
<p id="ps3p10c15p9">
<span class="pali m-text">Jhāyantīti dhammā.</span><br />
</p>
<p id="ps3p10c15p10">
<span class="pali m-text">Jhāpentīti kilese.</span><br />
</p>
<p id="ps3p10c15p11">
<span class="pali m-text">Jhāte ca jhāpe ca jānātīti—</span><br />
</p>
<p id="ps3p10c15p12">
<span class="pali m-text">jhānajhāyī.</span><br />
</p>
<p id="ps3p10c15p13">
<span class="pali m-text">Abyāpādo jhāyatīti jhānaṁ.</span><br />
</p>
<p id="ps3p10c15p14">
<span class="pali m-text">Byāpādaṁ jhāpetīti—</span><br />
</p>
<p id="ps3p10c15p15">
<span class="pali m-text">jhānaṁ …pe…</span><br />
</p>
<p id="ps3p10c15p16">
<span class="pali m-text">ālokasaññā jhāyatīti—</span><br />
</p>
<p id="ps3p10c15p17">
<span class="pali m-text">jhānaṁ.</span><br />
</p>
<p id="ps3p10c15p18">
<span class="pali m-text">Thinamiddhaṁ jhāpetīti—</span><br />
</p>
<p id="ps3p10c15p19">
<span class="pali m-text">jhānaṁ …pe…</span><br />
</p>
<p id="ps3p10c15p20">
<span class="pali m-text">arahattamaggo jhāyatīti—</span><br />
</p>
<p id="ps3p10c15p21">
<span class="pali m-text">jhānaṁ.</span><br />
</p>
<p id="ps3p10c15p22">
<span class="pali m-text">Sabbakilese jhāpetīti—</span><br />
</p>
<p id="ps3p10c15p23">
<span class="pali m-text">jhānaṁ.</span><br />
</p>
<p id="ps3p10c15p24">
<span class="pali m-text">Jhāyanto muccatīti—</span><br />
</p>
<p id="ps3p10c15p25">
<span class="pali m-text">jhānavimokkho.</span><br />
</p>
<p id="ps3p10c15p26">
<span class="pali m-text">Jhāpento muccatīti—</span><br />
</p>
<p id="ps3p10c15p27">
<span class="pali m-text">jhānavimokkho.</span><br />
</p>
<p id="ps3p10c15p28">
<span class="pali m-text">Jhāyantīti—</span><br />
</p>
<p id="ps3p10c15p29">
<span class="pali m-text">dhammā.</span><br />
</p>
<p id="ps3p10c15p30">
<span class="pali m-text">Jhāpentīti—</span><br />
</p>
<p id="ps3p10c15p31">
<span class="pali m-text">kilese.</span><br />
</p>
<p id="ps3p10c15p32">
<span class="pali m-text">Jhāte ca jhāpe ca jānātīti—</span><br />
</p>
<p id="ps3p10c15p33">
<span class="pali m-text">jhānajhāyī.</span><br />
</p>
<p id="ps3p10c16p1">
<span class="pali m-text">**Bhāvanā adhiṭṭhānaṁ jīvitan**ti kāmacchandaṁ pajahanto nekkhammaṁ bhāvetīti—</span><br />
</p>
<p id="ps3p10c16p2">
<span class="pali m-text">bhāvanāsampanno.</span><br />
</p>
<p id="ps3p10c16p3">
<span class="pali m-text">Nekkhammavasena cittaṁ adhiṭṭhātīti—</span><br />
</p>
<p id="ps3p10c16p4">
<span class="pali m-text">adhiṭṭhānasampanno.</span><br />
</p>
<p id="ps3p10c16p5">
<span class="pali m-text">Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ;</span><br />
</p>
<p id="ps3p10c16p6">
<span class="pali m-text">sammā jīvati, no micchā;</span><br />
</p>
<p id="ps3p10c16p7">
<span class="pali m-text">visuddhaṁ jīvati, no kiliṭṭhanti—</span><br />
</p>
<p id="ps3p10c16p8">
<span class="pali m-text">ājīvasampanno.</span><br />
</p>
<p id="ps3p10c16p9">
<span class="pali m-text">Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span><br />
</p>
<p id="ps3p10c16p10">
<span class="pali m-text">yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span><br />
</p>
<p id="ps3p10c16p11">
<span class="pali m-text">visārado upasaṅkamati amaṅkubhūto.</span><br />
</p>
<p id="ps3p10c16p12">
<span class="pali m-text">Taṁ kissa hetu?</span><br />
</p>
<p id="ps3p10c16p13">
<span class="pali m-text">Tathā hi so bhāvanāsampanno adhiṭṭhānasampanno ājīvasampanno.</span><br />
</p>
<p id="ps3p10c17p1">
<span class="pali m-text">Byāpādaṁ pajahanto abyāpādaṁ bhāvetīti—</span><br />
</p>
<p id="ps3p10c17p2">
<span class="pali m-text">bhāvanāsampanno …pe…</span><br />
</p>
<p id="ps3p10c17p3">
<span class="pali m-text">thinamiddhaṁ pajahanto ālokasaññaṁ bhāvetīti—</span><br />
</p>
<p id="ps3p10c17p4">
<span class="pali m-text">bhāvanāsampanno …pe…</span><br />
</p>
<p id="ps3p10c17p5">
<span class="pali m-text">uddhaccaṁ pajahanto avikkhepaṁ bhāvetīti—</span><br />
</p>
<p id="ps3p10c17p6">
<span class="pali m-text">bhāvanāsampanno …pe…</span><br />
</p>
<p id="ps3p10c17p7">
<span class="pali m-text">vicikicchaṁ pajahanto dhammavavatthānaṁ bhāvetīti—</span><br />
</p>
<p id="ps3p10c17p8">
<span class="pali m-text">bhāvanāsampanno …pe…</span><br />
</p>
<p id="ps3p10c17p9">
<span class="pali m-text">avijjaṁ pajahanto vijjaṁ bhāvetīti—</span><br />
</p>
<p id="ps3p10c17p10">
<span class="pali m-text">bhāvanāsampanno …pe…</span><br />
</p>
<p id="ps3p10c17p11">
<span class="pali m-text">aratiṁ pajahanto pāmojjaṁ bhāvetīti—</span><br />
</p>
<p id="ps3p10c17p12">
<span class="pali m-text">bhāvanāsampanno …pe…</span><br />
</p>
<p id="ps3p10c17p13">
<span class="pali m-text">nīvaraṇe pajahanto paṭhamaṁ jhānaṁ bhāvetīti—</span><br />
</p>
<p id="ps3p10c17p14">
<span class="pali m-text">bhāvanāsampanno …pe…</span><br />
</p>
<p id="ps3p10c17p15">
<span class="pali m-text">sabbakilese pajahanto arahattamaggaṁ bhāvetīti—</span><br />
</p>
<p id="ps3p10c17p16">
<span class="pali m-text">bhāvanāsampanno.</span><br />
</p>
<p id="ps3p10c17p17">
<span class="pali m-text">Arahattamaggavasena cittaṁ adhiṭṭhātīti—</span><br />
</p>
<p id="ps3p10c17p18">
<span class="pali m-text">adhiṭṭhānasampanno.</span><br />
</p>
<p id="ps3p10c17p19">
<span class="pali m-text">Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ;</span><br />
</p>
<p id="ps3p10c17p20">
<span class="pali m-text">sammā jīvati, no micchā;</span><br />
</p>
<p id="ps3p10c17p21">
<span class="pali m-text">visuddhaṁ jīvati, no kiliṭṭhanti—</span><br />
</p>
<p id="ps3p10c17p22">
<span class="pali m-text">ājīvasampanno.</span><br />
</p>
<p id="ps3p10c17p23">
<span class="pali m-text">Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span><br />
</p>
<p id="ps3p10c17p24">
<span class="pali m-text">yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span><br />
</p>
<p id="ps3p10c17p25">
<span class="pali m-text">visārado upasaṅkamati amaṅkubhūto.</span><br />
</p>
<p id="ps3p10c17p26">
<span class="pali m-text">Taṁ kissa hetu?</span><br />
</p>
<p id="ps3p10c17p27">
<span class="pali m-text">Tathā hi so bhāvanāsampanno adhiṭṭhānasampanno ājīvasampannoti.</span><br />
</p>
<p id="ps3p10c17p28">
<span class="pali m-text">Mātikākathā niṭṭhitā.</span><br />
</p>
<p id="ps3p10c17p29">
<span class="pali m-text">Paññāvaggo tatiyo.</span><br />
</p>
<p id="ps3p10c17p30">
<span class="pali m-text">Tassuddānaṁ</span><br />
</p>
<p id="ps3p10c18p1">
<span class="pali m-text">Paññā iddhi abhisamayo,</span><br />
</p>
<p id="ps3p10c18p2">
<span class="pali m-text">viveko cariyapañcamo;</span><br />
</p>
<p id="ps3p10c18p3">
<span class="pali m-text">Pāṭihāri samasīsi,</span><br />
</p>
<p id="ps3p10c18p4">
<span class="pali m-text">satipaṭṭhānā vipassanā;</span><br />
</p>
<p id="ps3p10c18p5">
<span class="pali m-text">Tatiye paññāvaggamhi,</span><br />
</p>
<p id="ps3p10c18p6">
<span class="pali m-text">mātikāya ca te dasāti.</span><br />
</p>
<p id="ps3p10c19p1">
<span class="pali m-text">Mahāvaggo yuganaddho,</span><br />
</p>
<p id="ps3p10c19p2">
<span class="pali m-text">paññāvaggo ca nāmato;</span><br />
</p>
<p id="ps3p10c19p3">
<span class="pali m-text">Tayova vaggā imamhi,</span><br />
</p>
<p id="ps3p10c19p4">
<span class="pali m-text">paṭisambhidāpakaraṇe.</span><br />
</p>
<p id="ps3p10c20p1">
<span class="pali m-text">Anantanayamaggesu,</span><br />
</p>
<p id="ps3p10c20p2">
<span class="pali m-text">gambhīro sāgarūpamo;</span><br />
</p>
<p id="ps3p10c20p3">
<span class="pali m-text">Nabhañca tārakākiṇṇaṁ,</span><br />
</p>
<p id="ps3p10c20p4">
<span class="pali m-text">thūlo jātassaro yathā;</span><br />
</p>
<p id="ps3p10c20p5">
<span class="pali m-text">Kathikānaṁ visālāya,</span><br />
</p>
<p id="ps3p10c20p6">
<span class="pali m-text">yogīnaṁ ñāṇajotananti.</span><br />
</p>
<p id="ps3p10c20p7">
<span class="pali m-text">Paṭisambhidāmaggapāḷi niṭṭhitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>