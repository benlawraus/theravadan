<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0g7z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0g7z.html" />
  <meta property="og:description" content="Pilindavacchavagga 7. Girimānandattheraapadāna “Bhariyā me kālaṅkatā, putto sīvathikaṁ gato; Mātā pitā matā bhātā, ekacitamhi ḍayhare. Tena sokena santatto, kiso paṇḍu ahosahaṁ; Cittakkhepo ca me āsi, tena sokena aṭṭito. Sokasallaparetohaṁ, vanantamupasaṅkamiṁ; Pavattaphalaṁ bhuñjitvā, rukkhamūle vasāmahaṁ. Sumedho nāma sambuddho, dukkhassantakaro jino; Mamuddharitukāmo so, āgañchi mama santikaṁ. Padasaddaṁ su …" />
  <meta name="twitter:description" content="Pilindavacchavagga 7. Girimānandattheraapadāna “Bhariyā me kālaṅkatā, putto sīvathikaṁ gato; Mātā pitā matā bhātā, ekacitamhi ḍayhare. Tena sokena santatto, kiso paṇḍu ahosahaṁ; Cittakkhepo ca me āsi, tena sokena aṭṭito. Sokasallaparetohaṁ, vanantamupasaṅkamiṁ; Pavattaphalaṁ bhuñjitvā, rukkhamūle vasāmahaṁ. Sumedho nāma sambuddho, dukkhassantakaro jino; Mamuddharitukāmo so, āgañchi mama santikaṁ. Padasaddaṁ su …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pilindavacchavagga">
<h2><a href="#pilindavacchavagga">Pilindavacchavagga</a></h2>
<section id="girimanandattheraapadana">
<h3><a href="#girimanandattheraapadana">7. Girimānandattheraapadāna</a></h3>
<p id="tha-ap399c1p1">
<span class="m-text m-primary">“Bhariyā me kālaṅkatā,</span><br />
</p>
<p id="tha-ap399c1p2">
<span class="m-text m-primary">putto sīvathikaṁ gato;</span><br />
</p>
<p id="tha-ap399c1p3">
<span class="m-text m-primary">Mātā pitā matā bhātā,</span><br />
</p>
<p id="tha-ap399c1p4">
<span class="m-text m-primary">ekacitamhi ḍayhare.</span><br />
</p>
<p id="tha-ap399c2p1">
<span class="m-text m-primary">Tena sokena santatto,</span><br />
</p>
<p id="tha-ap399c2p2">
<span class="m-text m-primary">kiso paṇḍu ahosahaṁ;</span><br />
</p>
<p id="tha-ap399c2p3">
<span class="m-text m-primary">Cittakkhepo ca me āsi,</span><br />
</p>
<p id="tha-ap399c2p4">
<span class="m-text m-primary">tena sokena aṭṭito.</span><br />
</p>
<p id="tha-ap399c3p1">
<span class="m-text m-primary">Sokasallaparetohaṁ,</span><br />
</p>
<p id="tha-ap399c3p2">
<span class="m-text m-primary">vanantamupasaṅkamiṁ;</span><br />
</p>
<p id="tha-ap399c3p3">
<span class="m-text m-primary">Pavattaphalaṁ bhuñjitvā,</span><br />
</p>
<p id="tha-ap399c3p4">
<span class="m-text m-primary">rukkhamūle vasāmahaṁ.</span><br />
</p>
<p id="tha-ap399c4p1">
<span class="m-text m-primary">Sumedho nāma sambuddho,</span><br />
</p>
<p id="tha-ap399c4p2">
<span class="m-text m-primary">dukkhassantakaro jino;</span><br />
</p>
<p id="tha-ap399c4p3">
<span class="m-text m-primary">Mamuddharitukāmo so,</span><br />
</p>
<p id="tha-ap399c4p4">
<span class="m-text m-primary">āgañchi mama santikaṁ.</span><br />
</p>
<p id="tha-ap399c5p1">
<span class="m-text m-primary">Padasaddaṁ suṇitvāna,</span><br />
</p>
<p id="tha-ap399c5p2">
<span class="m-text m-primary">sumedhassa mahesino;</span><br />
</p>
<p id="tha-ap399c5p3">
<span class="m-text m-primary">Paggahetvānahaṁ sīsaṁ,</span><br />
</p>
<p id="tha-ap399c5p4">
<span class="m-text m-primary">ullokesiṁ mahāmuniṁ.</span><br />
</p>
<p id="tha-ap399c6p1">
<span class="m-text m-primary">Upāgate mahāvīre,</span><br />
</p>
<p id="tha-ap399c6p2">
<span class="m-text m-primary">pīti me udapajjatha;</span><br />
</p>
<p id="tha-ap399c6p3">
<span class="m-text m-primary">Tadāsimekaggamano,</span><br />
</p>
<p id="tha-ap399c6p4">
<span class="m-text m-primary">disvā taṁ lokanāyakaṁ.</span><br />
</p>
<p id="tha-ap399c7p1">
<span class="m-text m-primary">Satiṁ paṭilabhitvāna,</span><br />
</p>
<p id="tha-ap399c7p2">
<span class="m-text m-primary">paṇṇamuṭṭhimadāsahaṁ;</span><br />
</p>
<p id="tha-ap399c7p3">
<span class="m-text m-primary">Nisīdi bhagavā tattha,</span><br />
</p>
<p id="tha-ap399c7p4">
<span class="m-text m-primary">anukampāya cakkhumā.</span><br />
</p>
<p id="tha-ap399c8p1">
<span class="m-text m-primary">Nisajja tattha bhagavā,</span><br />
</p>
<p id="tha-ap399c8p2">
<span class="m-text m-primary">sumedho lokanāyako;</span><br />
</p>
<p id="tha-ap399c8p3">
<span class="m-text m-primary">Dhammaṁ me kathayī buddho,</span><br />
</p>
<p id="tha-ap399c8p4">
<span class="m-text m-primary">sokasallavinodanaṁ.</span><br />
</p>
<p id="tha-ap399c9p1">
<span class="m-text m-primary">‘Anavhitā tato āguṁ,</span><br />
</p>
<p id="tha-ap399c9p2">
<span class="m-text m-primary">ananuññātā ito gatā;</span><br />
</p>
<p id="tha-ap399c9p3">
<span class="m-text m-primary">Yathāgatā tathā gatā,</span><br />
</p>
<p id="tha-ap399c9p4">
<span class="m-text m-primary">tattha kā paridevanā.</span><br />
</p>
<p id="tha-ap399c10p1">
<span class="m-text m-primary">Yathāpi pathikā sattā,</span><br />
</p>
<p id="tha-ap399c10p2">
<span class="m-text m-primary">vassamānāya vuṭṭhiyā;</span><br />
</p>
<p id="tha-ap399c10p3">
<span class="m-text m-primary">Sabhaṇḍā upagacchanti,</span><br />
</p>
<p id="tha-ap399c10p4">
<span class="m-text m-primary">vassassāpatanāya te.</span><br />
</p>
<p id="tha-ap399c11p1">
<span class="m-text m-primary">Vasse ca te oramite,</span><br />
</p>
<p id="tha-ap399c11p2">
<span class="m-text m-primary">sampayanti yadicchakaṁ;</span><br />
</p>
<p id="tha-ap399c11p3">
<span class="m-text m-primary">Evaṁ mātā pitā tuyhaṁ,</span><br />
</p>
<p id="tha-ap399c11p4">
<span class="m-text m-primary">tattha kā paridevanā.</span><br />
</p>
<p id="tha-ap399c12p1">
<span class="m-text m-primary">Āgantukā pāhunakā,</span><br />
</p>
<p id="tha-ap399c12p2">
<span class="m-text m-primary">caliteritakampitā;</span><br />
</p>
<p id="tha-ap399c12p3">
<span class="m-text m-primary">Evaṁ mātā pitā tuyhaṁ,</span><br />
</p>
<p id="tha-ap399c12p4">
<span class="m-text m-primary">tattha kā paridevanā.</span><br />
</p>
<p id="tha-ap399c13p1">
<span class="m-text m-primary">Yathāpi urago jiṇṇaṁ,</span><br />
</p>
<p id="tha-ap399c13p2">
<span class="m-text m-primary">hitvā gacchati saṁ tacaṁ;</span><br />
</p>
<p id="tha-ap399c13p3">
<span class="m-text m-primary">Evaṁ mātā pitā tuyhaṁ,</span><br />
</p>
<p id="tha-ap399c13p4">
<span class="m-text m-primary">saṁ tanuṁ idha hīyare’.</span><br />
</p>
<p id="tha-ap399c14p1">
<span class="m-text m-primary">Buddhassa giramaññāya,</span><br />
</p>
<p id="tha-ap399c14p2">
<span class="m-text m-primary">sokasallaṁ vivajjayiṁ;</span><br />
</p>
<p id="tha-ap399c14p3">
<span class="m-text m-primary">Pāmojjaṁ janayitvāna,</span><br />
</p>
<p id="tha-ap399c14p4">
<span class="m-text m-primary">buddhaseṭṭhaṁ avandahaṁ.</span><br />
</p>
<p id="tha-ap399c15p1">
<span class="m-text m-primary">Vanditvāna mahānāgaṁ,</span><br />
</p>
<p id="tha-ap399c15p2">
<span class="m-text m-primary">Pūjayiṁ girimañjariṁ;</span><br />
</p>
<p id="tha-ap399c15p3">
<span class="m-text m-primary">Dibbagandhaṁ sampavantaṁ,</span><br />
</p>
<p id="tha-ap399c15p4">
<span class="m-text m-primary">Sumedhaṁ lokanāyakaṁ.</span><br />
</p>
<p id="tha-ap399c16p1">
<span class="m-text m-primary">Pūjayitvāna sambuddhaṁ,</span><br />
</p>
<p id="tha-ap399c16p2">
<span class="m-text m-primary">sire katvāna añjaliṁ;</span><br />
</p>
<p id="tha-ap399c16p3">
<span class="m-text m-primary">Anussaraṁ guṇaggāni,</span><br />
</p>
<p id="tha-ap399c16p4">
<span class="m-text m-primary">santhaviṁ lokanāyakaṁ.</span><br />
</p>
<p id="tha-ap399c17p1">
<span class="m-text m-primary">‘Nittiṇṇosi mahāvīra,</span><br />
</p>
<p id="tha-ap399c17p2">
<span class="m-text m-primary">sabbaññu lokanāyaka;</span><br />
</p>
<p id="tha-ap399c17p3">
<span class="m-text m-primary">Sabbe satte uddharasi,</span><br />
</p>
<p id="tha-ap399c17p4">
<span class="m-text m-primary">ñāṇena tvaṁ mahāmune.</span><br />
</p>
<p id="tha-ap399c18p1">
<span class="m-text m-primary">Vimatiṁ dveḷhakaṁ vāpi,</span><br />
</p>
<p id="tha-ap399c18p2">
<span class="m-text m-primary">sañchindasi mahāmune;</span><br />
</p>
<p id="tha-ap399c18p3">
<span class="m-text m-primary">Paṭipādesi me maggaṁ,</span><br />
</p>
<p id="tha-ap399c18p4">
<span class="m-text m-primary">tava ñāṇena cakkhuma.</span><br />
</p>
<p id="tha-ap399c19p1">
<span class="m-text m-primary">Arahā vasipattā ca,</span><br />
</p>
<p id="tha-ap399c19p2">
<span class="m-text m-primary">chaḷabhiññā mahiddhikā;</span><br />
</p>
<p id="tha-ap399c19p3">
<span class="m-text m-primary">Antalikkhacarā dhīrā,</span><br />
</p>
<p id="tha-ap399c19p4">
<span class="m-text m-primary">parivārenti tāvade.</span><br />
</p>
<p id="tha-ap399c20p1">
<span class="m-text m-primary">Paṭipannā ca sekhā ca,</span><br />
</p>
<p id="tha-ap399c20p2">
<span class="m-text m-primary">phalaṭṭhā santi sāvakā;</span><br />
</p>
<p id="tha-ap399c20p3">
<span class="m-text m-primary">Sūrodayeva padumā,</span><br />
</p>
<p id="tha-ap399c20p4">
<span class="m-text m-primary">pupphanti tava sāvakā.</span><br />
</p>
<p id="tha-ap399c21p1">
<span class="m-text m-primary">Mahāsamuddovakkhobho,</span><br />
</p>
<p id="tha-ap399c21p2">
<span class="m-text m-primary">atulopi duruttaro;</span><br />
</p>
<p id="tha-ap399c21p3">
<span class="m-text m-primary">Evaṁ ñāṇena sampanno,</span><br />
</p>
<p id="tha-ap399c21p4">
<span class="m-text m-primary">appameyyosi cakkhuma’.</span><br />
</p>
<p id="tha-ap399c22p1">
<span class="m-text m-primary">Vanditvāhaṁ lokajinaṁ,</span><br />
</p>
<p id="tha-ap399c22p2">
<span class="m-text m-primary">cakkhumantaṁ mahāyasaṁ;</span><br />
</p>
<p id="tha-ap399c22p3">
<span class="m-text m-primary">Puthu disā namassanto,</span><br />
</p>
<p id="tha-ap399c22p4">
<span class="m-text m-primary">paṭikuṭiko agañchahaṁ.</span><br />
</p>
<p id="tha-ap399c23p1">
<span class="m-text m-primary">Devalokā cavitvāna,</span><br />
</p>
<p id="tha-ap399c23p2">
<span class="m-text m-primary">sampajāno patissato;</span><br />
</p>
<p id="tha-ap399c23p3">
<span class="m-text m-primary">Okkamiṁ mātuyā kucchiṁ,</span><br />
</p>
<p id="tha-ap399c23p4">
<span class="m-text m-primary">sandhāvanto bhavābhave.</span><br />
</p>
<p id="tha-ap399c24p1">
<span class="m-text m-primary">Agārā abhinikkhamma,</span><br />
</p>
<p id="tha-ap399c24p2">
<span class="m-text m-primary">pabbajiṁ anagāriyaṁ;</span><br />
</p>
<p id="tha-ap399c24p3">
<span class="m-text m-primary">Ātāpī nipako jhāyī,</span><br />
</p>
<p id="tha-ap399c24p4">
<span class="m-text m-primary">paṭisallānagocaro.</span><br />
</p>
<p id="tha-ap399c25p1">
<span class="m-text m-primary">Padhānaṁ padahitvāna,</span><br />
</p>
<p id="tha-ap399c25p2">
<span class="m-text m-primary">tosayitvā mahāmuniṁ;</span><br />
</p>
<p id="tha-ap399c25p3">
<span class="m-text m-primary">Candovabbhaghanā mutto,</span><br />
</p>
<p id="tha-ap399c25p4">
<span class="m-text m-primary">vicarāmi ahaṁ sadā.</span><br />
</p>
<p id="tha-ap399c26p1">
<span class="m-text m-primary">Vivekamanuyuttomhi,</span><br />
</p>
<p id="tha-ap399c26p2">
<span class="m-text m-primary">upasanto nirūpadhi;</span><br />
</p>
<p id="tha-ap399c26p3">
<span class="m-text m-primary">Sabbāsave pariññāya,</span><br />
</p>
<p id="tha-ap399c26p4">
<span class="m-text m-primary">viharāmi anāsavo.</span><br />
</p>
<p id="tha-ap399c27p1">
<span class="m-text m-primary">Tiṁsakappasahassamhi,</span><br />
</p>
<p id="tha-ap399c27p2">
<span class="m-text m-primary">yaṁ buddhamabhipūjayiṁ;</span><br />
</p>
<p id="tha-ap399c27p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap399c27p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap399c28p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap399c28p2">
<span class="m-text m-primary">bhavā sabbe samūhatā;</span><br />
</p>
<p id="tha-ap399c28p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap399c28p4">
<span class="m-text m-primary">natthi dāni punabbhavo.</span><br />
</p>
<p id="tha-ap399c29p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap399c29p2">
<span class="m-text m-primary">…pe…</span><br />
</p>
<p id="tha-ap399c29p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap399c30p1">
<span class="m-text m-primary">Paṭisambhidā catasso,</span><br />
</p>
<p id="tha-ap399c30p2">
<span class="m-text m-primary">…pe…</span><br />
</p>
<p id="tha-ap399c30p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap399c31p1">
<span class="m-text m-primary">Itthaṁ sudaṁ āyasmā girimānando thero imā gāthāyo abhāsitthāti.</span><br />
</p>
<p id="tha-ap399c32p1">
<span class="m-text m-primary">Girimānandattherassāpadānaṁ sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>