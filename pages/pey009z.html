<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pe &raquo; Peṭakopadesa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/pey009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Peṭakopadesa" />
  <meta name="twitter:title" content="Peṭakopadesa" />
  <meta property="og:url" content="/pages/pey009z.html" />
  <meta property="og:description" content="Suttavebhaṅgiya Pubbā koṭi na paññāyati avijjāya ca bhavataṇhāya ca. Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati. Tattha ye sattā taṇhāsaṁyojanā, te ajjhosānabahulā mandavipassakā. Ye pana ussannadiṭṭhikā sattā, te vipassanābahulā mandajjhosānā. Tattha taṇhācaritā sattā sattasaññābhiniviṭṭhā anuppādavayadassino. Te pañcasu khandhesu …" />
  <meta name="twitter:description" content="Suttavebhaṅgiya Pubbā koṭi na paññāyati avijjāya ca bhavataṇhāya ca. Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati. Tattha ye sattā taṇhāsaṁyojanā, te ajjhosānabahulā mandavipassakā. Ye pana ussannadiṭṭhikā sattā, te vipassanābahulā mandajjhosānā. Tattha taṇhācaritā sattā sattasaññābhiniviṭṭhā anuppādavayadassino. Te pañcasu khandhesu …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-pe-index.html">pe</a> &raquo;
          </span>
          Peṭakopadesa
        </h1>
<!-- content -->
<p id="pe9c0p2">
<span class="pali m-text">Suttavebhaṅgiya</span><br />
</p>
<p id="pe9c1p1">
<span class="pali m-text">Pubbā koṭi na paññāyati avijjāya ca bhavataṇhāya ca.</span><br />
</p>
<p id="pe9c1p2">
<span class="pali m-text">Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati.</span><br />
</p>
<p id="pe9c1p3">
<span class="pali m-text">Tattha ye sattā taṇhāsaṁyojanā, te ajjhosānabahulā mandavipassakā.</span><br />
</p>
<p id="pe9c1p4">
<span class="pali m-text">Ye pana ussannadiṭṭhikā sattā, te vipassanābahulā mandajjhosānā.</span><br />
</p>
<p id="pe9c2p1">
<span class="pali m-text">Tattha taṇhācaritā sattā sattasaññābhiniviṭṭhā anuppādavayadassino.</span><br />
</p>
<p id="pe9c2p2">
<span class="pali m-text">Te pañcasu khandhesu attānaṁ samanupassanti “rūpavantaṁ vā attānaṁ, attani vā rūpaṁ, rūpasmiṁ vā attānan”ti.</span><br />
</p>
<p id="pe9c2p3">
<span class="pali m-text">Evaṁ pañcakkhandhā.</span><br />
</p>
<p id="pe9c2p4">
<span class="pali m-text">Aññehi khandhehi attānaṁ samanupassanti tassa ussannadiṭṭhikā sattā vipassamānā khandhe ujuṁ attato samanupassanti.</span><br />
</p>
<p id="pe9c2p5">
<span class="pali m-text">Te rūpaṁ attako samanupassanti.</span><br />
</p>
<p id="pe9c2p6">
<span class="pali m-text">Yaṁ rūpaṁ, so attā.</span><br />
</p>
<p id="pe9c2p7">
<span class="pali m-text">Yo ahaṁ, taṁ rūpaṁ.</span><br />
</p>
<p id="pe9c2p8">
<span class="pali m-text">So rūpavināsaṁ passati, ayaṁ ucchedavādī.</span><br />
</p>
<p id="pe9c2p9">
<span class="pali m-text">Iti pañcannaṁ khandhānaṁ paṭhamābhinipātā sakkāyadiṭṭhiyo pañca ucchedaṁ bhajanti “taṁ jīvaṁ taṁ sarīran”ti.</span><br />
</p>
<p id="pe9c2p10">
<span class="pali m-text">Ekamekamhi khandhe tīhi padehi pacchimakehi sassataṁ bhajati “aññaṁ jīvaṁ aññaṁ sarīran”ti.</span><br />
</p>
<p id="pe9c2p11">
<span class="pali m-text">Ito bahiddhāte pabbajitā taṇhācaritā kāmasukhallikānuyogamanuyuttā viharanti.</span><br />
</p>
<p id="pe9c2p12">
<span class="pali m-text">Tena ye ca nissandena diṭṭhicaritā attakilamathānuyogamanuyuttā viharanti.</span><br />
</p>
<p id="pe9c2p13">
<span class="pali m-text">Tenayeva diṭṭhisukhena ettāvatā bāhirako payogo.</span><br />
</p>
<p id="pe9c3p1">
<span class="pali m-text">Tattha diṭṭhicaritā sattā ye ariyadhammavinayaṁ otaranti, te dhammānusārino honti.</span><br />
</p>
<p id="pe9c3p2">
<span class="pali m-text">Ye taṇhācaritā sattā ariyaṁ dhammavinayaṁ otaranti, te saddhānusārino honti.</span><br />
</p>
<p id="pe9c4p1">
<span class="pali m-text">Tattha ye diṭṭhicaritā sattā, te kāmesu dosadiṭṭhī, na ca ye kāmesu anusayā samūhatā, te attakilamathānuyogamanuyuttā viharanti.</span><br />
</p>
<p id="pe9c4p2">
<span class="pali m-text">Tesaṁ satthā dhammaṁ deseti.</span><br />
</p>
<p id="pe9c4p3">
<span class="pali m-text">Añño vā sāvako kāmehi natthi atthoti te ca pubbeyeva kāmehi anatthikā iti kāme appakasirena paṭinissajjanti.</span><br />
</p>
<p id="pe9c4p4">
<span class="pali m-text">Te cetasikena dukkhena anajjhositā.</span><br />
</p>
<p id="pe9c4p5">
<span class="pali m-text">Tena vuccati “sukhā paṭipadā”ti.</span><br />
</p>
<p id="pe9c4p6">
<span class="pali m-text">Ye pana taṇhācaritā sattā, te kāmesu ajjhositā, tesaṁ satthā vā dhammaṁ deseti.</span><br />
</p>
<p id="pe9c4p7">
<span class="pali m-text">Aññataro vā bhikkhu kāmehi natthi atthoti, te piyarūpaṁ dukkhena paṭinissajjanti.</span><br />
</p>
<p id="pe9c4p8">
<span class="pali m-text">Tena vuccati “dukkhā paṭipadā”ti.</span><br />
</p>
<p id="pe9c4p9">
<span class="pali m-text">Iti ime sabbasattā dvīsu paṭipadāsu samosaraṇaṁ gacchanti dukkhāyañca sukhāyañca.</span><br />
</p>
<p id="pe9c5p1">
<span class="pali m-text">Tattha ye diṭṭhicaritā sattā, te dvidhā mudindriyā ca tikkhindriyā ca.</span><br />
</p>
<p id="pe9c5p2">
<span class="pali m-text">Tattha ye diṭṭhicaritā sattā tikkhindriyā sukhena paṭinissajjanti, khippañca abhisamenti, tena vuccati “khippābhiññā sukhā paṭipadā”ti.</span><br />
</p>
<p id="pe9c5p3">
<span class="pali m-text">Tattha ye diṭṭhicaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti, dandhañca abhisamenti.</span><br />
</p>
<p id="pe9c5p4">
<span class="pali m-text">Tena vuccati “sukhā paṭipadā dandhābhiññā”ti.</span><br />
</p>
<p id="pe9c5p5">
<span class="pali m-text">Tattha taṇhācaritā sattā dvidhā tikkhindriyā ca mudindriyā ca.</span><br />
</p>
<p id="pe9c5p6">
<span class="pali m-text">Tattha ye taṇhācaritā sattā tikkhindriyā dukkhena paṭinissajjanti, khippañca abhisamenti.</span><br />
</p>
<p id="pe9c5p7">
<span class="pali m-text">Tena vuccati “dukkhā paṭipadā khippābhiññā”ti.</span><br />
</p>
<p id="pe9c5p8">
<span class="pali m-text">Tattha ye taṇhācaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te dukkhena paṭinissajjanti, dandhañca abhisamenti.</span><br />
</p>
<p id="pe9c5p9">
<span class="pali m-text">Tena vuccati “dukkhā paṭipadā dandhābhiññā”ti.</span><br />
</p>
<p id="pe9c5p10">
<span class="pali m-text">Imā catasso paṭipadāyo apañcamā achaṭṭhā.</span><br />
</p>
<p id="pe9c5p11">
<span class="pali m-text">Ye hi keci nibbutā nibbāyissanti vā imāhi catūhi paṭipadāhi anaññāhi ayaṁ paṭipadācatukkena kilese niddisati.</span><br />
</p>
<p id="pe9c5p12">
<span class="pali m-text">Yā catukkamaggena ariyadhammesu niddisitabbā, ayaṁ vuccati sīhavikkīḷito nāma nayo.</span><br />
</p>
<p id="pe9c6p1">
<span class="pali m-text">Tatrime cattāro āhārā.</span><br />
</p>
<p id="pe9c6p2">
<span class="pali m-text">Cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanāti, evaṁ imāni sabbāni dasa padāni.</span><br />
</p>
<p id="pe9c6p3">
<span class="pali m-text">Ayaṁ suttassa saṁsandanā.</span><br />
</p>
<p id="pe9c7p1">
<span class="pali m-text">Cattāro āhārā.</span><br />
</p>
<p id="pe9c7p2">
<span class="pali m-text">Tattha yo ca kabaḷīkāro āhāro yo ca phasso āhāro, ime taṇhācaritena pahātabbā.</span><br />
</p>
<p id="pe9c7p3">
<span class="pali m-text">Tattha yo ca manosañcetanāhāro yo ca viññāṇāhāro, ime diṭṭhicaritena pahātabbā.</span><br />
</p>
<p id="pe9c8p1">
<span class="pali m-text">Paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro tatiyo vipallāso, catuttho āhāro catuttho vipallāso.</span><br />
</p>
<p id="pe9c8p2">
<span class="pali m-text">Ime cattāro vipallāsā apañcamā achaṭṭhā.</span><br />
</p>
<p id="pe9c8p3">
<span class="pali m-text">Idañca pamāṇā cattāro āhārā.</span><br />
</p>
<p id="pe9c9p1">
<span class="pali m-text">Tattha paṭhame vipallāse ṭhito kāme upādiyati, idaṁ kāmupādānaṁ.</span><br />
</p>
<p id="pe9c9p2">
<span class="pali m-text">Dutiye vipallāse ṭhito anāgataṁ bhavaṁ upādiyati, idaṁ sīlabbatupādānaṁ.</span><br />
</p>
<p id="pe9c9p3">
<span class="pali m-text">Tatiye vipallāse ṭhito viparīto diṭṭhiṁ upādiyati, idaṁ diṭṭhupādānaṁ.</span><br />
</p>
<p id="pe9c9p4">
<span class="pali m-text">Catutthe vipallāse ṭhito khandhe attato upādiyati, idaṁ attavādupādānaṁ.</span><br />
</p>
<p id="pe9c10p1">
<span class="pali m-text">Tattha kāmupādāne ṭhito kāme abhijjhāyati ganthati, ayaṁ abhijjhākāyagantho.</span><br />
</p>
<p id="pe9c10p2">
<span class="pali m-text">Sīlabbatupādāne ṭhito byāpādaṁ ganthati, ayaṁ byāpādakāyagantho.</span><br />
</p>
<p id="pe9c10p3">
<span class="pali m-text">Diṭṭhupādāne ṭhito parāmāsaṁ ganthati, ayaṁ parāmāsakāyagantho.</span><br />
</p>
<p id="pe9c10p4">
<span class="pali m-text">Attavādupādāne ṭhito papañcanto ganthati, ayaṁ idaṁsaccābhiniveso kāyagantho.</span><br />
</p>
<p id="pe9c11p1">
<span class="pali m-text">Tassa ganthitā kilesā āsavanti.</span><br />
</p>
<p id="pe9c11p2">
<span class="pali m-text">Kiñci pana vuccati vippaṭisāro.</span><br />
</p>
<p id="pe9c11p3">
<span class="pali m-text">Ye vippaṭisārā te anusayā.</span><br />
</p>
<p id="pe9c11p4">
<span class="pali m-text">Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁ saccābhinivesakāyaganthena avijjāsavo.</span><br />
</p>
<p id="pe9c12p1">
<span class="pali m-text">Te cattāro āsavā vepullabhāvaṁ gatā oghā honti, tena vuccanti “oghā”ti.</span><br />
</p>
<p id="pe9c12p2">
<span class="pali m-text">Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.</span><br />
</p>
<p id="pe9c13p1">
<span class="pali m-text">Te cattāro oghā āsayamanupaviṭṭhā anusayasahagatā vuccanti.</span><br />
</p>
<p id="pe9c13p2">
<span class="pali m-text">Sallāti hadayamāhacca tiṭṭhantā.</span><br />
</p>
<p id="pe9c13p3">
<span class="pali m-text">Tattha kāmogho rāgasallaṁ, bhavogho dosasallaṁ, avijjogho mohasallaṁ, diṭṭhogho diṭṭhisallaṁ.</span><br />
</p>
<p id="pe9c14p1">
<span class="pali m-text">Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya saññāya saṅkhāresu.</span><br />
</p>
<p id="pe9c14p2">
<span class="pali m-text">Imā catasso viññāṇaṭṭhitiyo.</span><br />
</p>
<p id="pe9c14p3">
<span class="pali m-text">Tattha rāgasallena nandūpasecanaṁ rūpūpagaṁ viññāṇaṁ tiṭṭhati.</span><br />
</p>
<p id="pe9c14p4">
<span class="pali m-text">Dosasallena vedanūpagaṁ mohasallena saññūpagaṁ diṭṭhisallena nandūpasecanaṁ saṅkhārūpagaṁ viññāṇaṁ tiṭṭhati.</span><br />
</p>
<p id="pe9c15p1">
<span class="pali m-text">Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā.</span><br />
</p>
<p id="pe9c15p2">
<span class="pali m-text">Rāgena chandā agatiṁ gacchati, dosena dosā agatiṁ gacchati, mohena mohā agatiṁ gacchati, diṭṭhiyā bhayā agatiṁ gacchati.</span><br />
</p>
<p id="pe9c15p3">
<span class="pali m-text">Iti idañca kammaṁ ime ca kilesā.</span><br />
</p>
<p id="pe9c15p4">
<span class="pali m-text">Ayaṁ saṁsārassa hetu.</span><br />
</p>
<p id="pe9c16p1">
<span class="pali m-text">Tatthimā catasso disā kabaḷīkārāhāro “asubhe subhan”ti vipallāso kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā agatigamanaṁ.</span><br />
</p>
<p id="pe9c16p2">
<span class="pali m-text">Ayaṁ paṭhamā disā.</span><br />
</p>
<p id="pe9c17p1">
<span class="pali m-text">Phasso āhāro “dukkhe sukhan”ti vipallāso sīlabbatupādānaṁ bhavayogobyāpādo kāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā.</span><br />
</p>
<p id="pe9c18p1">
<span class="pali m-text">Manosañcetanāhāro “anattani attā”ti vipallāso diṭṭhupādānaṁ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ.</span><br />
</p>
<p id="pe9c18p2">
<span class="pali m-text">Ayaṁ tatiyā disā.</span><br />
</p>
<p id="pe9c19p1">
<span class="pali m-text">Viññāṇāhāro “anicce niccan”ti vipallāso attavādupādānaṁ avijjāyogo idaṁsaccābhiniveso kāyagantho avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ catutthī disā.</span><br />
</p>
<p id="pe9c19p2">
<span class="pali m-text">Iti imesaṁ dasannaṁ suttānaṁ paṭhamena padena paṭhamāya disāya ālokanaṁ.</span><br />
</p>
<p id="pe9c19p3">
<span class="pali m-text">Ayaṁ vuccati disālokanā.</span><br />
</p>
<p id="pe9c20p1">
<span class="pali m-text">Catūhi vipallāsehi akusalapakkhe disāvilokanā kilesaṁ saṁyojetvā ayaṁ akusalapakkhe disāvilokanāya bhūmi pañcannaṁ dasannaṁ suttānaṁ yāni paṭhamāni padāni imesaṁ dhammānaṁ ko attho?</span><br />
</p>
<p id="pe9c20p2">
<span class="pali m-text">Eko attho, byañjanameva nānaṁ.</span><br />
</p>
<p id="pe9c20p3">
<span class="pali m-text">Evaṁ dutiyā evaṁ tatiyā evaṁ catutthī.</span><br />
</p>
<p id="pe9c20p4">
<span class="pali m-text">Ayaṁ paṭhamā saṁsandanā.</span><br />
</p>
<p id="pe9c21p1">
<span class="pali m-text">Iminā peyyālena sabbe kilesā catūsu padesu pakkhipitabbā.</span><br />
</p>
<p id="pe9c21p2">
<span class="pali m-text">Tato kusalapakkhe catasso paṭipadā cattāri jhānāni cattāro satipaṭṭhānā cattāro vihārā dibbo brahmā ariyo āneñjo cattāro sammappadhānā cattāro acchariyā abbhutadhammā cattāro adhiṭṭhānā cattāro samādhayo chandasamādhi vīriyasamādhi cittasamādhi vīmaṁsāsamādhi.</span><br />
</p>
<p id="pe9c21p3">
<span class="pali m-text">Cattāro dhammā sukhabhāgiyā nāññatra bojjhaṅgā nāññatra tapasā nāññatindriyasaṁvarā nāññatra sabbanissaggā cattāri appamāṇāni.</span><br />
</p>
<p id="pe9c22p1">
<span class="pali m-text">Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ paripūreti, paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti, paṭhamaṁ satipaṭṭhānaṁ paripuṇṇaṁ paṭhamaṁ vihāraṁ paripūreti, paṭhamo vihāro paripuṇṇo paṭhamaṁ sammappadhānaṁ paripūreti, paṭhamaṁ sammappadhānaṁ paripuṇṇaṁ paṭhamaṁ acchariyaṁ abbhutadhammaṁ paripūreti, paṭhamo acchariyo abbhuto dhammo paripuṇṇo paṭhamaṁ adhiṭṭhānaṁ paripūreti, paṭhamaṁ adhiṭṭhānaṁ paripuṇṇaṁ chandasamādhiṁ paripūreti, chandasamādhi paripuṇṇo indriyasaṁvaraṁ paripūreti, indriyasaṁvaro paripuṇṇo paṭhamaṁ mettāappamāṇaṁ paripūreti.</span><br />
</p>
<p id="pe9c22p2">
<span class="pali m-text">Evaṁ yāva sabbanissaggo catutthaṁ appamāṇaṁ paripūreti.</span><br />
</p>
<p id="pe9c23p1">
<span class="pali m-text">Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ paṭhamo ca vihāro paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca chandasamādhi ca indriyasaṁvaro ca mettā ca appamāṇaṁ.</span><br />
</p>
<p id="pe9c23p2">
<span class="pali m-text">Ayaṁ paṭhamā disā.</span><br />
</p>
<p id="pe9c24p1">
<span class="pali m-text">Dukkhā ca paṭipadā khippābhiññā dutiyaṁ jhānaṁ dutiyañca satipaṭṭhānaṁ dutiyo ca vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānaṁ cittasamādhi cattāro iddhipādā karuṇā ca appamāṇaṁ, ayaṁ dutiyā disā.</span><br />
</p>
<p id="pe9c25p1">
<span class="pali m-text">Sukhā ca paṭipadā dandhābhiññā tatiyañca jhānaṁ tatiyañca satipaṭṭhānaṁ tatiyo ca vihāro tatiyañca sammappadhānaṁ tatiyo ca acchariyo abbhuto dhammo paññādhiṭṭhānañca vīriyasamādhi ca bojjhaṅgā ca muditā ca appamāṇaṁ.</span><br />
</p>
<p id="pe9c25p2">
<span class="pali m-text">Ayaṁ tatiyā disā.</span><br />
</p>
<p id="pe9c26p1">
<span class="pali m-text">Sukhā ca paṭipadā khippābhiññā catutthaṁ jhānaṁ catutthañca satipaṭṭhānaṁ catuttho ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca vīmaṁsāsamādhi ca sabbanissaggo ca upekkhā appamāṇañca.</span><br />
</p>
<p id="pe9c26p2">
<span class="pali m-text">Ayaṁ catutthī disā.</span><br />
</p>
<p id="pe9c26p3">
<span class="pali m-text">Imāsaṁ catassannaṁ disānaṁ ālokanā.</span><br />
</p>
<p id="pe9c26p4">
<span class="pali m-text">Ayaṁ vuccati disālokano nāma nayo.</span><br />
</p>
<p id="pe9c27p1">
<span class="pali m-text">Tatthāyaṁ yojanā.</span><br />
</p>
<p id="pe9c27p2">
<span class="pali m-text">Cattāro ca āhārā catasso ca paṭipadā, cattāro ca vipallāsā cattāro ca satipaṭṭhānā, cattāri ca upādānāni cattāri ca jhānāni cattāro ca yogā vihārā ca, ganthā ca sammappadhānā ca, āsavā ca acchariyā abbhutadhammā ca, oghā ca adhiṭṭhānāni ca, sallā ca samādhayo, viññāṇaṭṭhitiyo cattāro ca sukhabhāgiyā dhammā, cattāri ca agatigamanāni cattāri ca appamāṇāni iti kusalākusalānaṁ paṭipakkhavasena yojanā, ayaṁ vuccati disālokano nayo.</span><br />
</p>
<p id="pe9c28p1">
<span class="pali m-text">Tassa cattāri sāmaññaphalāni pariyosānaṁ, yo ca dhammo kusalākusalaniddese paṭhamo disāniddeso, imassa sotāpattiphalaṁ pariyosānaṁ dutiyaṁ sakadāgāmiphalaṁ, tatiyaṁ anāgāmiphalaṁ, catutthaṁ arahattaphalaṁ.</span><br />
</p>
<p id="pe9c29p1">
<span class="pali m-text">Tattha katamo tipukkhalo nayo?</span><br />
</p>
<p id="pe9c29p2">
<span class="pali m-text">Ye ca dukkhāya paṭipadāya dandhābhiññāya khippābhiññāya ca niyyanti dve puggalā, ye ca sukhāya paṭipadāya dandhābhiññāya khippābhiññāya ca niyyanti dve puggalā.</span><br />
</p>
<p id="pe9c30p1">
<span class="pali m-text">Imesaṁ catunnaṁ puggalānaṁ yo puggalo sukhāya paṭipadāya dandhābhiññāya niyyāti, yo ca puggalo dukkhāya paṭipadāya khippābhiññāya niyyāti.</span><br />
</p>
<p id="pe9c30p2">
<span class="pali m-text">Ime dve puggalā bhavanti.</span><br />
</p>
<p id="pe9c30p3">
<span class="pali m-text">Tattha yo sukhāya paṭipadāya khippābhiññāya niyyāti, ayaṁ ugghaṭitaññū.</span><br />
</p>
<p id="pe9c30p4">
<span class="pali m-text">Yo pacchimo puggalo sādhāraṇo, ayaṁ vipañcitaññū.</span><br />
</p>
<p id="pe9c30p5">
<span class="pali m-text">Yo puggalo dandhābhiññāya dukkhāya paṭipadāya niyyāti, ayaṁ neyyo.</span><br />
</p>
<p id="pe9c30p6">
<span class="pali m-text">Ime cattāro bhavitvā tīṇi honti, tattha ugghaṭitaññussa samathapubbaṅgamā vipassanā, neyyassa vipassanāpubbaṅgamo samatho, vipañcitaññussa samathavipassanā yuganaddhā.</span><br />
</p>
<p id="pe9c30p7">
<span class="pali m-text">Ugghaṭitaññussa mudukā desanā, neyyassa tikkhā desanā, vipañcitaññussa tikkhamudukā desanā.</span><br />
</p>
<p id="pe9c31p1">
<span class="pali m-text">Ugghaṭitaññussa adhipaññāsikkhā, neyyassa adhicittasikkhā, vipañcitaññussa adhisīlasikkhā.</span><br />
</p>
<p id="pe9c31p2">
<span class="pali m-text">Iti imesaṁ puggalānaṁ catūhi paṭipadāhi niyyānaṁ.</span><br />
</p>
<p id="pe9c32p1">
<span class="pali m-text">Tattha ayaṁ saṅkileso, tīṇi akusalamūlāni tayo phassā tisso vedanā tayo upavicārā tayo saṅkilesā tayo vitakkā tayo pariḷāhā tīṇi saṅkhatalakkhaṇāni tisso dukkhatāti.</span><br />
</p>
<p id="pe9c33p1">
<span class="pali m-text">Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ.</span><br />
</p>
<p id="pe9c33p2">
<span class="pali m-text">Tayo phassāti sukhavedanīyo phasso, dukkhavedanīyo phasso, adukkhamasukhavedanīyo phasso.</span><br />
</p>
<p id="pe9c33p3">
<span class="pali m-text">Tisso vedanāti sukhā vedanā dukkhā vedanā adukkhamasukhā vedanā.</span><br />
</p>
<p id="pe9c33p4">
<span class="pali m-text">Tayo upavicārāti somanassopavicāro domanassopavicāro upekkhopavicāro.</span><br />
</p>
<p id="pe9c33p5">
<span class="pali m-text">Tayo saṅkilesāti rāgo doso moho.</span><br />
</p>
<p id="pe9c33p6">
<span class="pali m-text">Tayo vitakkāti kāmavitakko byāpādavitakko vihiṁsāvitakko.</span><br />
</p>
<p id="pe9c33p7">
<span class="pali m-text">Tayo pariḷāhāti rāgajo dosajo mohajo.</span><br />
</p>
<p id="pe9c33p8">
<span class="pali m-text">Tīṇi saṅkhatalakkhaṇānīti uppādo ṭhiti vayo.</span><br />
</p>
<p id="pe9c33p9">
<span class="pali m-text">Tisso dukkhatāti dukkhadukkhatā vipariṇāmadukkhatā saṅkhatadukkhatā.</span><br />
</p>
<p id="pe9c34p1">
<span class="pali m-text">Tattha lobho akusalamūlaṁ kuto samuṭṭhitaṁ?</span><br />
</p>
<p id="pe9c34p2">
<span class="pali m-text">Tividhaṁ ārammaṇaṁ manāpikaṁ amanāpikaṁ upekkhāṭhāniyañca.</span><br />
</p>
<p id="pe9c34p3">
<span class="pali m-text">Tattha manāpikena ārammaṇena lobho akusalamūlaṁ samuṭṭhahati.</span><br />
</p>
<p id="pe9c34p4">
<span class="pali m-text">Iti manāpikā ārammaṇā sukhavedanīyo phasso, sukhavedanīyaṁ phassaṁ paṭicca uppajjate sukhavedanā, sukhavedanaṁ paṭicca uppajjate somanassūpavicāro, somanassūpavicāraṁ paṭicca uppajjate rāgo, rāgaṁ paṭicca uppajjate kāmavitakko, kāmavitakkaṁ paṭicca uppajjate rāgajo pariḷāho rāgajaṁ pariḷāhaṁ paṭicca uppajjate uppādo saṅkhatalakkhaṇo, uppādaṁ saṅkhatalakkhaṇaṁ paṭicca uppajjate vipariṇāmadukkhatā.</span><br />
</p>
<p id="pe9c35p1">
<span class="pali m-text">Doso akusalamūlaṁ kuto samuṭṭhitaṁ?</span><br />
</p>
<p id="pe9c35p2">
<span class="pali m-text">Amanāpikena ārammaṇena doso akusalamūlaṁ samuṭṭhitaṁ.</span><br />
</p>
<p id="pe9c35p3">
<span class="pali m-text">Iti amanāpikā ārammaṇā dukkhavedanīyo phasso, dukkhavedanīyaṁ phassaṁ paṭicca uppajjate dukkhavedanā, dukkhavedanaṁ paṭicca uppajjate domanassūpavicāro, domanassūpavicāraṁ paṭicca uppajjate doso, dosaṁ paṭicca uppajjate byāpādavitakko, byāpādavitakkaṁ paṭicca uppajjate dosajo pariḷāho, dosajaṁ pariḷāhaṁ paṭicca uppajjate ṭhitassa aññathattaṁ saṅkhatalakkhaṇaṁ, ṭhitassa aññathattaṁ saṅkhatalakkhaṇaṁ paṭicca uppajjate dukkhadukkhatā vedanā.</span><br />
</p>
<p id="pe9c36p1">
<span class="pali m-text">Moho akusalamūlaṁ kuto samuṭṭhitaṁ?</span><br />
</p>
<p id="pe9c36p2">
<span class="pali m-text">Upekkhāṭhāniyena ārammaṇena moho akusalamūlaṁ samuṭṭhitaṁ.</span><br />
</p>
<p id="pe9c36p3">
<span class="pali m-text">Iti upekkhāṭhāniyā ārammaṇā adukkhamasukhavedanīyo phasso, adukkhamasukhavedanīyaṁ phassaṁ paṭicca uppajjate adukkhamasukhā vedanā, adukkhamasukhavedanaṁ paṭicca uppajjate upekkhūpavicāro, upekkhūpavicāraṁ paṭicca uppajjate moho, mohaṁ paṭicca uppajjate vihiṁsāvitakko, vihiṁsāvitakkaṁ paṭicca uppajjate mohajo pariḷāho, mohajaṁ pariḷāhaṁ paṭicca uppajjate vayo saṅkhatalakkhaṇaṁ, vayaṁ saṅkhatalakkhaṇaṁ paṭicca uppajjate saṅkhatadukkhatā, iti ayaṁ tiṇṇaṁ kilesānaṁ niddeso, ayaṁ vuccate kusalapakkhe tipukkhalo nayo.</span><br />
</p>
<p id="pe9c37p1">
<span class="pali m-text">Iti tīṇi akusalamūlāni na catutthāni na pañcamāni, tayo phassāti tisso vedanā yāva saṅkhatadukkhatāti, yo koci akusalapakkho, sabbo so tīsu akusalamūlesu samosarati.</span><br />
</p>
<p id="pe9c38p1">
<span class="pali m-text">Tattha katamo kusalapakkho?</span><br />
</p>
<p id="pe9c38p2">
<span class="pali m-text">Tīṇi kusalamūlāni, tisso paññā sutamayī paññā cintāmayī paññā bhāvanāmayī paññā.</span><br />
</p>
<p id="pe9c38p3">
<span class="pali m-text">Tayo samādhī savitakkasavicāro …pe…</span><br />
</p>
<p id="pe9c38p4">
<span class="pali m-text">tisso sikkhā adhisīlasikkhā …pe…</span><br />
</p>
<p id="pe9c38p5">
<span class="pali m-text">sikkhā.</span><br />
</p>
<p id="pe9c38p6">
<span class="pali m-text">Tīṇi nimittāni samathanimittaṁ paggahanimittaṁ upekkhānimittaṁ.</span><br />
</p>
<p id="pe9c38p7">
<span class="pali m-text">Tayo vitakkā nekkhammavitakko …pe…</span><br />
</p>
<p id="pe9c38p8">
<span class="pali m-text">avihiṁsāvitakko.</span><br />
</p>
<p id="pe9c38p9">
<span class="pali m-text">Tīṇi indriyāni anaññātaññassāmītindriyanti vitthāro.</span><br />
</p>
<p id="pe9c38p10">
<span class="pali m-text">Tayo upavicārā nekkhammūpavicāro abyāpādūpavicāro avihiṁsūpavicāro.</span><br />
</p>
<p id="pe9c38p11">
<span class="pali m-text">Tisso esanā kāmesanā bhavesanā brahmacariyesanā.</span><br />
</p>
<p id="pe9c38p12">
<span class="pali m-text">Tayo khandhā sīlakkhandho samādhikkhandho paññākkhandho.</span><br />
</p>
<p id="pe9c39p1">
<span class="pali m-text">Tattha yaṁ alobho kusalamūlaṁ, taṁ sutamayipaññaṁ paripūreti, sutamayī paññā paripuṇṇā savitakkaṁ savicāraṁ samādhiṁ paripūreti, savitakko savicāro samādhi paripuṇṇo adhicittasikkhaṁ paripūreti, adhicittasikkhā paripuṇṇā samathanimittaṁ paripūreti, samathanimittaṁ paripuṇṇaṁ nekkhammavitakkaṁ paripūreti, nekkhammavitakko paripuṇṇo anaññātaññassāmītindriyaṁ paripūreti, anaññātaññassāmītindriyaṁ paripuṇṇaṁ nekkhammūpavicāraṁ paripūreti, nekkhammūpavicāro paripuṇṇo kāmesanaṁ pajahati, kāmesanappahānaṁ samādhikkhandhaṁ paripūreti.</span><br />
</p>
<p id="pe9c40p1">
<span class="pali m-text">Adoso kusalamūlaṁ cintāmayipaññaṁ paripūreti, cintāmayī paññā paripuṇṇā avitakkavicāramattaṁ samādhiṁ paripūreti.</span><br />
</p>
<p id="pe9c40p2">
<span class="pali m-text">Avitakkavicāramatto samādhi paripuṇṇo adhisīlasikkhaṁ paripūreti, adhisīlasikkhā paripuṇṇā upekkhānimittaṁ paripūreti, upekkhānimittaṁ paripuṇṇaṁ abyāpādavitakkaṁ paripūreti, abyāpādavitakko paripuṇṇo aññindriyaṁ paripūreti, aññindriyaṁ paripuṇṇaṁ abyāpādūpavicāraṁ paripūreti, abyāpādūpavicāro paripuṇṇo bhavesanaṁ pajahati, bhavesanappahānaṁ sīlakkhandhaṁ paripūreti.</span><br />
</p>
<p id="pe9c41p1">
<span class="pali m-text">Amoho kusalamūlaṁ bhāvanāmayipaññaṁ paripūreti, bhāvanāmayī paññā paripuṇṇā avitakkaavicāraṁ samādhiṁ paripūreti, avitakko avicāro samādhi paripuṇṇo adhipaññāsikkhaṁ paripūreti, adhipaññāsikkhā paripuṇṇā paggahanimittaṁ paripūreti, paggahanimittaṁ paripuṇṇaṁ aññātāvino indriyaṁ paripūreti, aññātāvino indriyaṁ paripuṇṇaṁ avihiṁsūpavicāraṁ paripūreti, avihiṁsūpavicāro paripuṇṇo brahmacariyesanaṁ paripūreti, brahmacariyesanā paripuṇṇā paññākkhandhaṁ paripūreti.</span><br />
</p>
<p id="pe9c42p1">
<span class="pali m-text">Iti ime tayo dhammā kusalapakkhikā sabbe kusalā dhammā tīhi tikaniddesehi niddisiyanti tīṇi vimokkhamukhāni tassa pariyosānaṁ.</span><br />
</p>
<p id="pe9c42p2">
<span class="pali m-text">Tattha paṭhamena appaṇihitaṁ, dutiyena suññataṁ, tatiyena animittaṁ.</span><br />
</p>
<p id="pe9c42p3">
<span class="pali m-text">Ayaṁ vuccati dutiyo tipukkhalo nāma nayo.</span><br />
</p>
<p id="pe9c43p1">
<span class="pali m-text">Tattha ye ime tayo puggalā ugghaṭitaññū vipañcitaññū neyyoti.</span><br />
</p>
<p id="pe9c43p2">
<span class="pali m-text">Imesaṁ tiṇṇaṁ puggalānaṁ ye ca puggalā sukhāya paṭipadāya khippābhiññāya, sukhāya paṭipadāya dandhābhiññāya ca niyyanti, te dve puggalā.</span><br />
</p>
<p id="pe9c43p3">
<span class="pali m-text">Ye ca dve puggalā dukkhāya paṭipadāya khippābhiññāya, dukkhāya paṭipadāya dandhābhiññāya ca niyyanti, ime cattāro tena visesena dve bhavanti diṭṭhicarito ca taṇhācarito ca.</span><br />
</p>
<p id="pe9c43p4">
<span class="pali m-text">Ime cattāro bhavitvā tayo bhavanti, tayo bhavitvā dve bhavanti.</span><br />
</p>
<p id="pe9c43p5">
<span class="pali m-text">Imesaṁ dvinnaṁ puggalānaṁ ayaṁ saṅkileso, avijjā ca taṇhā ca, ahirikañca anottappañca, assati ca asampajaññañca, nīvaraṇāni ca saṁyojanāni ca, ajjhosānañca abhiniveso ca, ahaṅkāro ca mamaṅkāro ca, assaddhiyañca dovacassañca, kosajjañca ayoniso ca manasikāro, vicikicchā ca abhijjhā ca, asaddhammassavanañca asamāpatti ca.</span><br />
</p>
<p id="pe9c44p1">
<span class="pali m-text">Tattha avijjā ca ahirikañca assati ca nīvaraṇāni ca ajjhosānañca ahaṅkāro ca assaddhiyañca kosajjañca vicikicchā ca asaddhammassavanañca, ayaṁ ekā disā.</span><br />
</p>
<p id="pe9c45p1">
<span class="pali m-text">Taṇhā ca anottappañca asampajaññañca saṁyojanāni ca abhiniveso ca mamaṅkāro ca dovacassatā ca ayoniso manasikāro ca abhijjhā ca asamāpatti ca, ayaṁ dutiyā disā.</span><br />
</p>
<p id="pe9c45p2">
<span class="pali m-text">Dasannaṁ dukānaṁ dasa padāni paṭhamāni kātabbāni.</span><br />
</p>
<p id="pe9c45p3">
<span class="pali m-text">Saṅkhittena atthaṁ ñāpenti paṭipakkhe kaṇhapakkhassa sabbesaṁ dukānaṁ dasa padāni dutiyakāni, ayaṁ dutiyā disā.</span><br />
</p>
<p id="pe9c46p1">
<span class="pali m-text">Iti akusalānaṁ dhammānaṁ dukkhaniddeso, ayaṁ samudayo.</span><br />
</p>
<p id="pe9c46p2">
<span class="pali m-text">Yaṁ taṁ dhammaṁ ajjhāvasati nāmañca rūpañca idaṁ dukkhaṁ iti ayañca samudayo, idañca dukkhaṁ, imāni dve saccāni dukkhañca samudayo ca nandiyāvaṭṭassa nayassa paṭhamaniddeso.</span><br />
</p>
<p id="pe9c47p1">
<span class="pali m-text">Tattha katamo kusalapakkho?</span><br />
</p>
<p id="pe9c47p2">
<span class="pali m-text">Samatho ca vipassanā ca, vijjā ca caraṇañca, sati ca sampajaññañca, hirī ca ottappañca, ahaṅkārappahānañca mamaṅkārappahānañca, sammāvāyāmo ca yoniso ca manasikāro, sammāsati ca sammāsamādhi ca, paññā ca nibbidā ca, samāpatti ca saddhammassavanañca, somanassañca dhammānudhammappaṭipatti ca.</span><br />
</p>
<p id="pe9c48p1">
<span class="pali m-text">Tattha samatho ca vijjā ca sati ca hirī ca ahaṅkārappahānañca sammāvāyāmo ca sammāsati ca paññā ca samāpatti ca somanassañca, ime dhammā ekā disā.</span><br />
</p>
<p id="pe9c48p2">
<span class="pali m-text">Vipassanā ca caraṇañca sampajaññañca ottappañca mamaṅkārappahānañca yoniso manasikāro ca sammāsamādhi ca nibbidā ca saddhammassavanañca dhammānudhammappaṭipatti ca, ayaṁ dutiyā disā.</span><br />
</p>
<p id="pe9c48p3">
<span class="pali m-text">Iti kusalapakkhe ca akusalapakkhe ca nandiyāvaṭṭassa pana nayassa catasso disā.</span><br />
</p>
<p id="pe9c49p1">
<span class="pali m-text">Tāsu yāni akusalapakkhassa paṭhamāni padāni akusalāni kusalehi pahānaṁ gacchanti, tāni kusalapakkhe dutiyehi padehi pahānaṁ gacchanti.</span><br />
</p>
<p id="pe9c49p2">
<span class="pali m-text">Tesaṁ pahānā rāgavirāgā cetovimutti yāni akusalapakkhassa dutiyāni akusalapadāni pahānaṁ gacchanti, tāni kusalapakkhassa paṭhamehi padehi pahānaṁ gacchanti.</span><br />
</p>
<p id="pe9c49p3">
<span class="pali m-text">Tesaṁ pahānā avijjāvirāgā paññāvimutti pariyosānaṁ.</span><br />
</p>
<p id="pe9c49p4">
<span class="pali m-text">Imesaṁ tiṇṇaṁ nayānaṁ paṭhamo nayo sīhavikkīḷito nāma.</span><br />
</p>
<p id="pe9c49p5">
<span class="pali m-text">Aṭṭha padāni cattāri ca kusalāni cattāri ca akusalāni imāni aṭṭha padāni mūlapadāni, atthanayena dutiyo tipukkhalo.</span><br />
</p>
<p id="pe9c49p6">
<span class="pali m-text">So chahi dhammehi neti kusalamūlāni ca neti akusalamūlāni ca, iti imāni cha padāni purimakāni ca aṭṭha mūlapadāni imāni cuddasa padāni aṭṭhārasannaṁ mūlapadānaṁ.</span><br />
</p>
<p id="pe9c49p7">
<span class="pali m-text">Tattha yo pacchimako nayo nandiyāvaṭṭo, so catūhi dhammehi neti.</span><br />
</p>
<p id="pe9c49p8">
<span class="pali m-text">Avijjāya ca taṇhāya ca samathena ca vipassanāya ca, ime cattāro dhammā imāni aṭṭhārasa mūlapadāni tīsu nayesu niddiṭṭhāni.</span><br />
</p>
<p id="pe9c50p1">
<span class="pali m-text">Tattha yāni nava padāni kusalāni, tattha sabbaṁ kusalaṁ samosarati.</span><br />
</p>
<p id="pe9c50p2">
<span class="pali m-text">Tesañca navannaṁ mūlānaṁ cattāri padāni sīhavikkīḷitanaye tīṇi tipukkhale dve nandiyāvaṭṭe, iccete kusalassa pakkhā.</span><br />
</p>
<p id="pe9c50p3">
<span class="pali m-text">Tattha yāni nava padāni kusalāni, tattha sabbaṁ kusalaṁ yujjati.</span><br />
</p>
<p id="pe9c50p4">
<span class="pali m-text">Tattha sīhavikkīḷite naye cattāri padāni tīṇi tipukkhale dve nandiyāvaṭṭe imāni nava padāni kusalāni niddiṭṭhāni.</span><br />
</p>
<p id="pe9c51p1">
<span class="pali m-text">Tattha yāni nandiyāvaṭṭe naye cattāri padāni, tattha aṭṭhārasa mūlapadāni samosaranti.</span><br />
</p>
<p id="pe9c51p2">
<span class="pali m-text">Yathā kathaṁ, samatho ca alobho ca adoso ca asubhasaññā ca dukkhasaññā ca imāni kusalapakkhe pañca padāni samathaṁ bhajanti.</span><br />
</p>
<p id="pe9c51p3">
<span class="pali m-text">Vipassanā ca amoho ca aniccasaññā ca anattasaññā ca imāni cattāri padāni vipassanaṁ bhajanti.</span><br />
</p>
<p id="pe9c51p4">
<span class="pali m-text">Imāni nava padāni kusalāni dvīsu padesu yojitāni, tattha akusalapakkhe navannaṁ akusalamūlapadānaṁ yā ca taṇhā yo ca lobho yo ca doso yā ca subhasaññā yā ca sukhasaññā, imāni pañca padāni taṇhaṁ bhajanti.</span><br />
</p>
<p id="pe9c51p5">
<span class="pali m-text">Yā ca avijjā yo ca moho yā ca niccasaññā yā ca attasaññā, imāni cattāri padāni avijjaṁ bhajanti.</span><br />
</p>
<p id="pe9c51p6">
<span class="pali m-text">Etāni nava padāni akusalāni susaṅkhittāni.</span><br />
</p>
<p id="pe9c51p7">
<span class="pali m-text">Iti tayo nayā ekaṁ nayaṁ na paviṭṭhā.</span><br />
</p>
<p id="pe9c51p8">
<span class="pali m-text">Evaṁ aṭṭhārasa mūlapadāni nandiyāvaṭṭanaye niddisitabbāni.</span><br />
</p>
<p id="pe9c52p1">
<span class="pali m-text">Kathaṁ aṭṭhārasa mūlapadāni, tipukkhale naye yujjanti?</span><br />
</p>
<p id="pe9c52p2">
<span class="pali m-text">Navannaṁ padānaṁ kusalānaṁ, vipassanā ca amoho ca aniccasaññā ca anattasaññā ca, imāni cattāri padāni;</span><br />
</p>
<p id="pe9c52p3">
<span class="pali m-text">amoho ca samatho ca alobho ca asubhasaññā ca, imāni cattāri padāni;</span><br />
</p>
<p id="pe9c52p4">
<span class="pali m-text">lobho ca doso ca, evaṁ imāni nava padāni tīsu kusalesu yojetabbāni.</span><br />
</p>
<p id="pe9c52p5">
<span class="pali m-text">Tattha navannaṁ padānaṁ akusalānaṁ taṇhā ca lobho ca subhasaññā ca sukhasaññā ca, imāni cattāri padāni lobho akusalamūlaṁ;</span><br />
</p>
<p id="pe9c52p6">
<span class="pali m-text">avijjā ca moho ca niccasaññā ca attasaññā ca ayaṁ moho ayaṁ doso, ye ca imāni nava padāni tīsu akusalesu yojitāni.</span><br />
</p>
<p id="pe9c52p7">
<span class="pali m-text">Evaṁ aṭṭhārasa mūlapadāni kusalamūlesu ca yojetvā tipukkhalena nayena niddisitabbāni.</span><br />
</p>
<p id="pe9c53p1">
<span class="pali m-text">Kathaṁ aṭṭhārasa mūlapadāni sīhavikkīḷite naye yujjanti?</span><br />
</p>
<p id="pe9c53p2">
<span class="pali m-text">Taṇhā ca subhasaññā ca, ayaṁ paṭhamo vipallāso.</span><br />
</p>
<p id="pe9c53p3">
<span class="pali m-text">Lobho ca sukhasaññā ca, ayaṁ dutiyo vipallāso.</span><br />
</p>
<p id="pe9c53p4">
<span class="pali m-text">Avijjā ca niccasaññā ca, ayaṁ tatiyo vipallāso.</span><br />
</p>
<p id="pe9c53p5">
<span class="pali m-text">Moho ca attasaññā ca, ayaṁ catuttho vipallāso.</span><br />
</p>
<p id="pe9c53p6">
<span class="pali m-text">Iti nava padāni akusalamūlāni catūsu padesu yojitāni.</span><br />
</p>
<p id="pe9c53p7">
<span class="pali m-text">Tattha navannaṁ mūlapadānaṁ kusalānaṁ samatho ca asubhasaññā ca, idaṁ paṭhamaṁ satipaṭṭhānaṁ.</span><br />
</p>
<p id="pe9c53p8">
<span class="pali m-text">Alobho ca dukkhasaññā ca, idaṁ dutiyaṁ satipaṭṭhānaṁ.</span><br />
</p>
<p id="pe9c53p9">
<span class="pali m-text">Vipassanā ca aniccasaññā ca, idaṁ tatiyaṁ satipaṭṭhānaṁ.</span><br />
</p>
<p id="pe9c53p10">
<span class="pali m-text">Amoho ca anattasaññā ca, idaṁ catutthaṁ satipaṭṭhānaṁ.</span><br />
</p>
<p id="pe9c53p11">
<span class="pali m-text">Imāni aṭṭhārasa mūlapadāni sīhavikkīḷitanayaṁ anupaviṭṭhāni.</span><br />
</p>
<p id="pe9c53p12">
<span class="pali m-text">Imesaṁ tiṇṇaṁ nayānaṁ yā bhūmi ca yo rāgo ca yo doso ca ekaṁ nayaṁ pavisati.</span><br />
</p>
<p id="pe9c53p13">
<span class="pali m-text">Ekassa nayassa akusale vā dhamme kusale vā dhamme viññāte paṭipakkho anvesitabbo, paṭipakkhe anvesitvā so nayo niddisitabbo, tamhi naye niddiṭṭho.</span><br />
</p>
<p id="pe9c53p14">
<span class="pali m-text">Yathā ekamhi naye sabbe nayā paviṭṭhā tathā niddisitabbā.</span><br />
</p>
<p id="pe9c53p15">
<span class="pali m-text">Ekamhi ca naye aṭṭhārasa mūlapadāni paviṭṭhāni, tamhi dhamme viññāte sabbe dhammā viññātā honti.</span><br />
</p>
<p id="pe9c53p16">
<span class="pali m-text">Imesaṁ tiṇṇaṁ nayānaṁ sīhavikkīḷitanayassa cattāri phalāni pariyosānaṁ.</span><br />
</p>
<p id="pe9c53p17">
<span class="pali m-text">Paṭhamāya disāya paṭhamaṁ phalaṁ, dutiyāya disāya dutiyaṁ phalaṁ, tatiyāya disāya tatiyaṁ phalaṁ, catutthāya disāya catutthaṁ phalaṁ.</span><br />
</p>
<p id="pe9c53p18">
<span class="pali m-text">Tipukkhalassa nayassa tīṇi vimokkhamukhāni pariyosānaṁ.</span><br />
</p>
<p id="pe9c53p19">
<span class="pali m-text">Paṭhamāya disāya appaṇihitaṁ, dutiyāya disāya suññataṁ, tatiyāya disāya animittaṁ.</span><br />
</p>
<p id="pe9c53p20">
<span class="pali m-text">Nandiyāvaṭṭassa nayassa rāgavirāgā cetovimutti avijjāvirāgā ca paññāvimutti pariyosānaṁ.</span><br />
</p>
<p id="pe9c53p21">
<span class="pali m-text">Paṭhamāya disāya rāgavirāgā cetovimutti, dutiyāya disāya avijjāvirāgā paññāvimutti.</span><br />
</p>
<p id="pe9c53p22">
<span class="pali m-text">Ime tayo nayā imesaṁ tiṇṇaṁ nayānaṁ aṭṭhārasannaṁ mūlapadānaṁ ālokanā, ayaṁ vuccati disālokano nayo.</span><br />
</p>
<p id="pe9c53p23">
<span class="pali m-text">Āloketvāna jānāti “ayaṁ dhammo imaṁ dhammaṁ bhajatī”ti sammā yojanā.</span><br />
</p>
<p id="pe9c53p24">
<span class="pali m-text">Kusalapakkhe akusalapakkhe ca ayaṁ nayo aṅkuso nāma.</span><br />
</p>
<p id="pe9c53p25">
<span class="pali m-text">Ime pañca nayā.</span><br />
</p>
<p id="pe9c54p1">
<span class="pali m-text">Tatthimā uddānagāthā</span><br />
</p>
<p id="pe9c55p1">
<span class="pali m-text">Taṇhā ca avijjāpi ca,</span><br />
</p>
<p id="pe9c55p2">
<span class="pali m-text">Lobho doso tatheva moho ca;</span><br />
</p>
<p id="pe9c55p3">
<span class="pali m-text">Cattāro ca vipallāsā,</span><br />
</p>
<p id="pe9c55p4">
<span class="pali m-text">Kilesabhūmī nava padāni.</span><br />
</p>
<p id="pe9c56p1">
<span class="pali m-text">Ye ca satipaṭṭhānā,</span><br />
</p>
<p id="pe9c56p2">
<span class="pali m-text">Samatho ca vipassanā kusalamūlā;</span><br />
</p>
<p id="pe9c56p3">
<span class="pali m-text">Etaṁ sabbaṁ kusalaṁ,</span><br />
</p>
<p id="pe9c56p4">
<span class="pali m-text">Indriyabhūmī nava padāni.</span><br />
</p>
<p id="pe9c57p1">
<span class="pali m-text">Sabbakusalaṁ navahi padehi yujjati,</span><br />
</p>
<p id="pe9c57p2">
<span class="pali m-text">Navahi ceva akusalaṁ;</span><br />
</p>
<p id="pe9c57p3">
<span class="pali m-text">Ete te mūlapadā,</span><br />
</p>
<p id="pe9c57p4">
<span class="pali m-text">Ubhato aṭṭhārasa padāni.</span><br />
</p>
<p id="pe9c58p1">
<span class="pali m-text">Taṇhā ceva avijjā ca,</span><br />
</p>
<p id="pe9c58p2">
<span class="pali m-text">Samatho ca vipassanā;</span><br />
</p>
<p id="pe9c58p3">
<span class="pali m-text">Yo neti sabbesu yogayutto,</span><br />
</p>
<p id="pe9c58p4">
<span class="pali m-text">Ayaṁ nayo nandiyāvaṭṭo.</span><br />
</p>
<p id="pe9c59p1">
<span class="pali m-text">Yaṁ kusalamūlehi,</span><br />
</p>
<p id="pe9c59p2">
<span class="pali m-text">Nayati kusalaakusalamūlehi;</span><br />
</p>
<p id="pe9c59p3">
<span class="pali m-text">Bhūtaṁ tathaṁ avitathaṁ,</span><br />
</p>
<p id="pe9c59p4">
<span class="pali m-text">Tipukkhalaṁ taṁ nayaṁ āhu.</span><br />
</p>
<p id="pe9c60p1">
<span class="pali m-text">So neti vipallāsehi,</span><br />
</p>
<p id="pe9c60p2">
<span class="pali m-text">Kilesaindriyehi ca;</span><br />
</p>
<p id="pe9c60p3">
<span class="pali m-text">Dhamme taṁ nayaṁ vinayamāhu,</span><br />
</p>
<p id="pe9c60p4">
<span class="pali m-text">Sīhavikkīḷitaṁ nāma.</span><br />
</p>
<p id="pe9c61p1">
<span class="pali m-text">Veyyākaraṇe vutte,</span><br />
</p>
<p id="pe9c61p2">
<span class="pali m-text">Kusalatāhi akusalatāhi ca;</span><br />
</p>
<p id="pe9c61p3">
<span class="pali m-text">Tayo ālokayati,</span><br />
</p>
<p id="pe9c61p4">
<span class="pali m-text">Ayaṁ nayo disālocano nāma.</span><br />
</p>
<p id="pe9c62p1">
<span class="pali m-text">Oloketvā disālocanena,</span><br />
</p>
<p id="pe9c62p2">
<span class="pali m-text">Ukkhipiya yaṁ samāneti;</span><br />
</p>
<p id="pe9c62p3">
<span class="pali m-text">Sabbe kusalākusale,</span><br />
</p>
<p id="pe9c62p4">
<span class="pali m-text">Ayaṁ nayo aṅkuso nāma.</span><br />
</p>
<p id="pe9c63p1">
<span class="pali m-text">Nayasamuṭṭhānaṁ.</span><br />
</p>
<p id="pe9c63p2">
<span class="pali m-text">Peṭakopadese mahākaccāyanassa therassa</span><br />
</p>
<p id="pe9c63p3">
<span class="pali m-text">suttavibhaṅgassa dassanaṁ samattaṁ.</span><br />
</p>
<p id="pe9c64p1">
<span class="pali m-text">Yāni catukkāni akusalāni kusalāni ca sīhavikkīḷite naye niddiṭṭhāni, tikāni kusalāni ca akusalāni ca tipukkhale naye niddiṭṭhāni, dukāni kusalāni ca akusalāni ca nandiyāvaṭṭe naye niddiṭṭhāni.</span><br />
</p>
<p id="pe9c64p2">
<span class="pali m-text">Yesu dvīsu dhammesu kusalesu so attho tikesu vibhajjamānassa bhavabhūmi, atha ca sabbo ca attho tīhi byañjanehi niddisati.</span><br />
</p>
<p id="pe9c64p3">
<span class="pali m-text">Tattakāni vuccati.</span><br />
</p>
<p id="pe9c64p4">
<span class="pali m-text">Yo attho catūhi padehi aṭṭhavīsatibhāgehi natthibhūmi niddisituṁ, avacarantova catūhi padehi niddisati.</span><br />
</p>
<p id="pe9c64p5">
<span class="pali m-text">Iti yaṁ yathāniddiṭṭhassa avikosanā idaṁ pamāṇaṁ.</span><br />
</p>
<p id="pe9c64p6">
<span class="pali m-text">Yathā sabbe samādhayo tīsu samādhīsu pariyesitabbā, savitakkasavicāre avitakkavicāramatte avitakkaavicāre idaṁ pamāṇaṁ, natthi catuttho samādhi.</span><br />
</p>
<p id="pe9c64p7">
<span class="pali m-text">Tathā tisso paññā cintāmayī sutamayī bhāvanāmayī sabbāsu paññāsu niddisati, natthi catutthī paññā na cintāmayī na sutamayī na bhāvanāmayī, paññā nāssa atthi imesaṁ dhammānaṁ yā avikkhepanā, idaṁ vuccati pamāṇanti.</span><br />
</p>
<p id="pe9c65p1">
<span class="pali m-text">Therassa mahākaccāyanassa jambuvanavāsino peṭakopadeso samatto.</span><br />
</p>
<p id="pe9c66p1">
<span class="pali m-text">Peṭakopadesapakaraṇaṁ niṭṭhitaṁ.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>