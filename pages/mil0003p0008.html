<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0003p0008.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0007p0016.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0004p0001.html">Next</a></div>
</div>
<section id="milindapanhapucchavisajjana">
<span id="mil3p8c0p2"></span><h2><span class="pali m-text">8. Milindapañhapucchāvisajjanā</span></h2>
<p id="mil3p8c1p1">
<span class="pali m-text">Thero āha—</span><br />
</p>
<p id="mil3p8c1p2">
<span class="pali m-text">“jānāsi kho, mahārāja, sampati kā velā”ti?</span><br />
</p>
<p id="mil3p8c1p3">
<span class="pali m-text">“Āma, bhante, jānāmi ‘sampati paṭhamo yāmo atikkanto, majjhimo yāmo pavattati, ukkā padīpīyanti, cattāri paṭākāni āṇattāni gamissanti bhaṇḍato rājadeyyānī’”ti.</span><br />
</p>
<p id="mil3p8c2p1">
<span class="pali m-text">Yonakā evamāhaṁsu “kallosi, mahārāja, paṇḍito thero”ti.</span><br />
</p>
<p id="mil3p8c2p2">
<span class="pali m-text">“Āma, bhaṇe, paṇḍito thero, ediso ācariyo bhaveyya mādiso ca antevāsī, nacirasseva paṇḍito dhammaṁ ājāneyyā”ti.</span><br />
</p>
<p id="mil3p8c2p3">
<span class="pali m-text">Tassa pañhaveyyākaraṇena tuṭṭho rājā theraṁ nāgasenaṁ satasahassagghanakena kambalena acchādetvā “bhante nāgasena, ajjatagge te aṭṭhasataṁ bhattaṁ paññapemi, yaṁ kiñci antepure kappiyaṁ, tena ca pavāremī”ti—āha.</span><br />
</p>
<p id="mil3p8c2p4">
<span class="pali m-text">“Alaṁ, mahārāja jīvāmī”ti.</span><br />
</p>
<p id="mil3p8c2p5">
<span class="pali m-text">“Jānāmi, bhante nāgasena, jīvasi, api ca attānañca rakkha, mamañca rakkhāhī”ti.</span><br />
</p>
<p id="mil3p8c2p6">
<span class="pali m-text">“Kathaṁ attānaṁ rakkhasi, ‘nāgaseno milindaṁ rājānaṁ pasādeti, na ca kiñci alabhī’ti parāpavādo āgaccheyyāti, evaṁ attānaṁ rakkha.</span><br />
</p>
<p id="mil3p8c2p7">
<span class="pali m-text">Kathaṁ mamaṁ rakkhasi, ‘milindo rājā pasanno pasannākāraṁ na karotī’ti parāpavādo āgaccheyyāti, evaṁ mamaṁ rakkhāhī”ti.</span><br />
</p>
<p id="mil3p8c2p8">
<span class="pali m-text">“Tathā hotu, mahārājā”ti.</span><br />
</p>
<p id="mil3p8c2p9">
<span class="pali m-text">“Seyyathāpi, bhante, sīho migarājā suvaṇṇapañjare pakkhittopi bahimukhoyeva hoti;</span><br />
</p>
<p id="mil3p8c2p10">
<span class="pali m-text">evameva kho ahaṁ, bhante, kiñcāpi agāraṁ ajjhāvasāmi bahimukho yeva pana acchāmi.</span><br />
</p>
<p id="mil3p8c2p11">
<span class="pali m-text">Sace ahaṁ, bhante, agārasmā anāgāriyaṁ pabbajeyyaṁ, na ciraṁ jīveyyaṁ, bahū me paccatthikā”ti.</span><br />
</p>
<p id="mil3p8c3p1">
<span class="pali m-text">Atha kho āyasmā nāgaseno milindassa rañño pañhaṁ visajjetvā uṭṭhāyāsanā saṅghārāmaṁ agamāsi.</span><br />
</p>
<p id="mil3p8c3p2">
<span class="pali m-text">Acirapakkante ca āyasmante nāgasene milindassa rañño etadahosi—</span><br />
</p>
<p id="mil3p8c3p3">
<span class="pali m-text">“kiṁ mayā pucchitaṁ, kiṁ bhadantena nāgasenena visajjitan”ti?</span><br />
</p>
<p id="mil3p8c3p4">
<span class="pali m-text">Atha kho milindassa rañño etadahosi—</span><br />
</p>
<p id="mil3p8c3p5">
<span class="pali m-text">“sabbaṁ mayā supucchitaṁ, sabbaṁ bhadantena nāgasenena suvisajjitan”ti.</span><br />
</p>
<p id="mil3p8c3p6">
<span class="pali m-text">Āyasmatopi nāgasenassa saṅghārāmagatassa etadahosi—</span><br />
</p>
<p id="mil3p8c3p7">
<span class="pali m-text">“kiṁ milindena raññā pucchitaṁ, kiṁ mayā visajjitan”ti.</span><br />
</p>
<p id="mil3p8c3p8">
<span class="pali m-text">Atha kho āyasmato nāgasenassa etadahosi—</span><br />
</p>
<p id="mil3p8c3p9">
<span class="pali m-text">“sabbaṁ milindena raññā supucchitaṁ, sabbaṁ mayā suvisajjitan”ti.</span><br />
</p>
<p id="mil3p8c4p1">
<span class="pali m-text">Atha kho āyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya yena milindassa rañño nivesanaṁ tenupasaṅkami, upasaṅkamitvā paññatte āsane nisīdi.</span><br />
</p>
<p id="mil3p8c4p2">
<span class="pali m-text">Atha kho milindo rājā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā āyasmantaṁ nāgasenaṁ etadavoca—</span><br />
</p>
<p id="mil3p8c5p1">
<span class="pali m-text">“Mā kho bhadantassa evaṁ ahosi ‘nāgaseno mayā pañhaṁ pucchito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ.</span><br />
</p>
<p id="mil3p8c5p2">
<span class="pali m-text">Tassa mayhaṁ, bhante, taṁ rattāvasesaṁ etadahosi—</span><br />
</p>
<p id="mil3p8c5p3">
<span class="pali m-text">‘kiṁ mayā pucchitaṁ, kiṁ bhadantena visajjitan’ti, ‘sabbaṁ mayā supucchitaṁ, sabbaṁ bhadantena suvisajjitan’”ti.</span><br />
</p>
<p id="mil3p8c6p1">
<span class="pali m-text">Theropi evamāha—</span><br />
</p>
<p id="mil3p8c6p2">
<span class="pali m-text">“mā kho mahārājassa evaṁ ahosi ‘milindassa rañño mayā pañho visajjito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ.</span><br />
</p>
<p id="mil3p8c6p3">
<span class="pali m-text">Tassa mayhaṁ, mahārāja, taṁ rattāvasesaṁ etadahosi—</span><br />
</p>
<p id="mil3p8c6p4">
<span class="pali m-text">‘kiṁ milindena raññā pucchitaṁ, kiṁ mayā visajjitan’ti, ‘sabbaṁ milindena raññā supucchitaṁ, sabbaṁ mayā suvisajjitan’”ti itiha te mahānāgā aññamaññassa subhāsitaṁ samanumodiṁsūti.</span><br />
</p>
<p id="mil3p8c7p1">
<span class="pali m-text">Milindapañhapucchāvisajjanā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0007p0016.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0004p0001.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>