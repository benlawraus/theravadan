<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0ljz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0ljz.html" />
  <meta property="og:description" content="Tiṁsanipāta Kiṁchandavagga 10. Gandhatindukajātaka “Appamādo amataṁ padaṁ, Pamādo maccuno padaṁ; Appamattā na mīyanti, Ye pamattā yathā matā. Madā pamādo jāyetha, pamādā jāyate khayo; Khayā padosā jāyanti, mā pamādo bharatūsabha. Bahū hi khattiyā jīnā, atthaṁ raṭṭhaṁ pamādino; Athopi gāmino gāmā, anagārā agārino. Khattiyassa pamattassa, raṭṭhasmiṁ raṭṭhava …" />
  <meta name="twitter:description" content="Tiṁsanipāta Kiṁchandavagga 10. Gandhatindukajātaka “Appamādo amataṁ padaṁ, Pamādo maccuno padaṁ; Appamattā na mīyanti, Ye pamattā yathā matā. Madā pamādo jāyetha, pamādā jāyate khayo; Khayā padosā jāyanti, mā pamādo bharatūsabha. Bahū hi khattiyā jīnā, atthaṁ raṭṭhaṁ pamādino; Athopi gāmino gāmā, anagārā agārino. Khattiyassa pamattassa, raṭṭhasmiṁ raṭṭhava …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="timsanipata">
<h2><a href="#timsanipata">Tiṁsanipāta</a></h2>
<section id="kimchandavagga">
<h3><a href="#kimchandavagga">Kiṁchandavagga</a></h3>
<section id="gandhatindukajataka">
<h4><a href="#gandhatindukajataka">10. Gandhatindukajātaka</a></h4>
<p id="ja520c1p1">
<span class="m-text m-primary">“Appamādo amataṁ padaṁ,</span><br />
</p>
<p id="ja520c1p2">
<span class="m-text m-primary">Pamādo maccuno padaṁ;</span><br />
</p>
<p id="ja520c1p3">
<span class="m-text m-primary">Appamattā na mīyanti,</span><br />
</p>
<p id="ja520c1p4">
<span class="m-text m-primary">Ye pamattā yathā matā.</span><br />
</p>
<p id="ja520c2p1">
<span class="m-text m-primary">Madā pamādo jāyetha,</span><br />
</p>
<p id="ja520c2p2">
<span class="m-text m-primary">pamādā jāyate khayo;</span><br />
</p>
<p id="ja520c2p3">
<span class="m-text m-primary">Khayā padosā jāyanti,</span><br />
</p>
<p id="ja520c2p4">
<span class="m-text m-primary">mā pamādo bharatūsabha.</span><br />
</p>
<p id="ja520c3p1">
<span class="m-text m-primary">Bahū hi khattiyā jīnā,</span><br />
</p>
<p id="ja520c3p2">
<span class="m-text m-primary">atthaṁ raṭṭhaṁ pamādino;</span><br />
</p>
<p id="ja520c3p3">
<span class="m-text m-primary">Athopi gāmino gāmā,</span><br />
</p>
<p id="ja520c3p4">
<span class="m-text m-primary">anagārā agārino.</span><br />
</p>
<p id="ja520c4p1">
<span class="m-text m-primary">Khattiyassa pamattassa,</span><br />
</p>
<p id="ja520c4p2">
<span class="m-text m-primary">raṭṭhasmiṁ raṭṭhavaḍḍhana;</span><br />
</p>
<p id="ja520c4p3">
<span class="m-text m-primary">Sabbe bhogā vinassanti,</span><br />
</p>
<p id="ja520c4p4">
<span class="m-text m-primary">rañño taṁ vuccate aghaṁ.</span><br />
</p>
<p id="ja520c5p1">
<span class="m-text m-primary">Nesa dhammo mahārāja,</span><br />
</p>
<p id="ja520c5p2">
<span class="m-text m-primary">ativelaṁ pamajjasi;</span><br />
</p>
<p id="ja520c5p3">
<span class="m-text m-primary">Iddhaṁ phītaṁ janapadaṁ,</span><br />
</p>
<p id="ja520c5p4">
<span class="m-text m-primary">corā viddhaṁsayanti naṁ.</span><br />
</p>
<p id="ja520c6p1">
<span class="m-text m-primary">Na te puttā bhavissanti,</span><br />
</p>
<p id="ja520c6p2">
<span class="m-text m-primary">na hiraññaṁ na dhāniyaṁ;</span><br />
</p>
<p id="ja520c6p3">
<span class="m-text m-primary">Raṭṭhe viluppamānamhi,</span><br />
</p>
<p id="ja520c6p4">
<span class="m-text m-primary">sabbabhogehi jiyyasi.</span><br />
</p>
<p id="ja520c7p1">
<span class="m-text m-primary">Sabbabhogā parijiṇṇaṁ,</span><br />
</p>
<p id="ja520c7p2">
<span class="m-text m-primary">rājānaṁ vāpi khattiyaṁ;</span><br />
</p>
<p id="ja520c7p3">
<span class="m-text m-primary">Ñātimittā suhajjā ca,</span><br />
</p>
<p id="ja520c7p4">
<span class="m-text m-primary">na taṁ maññanti māniyaṁ.</span><br />
</p>
<p id="ja520c8p1">
<span class="m-text m-primary">Hatthārohā anikaṭṭhā,</span><br />
</p>
<p id="ja520c8p2">
<span class="m-text m-primary">rathikā pattikārakā;</span><br />
</p>
<p id="ja520c8p3">
<span class="m-text m-primary">Tamevamupajīvantā,</span><br />
</p>
<p id="ja520c8p4">
<span class="m-text m-primary">na taṁ maññanti māniyaṁ.</span><br />
</p>
<p id="ja520c9p1">
<span class="m-text m-primary">Asaṁvihitakammantaṁ,</span><br />
</p>
<p id="ja520c9p2">
<span class="m-text m-primary">bālaṁ dummantimantinaṁ;</span><br />
</p>
<p id="ja520c9p3">
<span class="m-text m-primary">Sirī jahati dummedhaṁ,</span><br />
</p>
<p id="ja520c9p4">
<span class="m-text m-primary">jiṇṇaṁva urago tacaṁ.</span><br />
</p>
<p id="ja520c10p1">
<span class="m-text m-primary">Susaṁvihitakammantaṁ,</span><br />
</p>
<p id="ja520c10p2">
<span class="m-text m-primary">kāluṭṭhāyiṁ atanditaṁ;</span><br />
</p>
<p id="ja520c10p3">
<span class="m-text m-primary">Sabbe bhogābhivaḍḍhanti,</span><br />
</p>
<p id="ja520c10p4">
<span class="m-text m-primary">gāvo sausabhāmiva.</span><br />
</p>
<p id="ja520c11p1">
<span class="m-text m-primary">Upassutiṁ mahārāja,</span><br />
</p>
<p id="ja520c11p2">
<span class="m-text m-primary">raṭṭhe janapade cara;</span><br />
</p>
<p id="ja520c11p3">
<span class="m-text m-primary">Tattha disvā ca sutvā ca,</span><br />
</p>
<p id="ja520c11p4">
<span class="m-text m-primary">tato taṁ paṭipajjasi”.</span><br />
</p>
<p id="ja520c12p1">
<span class="m-text m-primary">“Evaṁ vedetu pañcālo,</span><br />
</p>
<p id="ja520c12p2">
<span class="m-text m-primary">saṅgāme saramappito;</span><br />
</p>
<p id="ja520c12p3">
<span class="m-text m-primary">Yathāhamajja vedemi,</span><br />
</p>
<p id="ja520c12p4">
<span class="m-text m-primary">kaṇṭakena samappito”.</span><br />
</p>
<p id="ja520c13p1">
<span class="m-text m-primary">“Jiṇṇo dubbalacakkhūsi,</span><br />
</p>
<p id="ja520c13p2">
<span class="m-text m-primary">na rūpaṁ sādhu passasi;</span><br />
</p>
<p id="ja520c13p3">
<span class="m-text m-primary">Kiṁ tattha brahmadattassa,</span><br />
</p>
<p id="ja520c13p4">
<span class="m-text m-primary">yaṁ taṁ maggeyya kaṇṭako”.</span><br />
</p>
<p id="ja520c14p1">
<span class="m-text m-primary">“Bahvettha brahmadattassa,</span><br />
</p>
<p id="ja520c14p2">
<span class="m-text m-primary">Sohaṁ maggasmi brāhmaṇa;</span><br />
</p>
<p id="ja520c14p3">
<span class="m-text m-primary">Arakkhitā jānapadā,</span><br />
</p>
<p id="ja520c14p4">
<span class="m-text m-primary">Adhammabalinā hatā.</span><br />
</p>
<p id="ja520c15p1">
<span class="m-text m-primary">Rattiñhi corā khādanti,</span><br />
</p>
<p id="ja520c15p2">
<span class="m-text m-primary">divā khādanti tuṇḍiyā;</span><br />
</p>
<p id="ja520c15p3">
<span class="m-text m-primary">Raṭṭhasmiṁ kūṭarājassa,</span><br />
</p>
<p id="ja520c15p4">
<span class="m-text m-primary">bahu adhammiko jano.</span><br />
</p>
<p id="ja520c16p1">
<span class="m-text m-primary">Etādise bhaye jāte,</span><br />
</p>
<p id="ja520c16p2">
<span class="m-text m-primary">bhayaṭṭā tāta māṇavā;</span><br />
</p>
<p id="ja520c16p3">
<span class="m-text m-primary">Nillenakāni kubbanti,</span><br />
</p>
<p id="ja520c16p4">
<span class="m-text m-primary">vane āhatva kaṇṭakaṁ”.</span><br />
</p>
<p id="ja520c17p1">
<span class="m-text m-primary">“Kadāssu nāmayaṁ rājā,</span><br />
</p>
<p id="ja520c17p2">
<span class="m-text m-primary">brahmadatto marissati;</span><br />
</p>
<p id="ja520c17p3">
<span class="m-text m-primary">Yassa raṭṭhamhi jiyyanti,</span><br />
</p>
<p id="ja520c17p4">
<span class="m-text m-primary">appatikā kumārikā”.</span><br />
</p>
<p id="ja520c18p1">
<span class="m-text m-primary">“Dubbhāsitañhi te jammi,</span><br />
</p>
<p id="ja520c18p2">
<span class="m-text m-primary">anatthapadakovide;</span><br />
</p>
<p id="ja520c18p3">
<span class="m-text m-primary">Kuhiṁ rājā kumārīnaṁ,</span><br />
</p>
<p id="ja520c18p4">
<span class="m-text m-primary">bhattāraṁ pariyesati”.</span><br />
</p>
<p id="ja520c19p1">
<span class="m-text m-primary">“Na me dubbhāsitaṁ brahme,</span><br />
</p>
<p id="ja520c19p2">
<span class="m-text m-primary">kovidatthapadā ahaṁ;</span><br />
</p>
<p id="ja520c19p3">
<span class="m-text m-primary">Arakkhitā jānapadā,</span><br />
</p>
<p id="ja520c19p4">
<span class="m-text m-primary">adhammabalinā hatā.</span><br />
</p>
<p id="ja520c20p1">
<span class="m-text m-primary">Rattiñhi corā khādanti,</span><br />
</p>
<p id="ja520c20p2">
<span class="m-text m-primary">divā khādanti tuṇḍiyā;</span><br />
</p>
<p id="ja520c20p3">
<span class="m-text m-primary">Raṭṭhasmiṁ kūṭarājassa,</span><br />
</p>
<p id="ja520c20p4">
<span class="m-text m-primary">bahu adhammiko jano;</span><br />
</p>
<p id="ja520c20p5">
<span class="m-text m-primary">Dujjīve dubbhare dāre,</span><br />
</p>
<p id="ja520c20p6">
<span class="m-text m-primary">kuto bhattā kumāriyo”.</span><br />
</p>
<p id="ja520c21p1">
<span class="m-text m-primary">“Evaṁ sayatu pañcālo,</span><br />
</p>
<p id="ja520c21p2">
<span class="m-text m-primary">saṅgāme sattiyā hato;</span><br />
</p>
<p id="ja520c21p3">
<span class="m-text m-primary">Yathāyaṁ kapaṇo seti,</span><br />
</p>
<p id="ja520c21p4">
<span class="m-text m-primary">hato phālena sāliyo”.</span><br />
</p>
<p id="ja520c22p1">
<span class="m-text m-primary">“Adhammena tuvaṁ jamma,</span><br />
</p>
<p id="ja520c22p2">
<span class="m-text m-primary">brahmadattassa kujjhasi;</span><br />
</p>
<p id="ja520c22p3">
<span class="m-text m-primary">Yo tvaṁ sapasi rājānaṁ,</span><br />
</p>
<p id="ja520c22p4">
<span class="m-text m-primary">aparajjhitvāna attano”.</span><br />
</p>
<p id="ja520c23p1">
<span class="m-text m-primary">“Dhammena brahmadattassa,</span><br />
</p>
<p id="ja520c23p2">
<span class="m-text m-primary">ahaṁ kujjhāmi brāhmaṇa;</span><br />
</p>
<p id="ja520c23p3">
<span class="m-text m-primary">Arakkhitā jānapadā,</span><br />
</p>
<p id="ja520c23p4">
<span class="m-text m-primary">adhammabalinā hatā.</span><br />
</p>
<p id="ja520c24p1">
<span class="m-text m-primary">Rattiñhi corā khādanti,</span><br />
</p>
<p id="ja520c24p2">
<span class="m-text m-primary">divā khādanti tuṇḍiyā;</span><br />
</p>
<p id="ja520c24p3">
<span class="m-text m-primary">Raṭṭhasmiṁ kūṭarājassa,</span><br />
</p>
<p id="ja520c24p4">
<span class="m-text m-primary">bahu adhammiko jano.</span><br />
</p>
<p id="ja520c25p1">
<span class="m-text m-primary">Sā nūna puna re pakkā,</span><br />
</p>
<p id="ja520c25p2">
<span class="m-text m-primary">vikāle bhattamāhari;</span><br />
</p>
<p id="ja520c25p3">
<span class="m-text m-primary">Bhattahāriṁ apekkhanto,</span><br />
</p>
<p id="ja520c25p4">
<span class="m-text m-primary">hato phālena sāliyo”.</span><br />
</p>
<p id="ja520c26p1">
<span class="m-text m-primary">“Evaṁ haññatu pañcālo,</span><br />
</p>
<p id="ja520c26p2">
<span class="m-text m-primary">saṅgāme asinā hato;</span><br />
</p>
<p id="ja520c26p3">
<span class="m-text m-primary">Yathāhamajja pahato,</span><br />
</p>
<p id="ja520c26p4">
<span class="m-text m-primary">khīrañca me pavaṭṭitaṁ”.</span><br />
</p>
<p id="ja520c27p1">
<span class="m-text m-primary">“Yaṁ pasu khīraṁ chaḍḍeti,</span><br />
</p>
<p id="ja520c27p2">
<span class="m-text m-primary">pasupālaṁ vihiṁsati;</span><br />
</p>
<p id="ja520c27p3">
<span class="m-text m-primary">Kiṁ tattha brahmadattassa,</span><br />
</p>
<p id="ja520c27p4">
<span class="m-text m-primary">yaṁ no garahate bhavaṁ”.</span><br />
</p>
<p id="ja520c28p1">
<span class="m-text m-primary">“Gārayho brahme pañcālo,</span><br />
</p>
<p id="ja520c28p2">
<span class="m-text m-primary">brahmadattassa rājino;</span><br />
</p>
<p id="ja520c28p3">
<span class="m-text m-primary">Arakkhitā jānapadā,</span><br />
</p>
<p id="ja520c28p4">
<span class="m-text m-primary">adhammabalinā hatā.</span><br />
</p>
<p id="ja520c29p1">
<span class="m-text m-primary">Rattiñhi corā khādanti,</span><br />
</p>
<p id="ja520c29p2">
<span class="m-text m-primary">divā khādanti tuṇḍiyā;</span><br />
</p>
<p id="ja520c29p3">
<span class="m-text m-primary">Raṭṭhasmiṁ kūṭarājassa,</span><br />
</p>
<p id="ja520c29p4">
<span class="m-text m-primary">bahu adhammiko jano.</span><br />
</p>
<p id="ja520c30p1">
<span class="m-text m-primary">Caṇḍā aṭanakā gāvī,</span><br />
</p>
<p id="ja520c30p2">
<span class="m-text m-primary">yaṁ pure na duhāmase;</span><br />
</p>
<p id="ja520c30p3">
<span class="m-text m-primary">Taṁ dāni ajja dohāma,</span><br />
</p>
<p id="ja520c30p4">
<span class="m-text m-primary">khīrakāmehupaddutā”.</span><br />
</p>
<p id="ja520c31p1">
<span class="m-text m-primary">“Evaṁ kandatu pañcālo,</span><br />
</p>
<p id="ja520c31p2">
<span class="m-text m-primary">viputto vippasukkhatu;</span><br />
</p>
<p id="ja520c31p3">
<span class="m-text m-primary">Yathāyaṁ kapaṇā gāvī,</span><br />
</p>
<p id="ja520c31p4">
<span class="m-text m-primary">viputtā paridhāvati”.</span><br />
</p>
<p id="ja520c32p1">
<span class="m-text m-primary">“Yaṁ pasu pasupālassa,</span><br />
</p>
<p id="ja520c32p2">
<span class="m-text m-primary">sambhameyya raveyya vā;</span><br />
</p>
<p id="ja520c32p3">
<span class="m-text m-primary">Ko nīdha aparādhatthi,</span><br />
</p>
<p id="ja520c32p4">
<span class="m-text m-primary">brahmadattassa rājino”.</span><br />
</p>
<p id="ja520c33p1">
<span class="m-text m-primary">“Aparādho mahābrahme,</span><br />
</p>
<p id="ja520c33p2">
<span class="m-text m-primary">brahmadattassa rājino;</span><br />
</p>
<p id="ja520c33p3">
<span class="m-text m-primary">Arakkhitā jānapadā,</span><br />
</p>
<p id="ja520c33p4">
<span class="m-text m-primary">adhammabalinā hatā.</span><br />
</p>
<p id="ja520c34p1">
<span class="m-text m-primary">Rattiñhi corā khādanti,</span><br />
</p>
<p id="ja520c34p2">
<span class="m-text m-primary">divā khādanti tuṇḍiyā;</span><br />
</p>
<p id="ja520c34p3">
<span class="m-text m-primary">Raṭṭhasmiṁ kūṭarājassa,</span><br />
</p>
<p id="ja520c34p4">
<span class="m-text m-primary">bahu adhammiko jano;</span><br />
</p>
<p id="ja520c34p5">
<span class="m-text m-primary">Kathaṁ no asikosatthā,</span><br />
</p>
<p id="ja520c34p6">
<span class="m-text m-primary">khīrapā haññate pajā”.</span><br />
</p>
<p id="ja520c35p1">
<span class="m-text m-primary">“Evaṁ khajjatu pañcālo,</span><br />
</p>
<p id="ja520c35p2">
<span class="m-text m-primary">hato yuddhe saputtako;</span><br />
</p>
<p id="ja520c35p3">
<span class="m-text m-primary">Yathāhamajja khajjāmi,</span><br />
</p>
<p id="ja520c35p4">
<span class="m-text m-primary">gāmikehi araññajo”.</span><br />
</p>
<p id="ja520c36p1">
<span class="m-text m-primary">“Na sabbabhūtesu vidhenti rakkhaṁ,</span><br />
</p>
<p id="ja520c36p2">
<span class="m-text m-primary">Rājāno maṇḍūka manussaloke;</span><br />
</p>
<p id="ja520c36p3">
<span class="m-text m-primary">Nettāvatā rājā adhammacārī,</span><br />
</p>
<p id="ja520c36p4">
<span class="m-text m-primary">Yaṁ tādisaṁ jīvamadeyyu dhaṅkā”.</span><br />
</p>
<p id="ja520c37p1">
<span class="m-text m-primary">“Adhammarūpo vata brahmacārī,</span><br />
</p>
<p id="ja520c37p2">
<span class="m-text m-primary">Anuppiyaṁ bhāsasi khattiyassa;</span><br />
</p>
<p id="ja520c37p3">
<span class="m-text m-primary">Viluppamānāya puthuppajāya,</span><br />
</p>
<p id="ja520c37p4">
<span class="m-text m-primary">Pūjesi rājaṁ paramappamādaṁ.</span><br />
</p>
<p id="ja520c38p1">
<span class="m-text m-primary">Sace idaṁ brahme surajjakaṁ siyā,</span><br />
</p>
<p id="ja520c38p2">
<span class="m-text m-primary">Phītaṁ raṭṭhaṁ muditaṁ vippasannaṁ;</span><br />
</p>
<p id="ja520c38p3">
<span class="m-text m-primary">Bhutvā baliṁ aggapiṇḍañca kākā,</span><br />
</p>
<p id="ja520c38p4">
<span class="m-text m-primary">Na mādisaṁ jīvamadeyyu dhaṅkā”ti.</span><br />
</p>
<p id="ja520c39p1">
<span class="m-text m-primary">Gandhatindukajātakaṁ dasamaṁ.</span><br />
</p>
<p id="ja520c40p1">
<span class="m-text m-primary">Tiṁsanipātaṁ niṭṭhitaṁ.</span><br />
</p>
<p id="ja520c41p1">
<span class="m-text m-primary">Tassuddānaṁ</span><br />
</p>
<p id="ja520c42p1">
<span class="m-text m-primary">Kiṁchanda kumbha jayaddisa chaddanta,</span><br />
</p>
<p id="ja520c42p2">
<span class="m-text m-primary">Atha paṇḍitasambhava sirakapi;</span><br />
</p>
<p id="ja520c42p3">
<span class="m-text m-primary">Dakarakkhasa paṇḍaranāgavaro,</span><br />
</p>
<p id="ja520c42p4">
<span class="m-text m-primary">Atha sambula tindukadevasutoti.</span><br />
</p>
<p id="ja520c43p1">
<span class="m-text m-primary">Jātakapāḷiyā paṭhamo bhāgo niṭṭhito.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>