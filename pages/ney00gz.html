<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ney00gz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://www.theravadan.org/pages/ney00gz.html" />
  <meta property="og:description" content="Paṭiniddesavāra Vibhaṅga 11 Paññattihāravibhaṅga Tattha katamo paññattihāro? “Ekaṁ bhagavā dhammaṁ paññattīhi vividhāhi desetī”ti. Yā pakatikathāya desanā. Ayaṁ nikkhepapaññatti. Kā ca pakatikathāya desanā, cattāri saccāni. Yathā bhagavā āha— “idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti. Kabaḷīkāre …" />
  <meta name="twitter:description" content="Paṭiniddesavāra Vibhaṅga 11 Paññattihāravibhaṅga Tattha katamo paññattihāro? “Ekaṁ bhagavā dhammaṁ paññattīhi vividhāhi desetī”ti. Yā pakatikathāya desanā. Ayaṁ nikkhepapaññatti. Kā ca pakatikathāya desanā, cattāri saccāni. Yathā bhagavā āha— “idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti. Kabaḷīkāre …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-11">
<h3><a href="#vibhanga-11">Vibhaṅga 11</a></h3>
<p id="ne14c0p4">
<span class="m-text m-primary">Paññattihāravibhaṅga</span><br />
</p>
<p id="ne14c1p1">
<span class="m-text m-primary">Tattha katamo paññattihāro?</span><br />
</p>
<p id="ne14c1p2">
<span class="m-text m-primary">“Ekaṁ bhagavā dhammaṁ paññattīhi vividhāhi desetī”ti.</span><br />
</p>
<p id="ne14c2p1">
<span class="m-text m-primary">Yā pakatikathāya desanā.</span><br />
</p>
<p id="ne14c2p2">
<span class="m-text m-primary">Ayaṁ nikkhepapaññatti.</span><br />
</p>
<p id="ne14c2p3">
<span class="m-text m-primary">Kā ca pakatikathāya desanā, cattāri saccāni.</span><br />
</p>
<p id="ne14c2p4">
<span class="m-text m-primary">Yathā bhagavā āha—</span><br />
</p>
<p id="ne14c2p5">
<span class="m-text m-primary">“idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti.</span><br />
</p>
<p id="ne14c3p1">
<span class="m-text m-primary">Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ.</span><br />
</p>
<p id="ne14c3p2">
<span class="m-text m-primary">Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti.</span><br />
</p>
<p id="ne14c3p3">
<span class="m-text m-primary">Yattha atthi nāmarūpassa avakkanti, atthi tattha saṅkhārānaṁ vuddhi.</span><br />
</p>
<p id="ne14c3p4">
<span class="m-text m-primary">Yattha atthi saṅkhārānaṁ vuddhi, atthi tattha āyatiṁ punabbhavābhinibbatti.</span><br />
</p>
<p id="ne14c3p5">
<span class="m-text m-primary">Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ.</span><br />
</p>
<p id="ne14c3p6">
<span class="m-text m-primary">Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.</span><br />
</p>
<p id="ne14c4p1">
<span class="m-text m-primary">Phasse ce …pe…</span><br />
</p>
<p id="ne14c4p2">
<span class="m-text m-primary">manosañcetanāya ce, bhikkhave, āhāre.</span><br />
</p>
<p id="ne14c4p3">
<span class="m-text m-primary">Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ.</span><br />
</p>
<p id="ne14c4p4">
<span class="m-text m-primary">Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti.</span><br />
</p>
<p id="ne14c4p5">
<span class="m-text m-primary">Yattha atthi nāmarūpassa avakkanti, atthi tattha saṅkhārānaṁ vuddhi.</span><br />
</p>
<p id="ne14c4p6">
<span class="m-text m-primary">Yattha atthi saṅkhārānaṁ vuddhi, atthi tattha āyatiṁ punabbhavābhinibbatti.</span><br />
</p>
<p id="ne14c4p7">
<span class="m-text m-primary">Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ.</span><br />
</p>
<p id="ne14c4p8">
<span class="m-text m-primary">Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.</span><br />
</p>
<p id="ne14c4p9">
<span class="m-text m-primary">Ayaṁ pabhavapaññatti dukkhassa ca samudayassa ca.</span><br />
</p>
<p id="ne14c5p1">
<span class="m-text m-primary">Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ.</span><br />
</p>
<p id="ne14c5p2">
<span class="m-text m-primary">Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti.</span><br />
</p>
<p id="ne14c5p3">
<span class="m-text m-primary">Yattha natthi nāmarūpassa avakkanti, natthi tattha saṅkhārānaṁ vuddhi.</span><br />
</p>
<p id="ne14c5p4">
<span class="m-text m-primary">Yattha natthi saṅkhārānaṁ vuddhi, natthi tattha āyatiṁ punabbhavābhinibbatti.</span><br />
</p>
<p id="ne14c5p5">
<span class="m-text m-primary">Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ.</span><br />
</p>
<p id="ne14c5p6">
<span class="m-text m-primary">Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.</span><br />
</p>
<p id="ne14c6p1">
<span class="m-text m-primary">Phasse ce …pe…</span><br />
</p>
<p id="ne14c6p2">
<span class="m-text m-primary">manosañcetanāya ce, bhikkhave, āhāre.</span><br />
</p>
<p id="ne14c6p3">
<span class="m-text m-primary">Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ.</span><br />
</p>
<p id="ne14c6p4">
<span class="m-text m-primary">Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti.</span><br />
</p>
<p id="ne14c6p5">
<span class="m-text m-primary">Yattha natthi nāmarūpassa avakkanti, natthi tattha saṅkhārānaṁ vuddhi.</span><br />
</p>
<p id="ne14c6p6">
<span class="m-text m-primary">Yattha natthi saṅkhārānaṁ vuddhi, natthi tattha āyatiṁ punabbhavābhinibbatti.</span><br />
</p>
<p id="ne14c6p7">
<span class="m-text m-primary">Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ.</span><br />
</p>
<p id="ne14c6p8">
<span class="m-text m-primary">Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.</span><br />
</p>
<p id="ne14c7p1">
<span class="m-text m-primary">Ayaṁ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</span><br />
</p>
<p id="ne14c8p1">
<span class="m-text m-primary">Samādhiṁ, bhikkhave, bhāvetha.</span><br />
</p>
<p id="ne14c8p2">
<span class="m-text m-primary">Appamatto nipako sato, samāhito, bhikkhave, bhikkhu yathābhūtaṁ pajānāti.</span><br />
</p>
<p id="ne14c8p3">
<span class="m-text m-primary">Kiñca yathābhūtaṁ pajānāti?</span><br />
</p>
<p id="ne14c8p4">
<span class="m-text m-primary">“Cakkhu aniccan”ti yathābhūtaṁ pajānāti.</span><br />
</p>
<p id="ne14c8p5">
<span class="m-text m-primary">“Rūpā aniccā”ti yathābhūtaṁ pajānāti “cakkhuviññāṇaṁ aniccan”ti yathābhūtaṁ pajānāti.</span><br />
</p>
<p id="ne14c8p6">
<span class="m-text m-primary">“Cakkhusamphasso anicco”ti yathābhūtaṁ pajānāti.</span><br />
</p>
<p id="ne14c8p7">
<span class="m-text m-primary">Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti.</span><br />
</p>
<p id="ne14c9p1">
<span class="m-text m-primary">Sotaṁ …pe…</span><br />
</p>
<p id="ne14c9p2">
<span class="m-text m-primary">ghānaṁ …</span><br />
</p>
<p id="ne14c9p3">
<span class="m-text m-primary">jivhā …</span><br />
</p>
<p id="ne14c9p4">
<span class="m-text m-primary">kāyo …</span><br />
</p>
<p id="ne14c9p5">
<span class="m-text m-primary">“mano anicco”ti yathābhūtaṁ pajānāti.</span><br />
</p>
<p id="ne14c9p6">
<span class="m-text m-primary">“Dhammā aniccā”ti yathābhūtaṁ pajānāti.</span><br />
</p>
<p id="ne14c9p7">
<span class="m-text m-primary">“Manoviññāṇaṁ aniccan”ti yathābhūtaṁ pajānāti.</span><br />
</p>
<p id="ne14c9p8">
<span class="m-text m-primary">“Manosamphasso anicco”ti yathābhūtaṁ pajānāti.</span><br />
</p>
<p id="ne14c9p9">
<span class="m-text m-primary">Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti.</span><br />
</p>
<p id="ne14c10p1">
<span class="m-text m-primary">Ayaṁ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa.</span><br />
</p>
<p id="ne14c11p1">
<span class="m-text m-primary">Rūpaṁ, rādha, vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha.</span><br />
</p>
<p id="ne14c11p2">
<span class="m-text m-primary">Taṇhakkhayā dukkhakkhayo, dukkhakkhayā nibbānaṁ.</span><br />
</p>
<p id="ne14c11p3">
<span class="m-text m-primary">Vedanaṁ …pe…</span><br />
</p>
<p id="ne14c11p4">
<span class="m-text m-primary">saññaṁ …</span><br />
</p>
<p id="ne14c11p5">
<span class="m-text m-primary">saṅkhāre viññāṇaṁ vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha.</span><br />
</p>
<p id="ne14c11p6">
<span class="m-text m-primary">Taṇhakkhayā dukkhakkhayo, dukkhakkhayā nibbānaṁ.</span><br />
</p>
<p id="ne14c12p1">
<span class="m-text m-primary">Ayaṁ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</span><br />
</p>
<p id="ne14c13p1">
<span class="m-text m-primary">“So idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="ne14c14p1">
<span class="m-text m-primary">Ayaṁ paṭivedhapaññatti saccānaṁ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa.</span><br />
</p>
<p id="ne14c14p2">
<span class="m-text m-primary">“So ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti.</span><br />
</p>
<p id="ne14c14p3">
<span class="m-text m-primary">“Ayaṁ āsavanirodhagāminī paṭipadā”ti yathābhūtaṁ pajānāti.</span><br />
</p>
<p id="ne14c14p4">
<span class="m-text m-primary">“Ime āsavā asesaṁ nirujjhantī”ti yathābhūtaṁ pajānāti.</span><br />
</p>
<p id="ne14c15p1">
<span class="m-text m-primary">Ayaṁ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṁ, nikkhepapaññatti bhāvanābhūmiyā, abhinighātapaññatti pāpakānaṁ akusalānaṁ dhammānaṁ.</span><br />
</p>
<p id="ne14c16p1">
<span class="m-text m-primary">Idaṁ “dukkhan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c16p2">
<span class="m-text m-primary">Ayaṁ “dukkhasamudayo”ti me, bhikkhave …pe…</span><br />
</p>
<p id="ne14c16p3">
<span class="m-text m-primary">ayaṁ “dukkhanirodho”ti me, bhikkhave ….</span><br />
</p>
<p id="ne14c16p4">
<span class="m-text m-primary">Ayaṁ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c17p1">
<span class="m-text m-primary">Ayaṁ desanāpaññatti saccānaṁ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa.</span><br />
</p>
<p id="ne14c18p1">
<span class="m-text m-primary">“Taṁ kho panidaṁ dukkhaṁ pariññeyyan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c18p2">
<span class="m-text m-primary">“So kho panāyaṁ dukkhasamudayo pahātabbo”ti me, bhikkhave …pe…</span><br />
</p>
<p id="ne14c18p3">
<span class="m-text m-primary">“so kho panāyaṁ dukkhanirodho sacchikātabbo”ti me, bhikkhave …pe…</span><br />
</p>
<p id="ne14c18p4">
<span class="m-text m-primary">“sā kho panāyaṁ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c19p1">
<span class="m-text m-primary">Ayaṁ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa.</span><br />
</p>
<p id="ne14c20p1">
<span class="m-text m-primary">“Taṁ kho panidaṁ dukkhaṁ pariññātan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c20p2">
<span class="m-text m-primary">“So kho panāyaṁ dukkhasamudayo pahīno”ti me, bhikkhave …pe…</span><br />
</p>
<p id="ne14c20p3">
<span class="m-text m-primary">so kho panāyaṁ dukkhanirodho sacchikato”ti me, bhikkhave …pe…</span><br />
</p>
<p id="ne14c20p4">
<span class="m-text m-primary">“sā kho panāyaṁ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="ne14c21p1">
<span class="m-text m-primary">Ayaṁ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa.</span><br />
</p>
<p id="ne14c22p1">
<span class="m-text m-primary">“Tulamatulañca sambhavaṁ,</span><br />
</p>
<p id="ne14c22p2">
<span class="m-text m-primary">Bhavasaṅkhāramavassaji muni;</span><br />
</p>
<p id="ne14c22p3">
<span class="m-text m-primary">Ajjhattarato samāhito,</span><br />
</p>
<p id="ne14c22p4">
<span class="m-text m-primary">Abhindi kavacamivattasambhavan”ti.</span><br />
</p>
<p id="ne14c23p1">
<span class="m-text m-primary">“Tulan”ti saṅkhāradhātu.</span><br />
</p>
<p id="ne14c23p2">
<span class="m-text m-primary">“Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṁ.</span><br />
</p>
<p id="ne14c23p3">
<span class="m-text m-primary">Nikkhepapaññatti dhammapaṭisambhidāya.</span><br />
</p>
<p id="ne14c23p4">
<span class="m-text m-primary">“Bhavasaṅkhāramavassaji munī”ti pariccāgapaññatti samudayassa.</span><br />
</p>
<p id="ne14c23p5">
<span class="m-text m-primary">Pariññāpaññatti dukkhassa.</span><br />
</p>
<p id="ne14c23p6">
<span class="m-text m-primary">“Ajjhattarato samāhito”ti bhāvanāpaññatti kāyagatāya satiyā.</span><br />
</p>
<p id="ne14c23p7">
<span class="m-text m-primary">Ṭhitipaññatti cittekaggatāya.</span><br />
</p>
<p id="ne14c23p8">
<span class="m-text m-primary">“Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṁ.</span><br />
</p>
<p id="ne14c23p9">
<span class="m-text m-primary">Tenāha bhagavā “tulamatulañca sambhavan”ti.</span><br />
</p>
<p id="ne14c24p1">
<span class="m-text m-primary">“Yo dukkhamaddakkhi yatonidānaṁ,</span><br />
</p>
<p id="ne14c24p2">
<span class="m-text m-primary">Kāmesu so jantu kathaṁ nameyya;</span><br />
</p>
<p id="ne14c24p3">
<span class="m-text m-primary">Kāmā hi loke saṅgoti ñatvā,</span><br />
</p>
<p id="ne14c24p4">
<span class="m-text m-primary">Tesaṁ satīmā vinayāya sikkhe”ti.</span><br />
</p>
<p id="ne14c25p1">
<span class="m-text m-primary">**“Yo dukkhan”**ti vevacanapaññatti ca dukkhassa pariññāpaññatti ca.</span><br />
</p>
<p id="ne14c25p2">
<span class="m-text m-primary">**“Yatonidānan”**ti pabhavapaññatti ca samudayassa pahānapaññatti ca.</span><br />
</p>
<p id="ne14c25p3">
<span class="m-text m-primary">**“Addakkhī”**ti vevacanapaññatti ca ñāṇacakkhussa paṭivedhapaññatti ca.</span><br />
</p>
<p id="ne14c25p4">
<span class="m-text m-primary">**“Kāmesu so jantu kathaṁ nameyyā”**ti vevacanapaññatti ca kāmataṇhāya abhinivesapaññatti ca.</span><br />
</p>
<p id="ne14c25p5">
<span class="m-text m-primary">**“Kāmā hi loke saṅgoti ñatvā”**ti paccatthikato dassanapaññatti kāmānaṁ.</span><br />
</p>
<p id="ne14c25p6">
<span class="m-text m-primary">Kāmā hi aṅgārakāsūpamā maṁsapesūpamā pāvakakappā papātauragopamā ca.</span><br />
</p>
<p id="ne14c25p7">
<span class="m-text m-primary">**“Tesaṁ satīmā”**ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa.</span><br />
</p>
<p id="ne14c25p8">
<span class="m-text m-primary">**“Vinayāya sikkhe”**ti paṭivedhapaññatti rāgavinayassa dosavinayassa mohavinayassa.</span><br />
</p>
<p id="ne14c25p9">
<span class="m-text m-primary">**“Jantū”**ti vevacanapaññatti yogissa.</span><br />
</p>
<p id="ne14c25p10">
<span class="m-text m-primary">Yadā hi yogī kāmā saṅgoti pajānāti.</span><br />
</p>
<p id="ne14c25p11">
<span class="m-text m-primary">So kāmānaṁ anuppādāya kusale dhamme uppādayati, so anuppannānaṁ kusalānaṁ dhammānaṁ uppādāya vāyamati.</span><br />
</p>
<p id="ne14c25p12">
<span class="m-text m-primary">Ayaṁ vāyāmapaññatti appattassa pattiyā.</span><br />
</p>
<p id="ne14c25p13">
<span class="m-text m-primary">Nikkhepapaññatti oramattikāya asantuṭṭhiyā.</span><br />
</p>
<p id="ne14c25p14">
<span class="m-text m-primary">Tattha so uppannānaṁ kusalānaṁ dhammānaṁ ṭhitiyā vāyamatīti ayaṁ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṁ dhammānaṁ, ṭhitipaññatti adhicittasikkhāya.</span><br />
</p>
<p id="ne14c25p15">
<span class="m-text m-primary">Tenāha bhagavā “yo dukkhamaddakkhi yatonidānan”ti.</span><br />
</p>
<p id="ne14c26p1">
<span class="m-text m-primary">“Mohasambandhano loko,</span><br />
</p>
<p id="ne14c26p2">
<span class="m-text m-primary">bhabbarūpova dissati;</span><br />
</p>
<p id="ne14c26p3">
<span class="m-text m-primary">Upadhibandhano bālo,</span><br />
</p>
<p id="ne14c26p4">
<span class="m-text m-primary">tamasā parivārito;</span><br />
</p>
<p id="ne14c26p5">
<span class="m-text m-primary">Assirī viya khāyati,</span><br />
</p>
<p id="ne14c26p6">
<span class="m-text m-primary">passato natthi kiñcanan”ti.</span><br />
</p>
<p id="ne14c27p1">
<span class="m-text m-primary">**“Mohasambandhano loko”**ti desanāpaññatti vipallāsānaṁ.</span><br />
</p>
<p id="ne14c27p2">
<span class="m-text m-primary">**“Bhabbarūpova dissatī”**ti viparītapaññatti lokassa.</span><br />
</p>
<p id="ne14c27p3">
<span class="m-text m-primary">**“Upadhibandhano bālo”**ti pabhavapaññatti pāpakānaṁ icchāvacarānaṁ, kiccapaññatti pariyuṭṭhānānaṁ.</span><br />
</p>
<p id="ne14c27p4">
<span class="m-text m-primary">Balavapaññatti kilesānaṁ.</span><br />
</p>
<p id="ne14c27p5">
<span class="m-text m-primary">Virūhanāpaññatti saṅkhārānaṁ.</span><br />
</p>
<p id="ne14c27p6">
<span class="m-text m-primary">**“Tamasā parivārito”**ti desanāpaññatti avijjandhakārassa vevacanapaññatti ca.</span><br />
</p>
<p id="ne14c27p7">
<span class="m-text m-primary">**“Assirī viya khāyatī”**ti dassanapaññatti dibbacakkhussa, nikkhepapaññatti paññācakkhussa.</span><br />
</p>
<p id="ne14c27p8">
<span class="m-text m-primary">**“Passato natthi kiñcanan”**ti paṭivedhapaññatti sattānaṁ, rāgo kiñcanaṁ doso kiñcanaṁ moho kiñcanaṁ.</span><br />
</p>
<p id="ne14c27p9">
<span class="m-text m-primary">Tenāha bhagavā “mohasambandhano loko”ti.</span><br />
</p>
<p id="ne14c28p1">
<span class="m-text m-primary">“Atthi, bhikkhave, ajātaṁ abhūtaṁ akataṁ asaṅkhataṁ, no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ.</span><br />
</p>
<p id="ne14c28p2">
<span class="m-text m-primary">Nayidha jātassa bhūtassa katassa saṅkhatassa nissaraṇaṁ paññāyetha.</span><br />
</p>
<p id="ne14c28p3">
<span class="m-text m-primary">Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti.</span><br />
</p>
<p id="ne14c29p1">
<span class="m-text m-primary">“No cetaṁ, bhikkhave, abhavissa ajātaṁ abhūtaṁ akataṁ asaṅkhatan”ti desanāpaññatti nibbānassa vevacanapaññatti ca.</span><br />
</p>
<p id="ne14c29p2">
<span class="m-text m-primary">“Nayidha jātassa bhūtassa katassa saṅkhatassa nissaraṇaṁ paññāyethā”ti vevacanapaññatti saṅkhatassa upanayanapaññatti ca.</span><br />
</p>
<p id="ne14c29p3">
<span class="m-text m-primary">“Yasmā ca kho, bhikkhave, atthi ajātaṁ abhūtaṁ akataṁ asaṅkhatan”ti vevacanapaññatti nibbānassa jotanāpaññatti ca.</span><br />
</p>
<p id="ne14c29p4">
<span class="m-text m-primary">“Tasmā jātassa bhūtassa katassa saṅkhatassa nissaraṇaṁ paññāyatī”ti ayaṁ vevacanapaññatti nibbānassa, niyyānikapaññatti maggassa, nissaraṇapaññatti saṁsārato.</span><br />
</p>
<p id="ne14c29p5">
<span class="m-text m-primary">Tenāha bhagavā “no cetaṁ, bhikkhave, abhavissā”ti.</span><br />
</p>
<p id="ne14c29p6">
<span class="m-text m-primary">Tenāha āyasmā mahākaccāyano “ekaṁ bhagavā dhammaṁ, paññattīhi vividhāhi desetī”ti.</span><br />
</p>
<p id="ne14c29p7">
<span class="m-text m-primary">Niyutto paññatti hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>