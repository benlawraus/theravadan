<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/pv0013.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/pv0012.html">Previous</a></div>
<div class="m-col-t-6 m-text-right">
<a href="../pages/pv0014.html">Next</a></div>
</div>
<p id="pv13c0p2">
<span class="pali m-text">Ubbarivagga</span><br />
</p>
<section id="samsaramocakapetivatthu">
<span id="pv13c0p3"></span><h2><span class="pali m-text">1. Saṁsāramocakapetivatthu</span></h2>
<p id="pv13c1p1">
<span class="pali m-text">“Naggā dubbaṇṇarūpāsi,</span><br />
</p>
<p id="pv13c1p2">
<span class="pali m-text">kisā dhamanisanthatā;</span><br />
</p>
<p id="pv13c1p3">
<span class="pali m-text">Upphāsulike kisike,</span><br />
</p>
<p id="pv13c1p4">
<span class="pali m-text">kā nu tvaṁ idha tiṭṭhasī”ti.</span><br />
</p>
<p id="pv13c2p1">
<span class="pali m-text">“Ahaṁ bhadante petīmhi,</span><br />
</p>
<p id="pv13c2p2">
<span class="pali m-text">duggatā yamalokikā;</span><br />
</p>
<p id="pv13c2p3">
<span class="pali m-text">Pāpakammaṁ karitvāna,</span><br />
</p>
<p id="pv13c2p4">
<span class="pali m-text">petalokaṁ ito gatā”ti.</span><br />
</p>
<p id="pv13c3p1">
<span class="pali m-text">“Kiṁ nu kāyena vācāya,</span><br />
</p>
<p id="pv13c3p2">
<span class="pali m-text">manasā dukkaṭaṁ kataṁ;</span><br />
</p>
<p id="pv13c3p3">
<span class="pali m-text">Kissa kammavipākena,</span><br />
</p>
<p id="pv13c3p4">
<span class="pali m-text">petalokaṁ ito gatā”ti.</span><br />
</p>
<p id="pv13c4p1">
<span class="pali m-text">“Anukampakā mayhaṁ nāhesuṁ bhante,</span><br />
</p>
<p id="pv13c4p2">
<span class="pali m-text">Pitā ca mātā athavāpi ñātakā;</span><br />
</p>
<p id="pv13c4p3">
<span class="pali m-text">Ye maṁ niyojeyyuṁ dadāhi dānaṁ,</span><br />
</p>
<p id="pv13c4p4">
<span class="pali m-text">Pasannacittā samaṇabrāhmaṇānaṁ.</span><br />
</p>
<p id="pv13c5p1">
<span class="pali m-text">Ito ahaṁ vassasatāni pañca,</span><br />
</p>
<p id="pv13c5p2">
<span class="pali m-text">Yaṁ evarūpā vicarāmi naggā;</span><br />
</p>
<p id="pv13c5p3">
<span class="pali m-text">Khudāya taṇhāya ca khajjamānā,</span><br />
</p>
<p id="pv13c5p4">
<span class="pali m-text">Pāpassa kammassa phalaṁ mamedaṁ.</span><br />
</p>
<p id="pv13c6p1">
<span class="pali m-text">Vandāmi taṁ ayya pasannacittā,</span><br />
</p>
<p id="pv13c6p2">
<span class="pali m-text">Anukampa maṁ vīra mahānubhāva;</span><br />
</p>
<p id="pv13c6p3">
<span class="pali m-text">Datvā ca me ādisa yaṁ hi kiñci,</span><br />
</p>
<p id="pv13c6p4">
<span class="pali m-text">Mocehi maṁ duggatiyā bhadante”ti.</span><br />
</p>
<p id="pv13c7p1">
<span class="pali m-text">Sādhūti so paṭissutvā,</span><br />
</p>
<p id="pv13c7p2">
<span class="pali m-text">sāriputtonukampako;</span><br />
</p>
<p id="pv13c7p3">
<span class="pali m-text">Bhikkhūnaṁ ālopaṁ datvā,</span><br />
</p>
<p id="pv13c7p4">
<span class="pali m-text">pāṇimattañca coḷakaṁ;</span><br />
</p>
<p id="pv13c7p5">
<span class="pali m-text">Thālakassa ca pānīyaṁ,</span><br />
</p>
<p id="pv13c7p6">
<span class="pali m-text">tassā dakkhiṇamādisi.</span><br />
</p>
<p id="pv13c8p1">
<span class="pali m-text">Samanantarānuddiṭṭhe,</span><br />
</p>
<p id="pv13c8p2">
<span class="pali m-text">vipāko udapajjatha;</span><br />
</p>
<p id="pv13c8p3">
<span class="pali m-text">Bhojanacchādanapānīyaṁ,</span><br />
</p>
<p id="pv13c8p4">
<span class="pali m-text">dakkhiṇāya idaṁ phalaṁ.</span><br />
</p>
<p id="pv13c9p1">
<span class="pali m-text">Tato suddhā sucivasanā,</span><br />
</p>
<p id="pv13c9p2">
<span class="pali m-text">kāsikuttamadhārinī;</span><br />
</p>
<p id="pv13c9p3">
<span class="pali m-text">Vicittavatthābharaṇā,</span><br />
</p>
<p id="pv13c9p4">
<span class="pali m-text">sāriputtaṁ upasaṅkami.</span><br />
</p>
<p id="pv13c10p1">
<span class="pali m-text">“Abhikkantena vaṇṇena,</span><br />
</p>
<p id="pv13c10p2">
<span class="pali m-text">yā tvaṁ tiṭṭhasi devate;</span><br />
</p>
<p id="pv13c10p3">
<span class="pali m-text">Obhāsentī disā sabbā,</span><br />
</p>
<p id="pv13c10p4">
<span class="pali m-text">osadhī viya tārakā.</span><br />
</p>
<p id="pv13c11p1">
<span class="pali m-text">Kena te tādiso vaṇṇo,</span><br />
</p>
<p id="pv13c11p2">
<span class="pali m-text">kena te idha mijjhati;</span><br />
</p>
<p id="pv13c11p3">
<span class="pali m-text">Uppajjanti ca te bhogā,</span><br />
</p>
<p id="pv13c11p4">
<span class="pali m-text">ye keci manaso piyā.</span><br />
</p>
<p id="pv13c12p1">
<span class="pali m-text">Pucchāmi taṁ devi mahānubhāve,</span><br />
</p>
<p id="pv13c12p2">
<span class="pali m-text">Manussabhūtā kimakāsi puññaṁ;</span><br />
</p>
<p id="pv13c12p3">
<span class="pali m-text">Kenāsi evaṁ jalitānubhāvā,</span><br />
</p>
<p id="pv13c12p4">
<span class="pali m-text">Vaṇṇo ca te sabbadisā pabhāsatī”ti.</span><br />
</p>
<p id="pv13c13p1">
<span class="pali m-text">“Uppaṇḍukiṁ kisaṁ chātaṁ,</span><br />
</p>
<p id="pv13c13p2">
<span class="pali m-text">naggaṁ sampatitacchaviṁ;</span><br />
</p>
<p id="pv13c13p3">
<span class="pali m-text">Muni kāruṇiko loke,</span><br />
</p>
<p id="pv13c13p4">
<span class="pali m-text">taṁ maṁ addakkhi duggataṁ.</span><br />
</p>
<p id="pv13c14p1">
<span class="pali m-text">Bhikkhūnaṁ ālopaṁ datvā,</span><br />
</p>
<p id="pv13c14p2">
<span class="pali m-text">pāṇimattañca coḷakaṁ;</span><br />
</p>
<p id="pv13c14p3">
<span class="pali m-text">Thālakassa ca pānīyaṁ,</span><br />
</p>
<p id="pv13c14p4">
<span class="pali m-text">mama dakkhiṇamādisi.</span><br />
</p>
<p id="pv13c15p1">
<span class="pali m-text">Ālopassa phalaṁ passa,</span><br />
</p>
<p id="pv13c15p2">
<span class="pali m-text">bhattaṁ vassasataṁ dasa;</span><br />
</p>
<p id="pv13c15p3">
<span class="pali m-text">Bhuñjāmi kāmakāminī,</span><br />
</p>
<p id="pv13c15p4">
<span class="pali m-text">anekarasabyañjanaṁ.</span><br />
</p>
<p id="pv13c16p1">
<span class="pali m-text">Pāṇimattassa coḷassa,</span><br />
</p>
<p id="pv13c16p2">
<span class="pali m-text">vipākaṁ passa yādisaṁ;</span><br />
</p>
<p id="pv13c16p3">
<span class="pali m-text">Yāvatā nandarājassa,</span><br />
</p>
<p id="pv13c16p4">
<span class="pali m-text">vijitasmiṁ paṭicchadā.</span><br />
</p>
<p id="pv13c17p1">
<span class="pali m-text">Tato bahutarā bhante,</span><br />
</p>
<p id="pv13c17p2">
<span class="pali m-text">vatthānacchādanāni me;</span><br />
</p>
<p id="pv13c17p3">
<span class="pali m-text">Koseyyakambalīyāni,</span><br />
</p>
<p id="pv13c17p4">
<span class="pali m-text">khomakappāsikāni ca.</span><br />
</p>
<p id="pv13c18p1">
<span class="pali m-text">Vipulā ca mahagghā ca,</span><br />
</p>
<p id="pv13c18p2">
<span class="pali m-text">tepākāsevalambare;</span><br />
</p>
<p id="pv13c18p3">
<span class="pali m-text">Sāhaṁ taṁ paridahāmi,</span><br />
</p>
<p id="pv13c18p4">
<span class="pali m-text">yaṁ yaṁ hi manaso piyaṁ.</span><br />
</p>
<p id="pv13c19p1">
<span class="pali m-text">Thālakassa ca pānīyaṁ,</span><br />
</p>
<p id="pv13c19p2">
<span class="pali m-text">vipākaṁ passa yādisaṁ;</span><br />
</p>
<p id="pv13c19p3">
<span class="pali m-text">Gambhīrā caturassā ca,</span><br />
</p>
<p id="pv13c19p4">
<span class="pali m-text">pokkharañño sunimmitā.</span><br />
</p>
<p id="pv13c20p1">
<span class="pali m-text">Setodakā suppatitthā,</span><br />
</p>
<p id="pv13c20p2">
<span class="pali m-text">sītā appaṭigandhiyā;</span><br />
</p>
<p id="pv13c20p3">
<span class="pali m-text">Padumuppalasañchannā,</span><br />
</p>
<p id="pv13c20p4">
<span class="pali m-text">vārikiñjakkhapūritā.</span><br />
</p>
<p id="pv13c21p1">
<span class="pali m-text">Sāhaṁ ramāmi kīḷāmi,</span><br />
</p>
<p id="pv13c21p2">
<span class="pali m-text">modāmi akutobhayā;</span><br />
</p>
<p id="pv13c21p3">
<span class="pali m-text">Muniṁ kāruṇikaṁ loke,</span><br />
</p>
<p id="pv13c21p4">
<span class="pali m-text">bhante vanditumāgatā”ti.</span><br />
</p>
<p id="pv13c22p1">
<span class="pali m-text">Saṁsāramocakapetivatthu paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/pv0012.html">Previous</a></div>
<div class="m-col-t-6 m-text-right">
<a href="../pages/pv0014.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>