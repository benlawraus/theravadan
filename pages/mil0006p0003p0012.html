<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0006p0003p0012.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0003p0011.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0004p0001.html">Next</a></div>
</div>
<p id="mil6p3p12c0p2">
<span class="pali m-text">Anumānapañha</span><br />
</p>
<p id="mil6p3p12c0p3">
<span class="pali m-text">Vessantaravagga</span><br />
</p>
<section id="nibbanasannihitapanha">
<span id="mil6p3p12c0p4"></span><h2><span class="pali m-text">12. Nibbānasannihitapañha</span></h2>
<p id="mil6p3p12c1p1">
<span class="pali m-text">“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti?</span><br />
</p>
<p id="mil6p3p12c1p2">
<span class="pali m-text">“Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti.</span><br />
</p>
<p id="mil6p3p12c2p1">
<span class="pali m-text">“Yadi, bhante nāgasena, natthi nibbānassa sannihitokāso, tena hi natthi nibbānaṁ?</span><br />
</p>
<p id="mil6p3p12c2p2">
<span class="pali m-text">Yesañca taṁ nibbānaṁ sacchikataṁ, tesampi sacchikiriyā micchā, kāraṇaṁ tattha vakkhāmi.</span><br />
</p>
<p id="mil6p3p12c2p3">
<span class="pali m-text">Yathā, bhante nāgasena, mahiyā dhaññuṭṭhānaṁ khettaṁ atthi, gandhuṭṭhānaṁ pupphaṁ atthi, pupphuṭṭhānaṁ gumbo atthi, phaluṭṭhānaṁ rukkho atthi, ratanuṭṭhānaṁ ākaro atthi, tattha yo koci yaṁ yaṁ icchati, so tattha gantvā taṁ taṁ harati;</span><br />
</p>
<p id="mil6p3p12c2p4">
<span class="pali m-text">evameva kho, bhante nāgasena, yadi nibbānaṁ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṁ sacchikataṁ, tesampi sacchikiriyā micchā”ti.</span><br />
</p>
<p id="mil6p3p12c3p1">
<span class="pali m-text">“Natthi, mahārāja, nibbānassa sannihitokāso, atthi cetaṁ nibbānaṁ, sammāpaṭipanno yoniso manasikārena nibbānaṁ sacchikaroti.</span><br />
</p>
<p id="mil6p3p12c3p2">
<span class="pali m-text">Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṁ adhigacchati;</span><br />
</p>
<p id="mil6p3p12c3p3">
<span class="pali m-text">evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikaroti.</span><br />
</p>
<p id="mil6p3p12c4p1">
<span class="pali m-text">Yathā vā pana, mahārāja, atthi satta ratanāni nāma.</span><br />
</p>
<p id="mil6p3p12c4p2">
<span class="pali m-text">Seyyathidaṁ—</span><br />
</p>
<p id="mil6p3p12c4p3">
<span class="pali m-text">cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanaṁ.</span><br />
</p>
<p id="mil6p3p12c4p4">
<span class="pali m-text">Na ca tesaṁ ratanānaṁ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti.</span><br />
</p>
<p id="mil6p3p12c4p5">
<span class="pali m-text">Evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikarotī”ti.</span><br />
</p>
<p id="mil6p3p12c5p1">
<span class="pali m-text">“Bhante nāgasena, nibbānassa sannihitokāso mā hotu, atthi pana taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti?</span><br />
</p>
<p id="mil6p3p12c5p2">
<span class="pali m-text">“Āma, mahārāja, atthi taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti.</span><br />
</p>
<p id="mil6p3p12c6p1">
<span class="pali m-text">“Katamaṁ pana, bhante, taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti?</span><br />
</p>
<p id="mil6p3p12c6p2">
<span class="pali m-text">“Sīlaṁ, mahārāja, ṭhānaṁ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṁ sacchikaroti.</span><br />
</p>
<p id="mil6p3p12c6p3">
<span class="pali m-text">Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṁ passati;</span><br />
</p>
<p id="mil6p3p12c6p4">
<span class="pali m-text">evameva kho, mahārāja, sīle patiṭṭhito yoniso manasikaronto sakayavanepi …pe…</span><br />
</p>
<p id="mil6p3p12c6p5">
<span class="pali m-text">yattha katthacipi ṭhito sammāpaṭipanno nibbānaṁ sacchikaroti.</span><br />
</p>
<p id="mil6p3p12c7p1">
<span class="pali m-text">Yathā vā pana, mahārāja, sakayavanepi …pe…</span><br />
</p>
<p id="mil6p3p12c7p2">
<span class="pali m-text">yattha katthacipi ṭhitassa pubbadisā atthi;</span><br />
</p>
<p id="mil6p3p12c7p3">
<span class="pali m-text">evameva kho, mahārāja, sīle patiṭṭhitassa yoniso manasikarontassa sakkayavanepi …pe…</span><br />
</p>
<p id="mil6p3p12c7p4">
<span class="pali m-text">yattha katthacipi ṭhitassa sammāpaṭipannassa atthi nibbānasacchikiriyā”ti.</span><br />
</p>
<p id="mil6p3p12c7p5">
<span class="pali m-text">“Sādhu, bhante nāgasena, desitaṁ tayā nibbānaṁ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṁ sammāpayogo, evametaṁ gaṇivarapavara tathā sampaṭicchāmī”ti.</span><br />
</p>
<p id="mil6p3p12c8p1">
<span class="pali m-text">Nibbānasannihitapañho dvādasamo.</span><br />
</p>
<p id="mil6p3p12c9p1">
<span class="pali m-text">Vessantaravaggo tatiyo.</span><br />
</p>
<p id="mil6p3p12c10p1">
<span class="pali m-text">Imasmiṁ vagge dvādasa pañhā.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0003p0011.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0004p0001.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>