<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/ney006z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="/pages/ney006z.html" />
  <meta property="og:description" content="Paṭiniddesavāra Vibhaṅga 3 Yuttihāravibhaṅga Tattha katamo yuttihāro? “Sabbesaṁ hārānan”ti, ayaṁ yuttihāro. Kiṁ yojayati? Cattāro mahāpadesā buddhāpadeso saṅghāpadeso sambahulattherāpadeso ekattherāpadeso. Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṁ upanikkhipitabbāni. Katamasmiṁ sutte otārayitabbāni? Catūsu ariyasaccesu. Katamasmiṁ vinaye sandassayitabbāni? Rāgavinaye dosavinaye mohavinaye. Katamissaṁ dhammatāyaṁ upanikkhipitabbāni? Pa …" />
  <meta name="twitter:description" content="Paṭiniddesavāra Vibhaṅga 3 Yuttihāravibhaṅga Tattha katamo yuttihāro? “Sabbesaṁ hārānan”ti, ayaṁ yuttihāro. Kiṁ yojayati? Cattāro mahāpadesā buddhāpadeso saṅghāpadeso sambahulattherāpadeso ekattherāpadeso. Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṁ upanikkhipitabbāni. Katamasmiṁ sutte otārayitabbāni? Catūsu ariyasaccesu. Katamasmiṁ vinaye sandassayitabbāni? Rāgavinaye dosavinaye mohavinaye. Katamissaṁ dhammatāyaṁ upanikkhipitabbāni? Pa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-3">
<h3><a href="#vibhanga-3">Vibhaṅga 3</a></h3>
<p id="ne6c0p4">
<span class="pali m-text">Yuttihāravibhaṅga</span><br />
</p>
<p id="ne6c1p1">
<span class="pali m-text">Tattha katamo yuttihāro?</span><br />
</p>
<p id="ne6c1p2">
<span class="pali m-text">“Sabbesaṁ hārānan”ti, ayaṁ yuttihāro.</span><br />
</p>
<p id="ne6c1p3">
<span class="pali m-text">Kiṁ yojayati?</span><br />
</p>
<p id="ne6c1p4">
<span class="pali m-text">Cattāro mahāpadesā buddhāpadeso saṅghāpadeso sambahulattherāpadeso ekattherāpadeso.</span><br />
</p>
<p id="ne6c1p5">
<span class="pali m-text">Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṁ upanikkhipitabbāni.</span><br />
</p>
<p id="ne6c2p1">
<span class="pali m-text">Katamasmiṁ sutte otārayitabbāni?</span><br />
</p>
<p id="ne6c2p2">
<span class="pali m-text">Catūsu ariyasaccesu.</span><br />
</p>
<p id="ne6c2p3">
<span class="pali m-text">Katamasmiṁ vinaye sandassayitabbāni?</span><br />
</p>
<p id="ne6c2p4">
<span class="pali m-text">Rāgavinaye dosavinaye mohavinaye.</span><br />
</p>
<p id="ne6c2p5">
<span class="pali m-text">Katamissaṁ dhammatāyaṁ upanikkhipitabbāni?</span><br />
</p>
<p id="ne6c2p6">
<span class="pali m-text">Paṭiccasamuppāde.</span><br />
</p>
<p id="ne6c2p7">
<span class="pali m-text">Yadi catūsu ariyasaccesu avatarati, kilesavinaye sandissati, dhammatañca na vilometi, evaṁ āsave na janeti.</span><br />
</p>
<p id="ne6c2p8">
<span class="pali m-text">Catūhi mahāpadesehi yaṁ yaṁ yujjati, yena yena yujjati, yathā yathā yujjati, taṁ taṁ gahetabbaṁ.</span><br />
</p>
<p id="ne6c3p1">
<span class="pali m-text">Pañhaṁ pucchitena kati padāni pañheti padaso pariyogāhitabbaṁ vicetabbaṁ?</span><br />
</p>
<p id="ne6c3p2">
<span class="pali m-text">Yadi sabbāni padāni ekaṁ atthaṁ abhivadanti, eko pañho.</span><br />
</p>
<p id="ne6c3p3">
<span class="pali m-text">Atha cattāri padāni ekaṁ atthaṁ abhivadanti, eko pañho.</span><br />
</p>
<p id="ne6c3p4">
<span class="pali m-text">Atha tīṇi padāni ekaṁ atthaṁ abhivadanti, eko pañho.</span><br />
</p>
<p id="ne6c3p5">
<span class="pali m-text">Atha dve padāni ekaṁ atthaṁ abhivadanti, eko pañho.</span><br />
</p>
<p id="ne6c3p6">
<span class="pali m-text">Atha ekaṁ padaṁ ekaṁ atthaṁ abhivadati, eko pañho.</span><br />
</p>
<p id="ne6c3p7">
<span class="pali m-text">Taṁ upaparikkhamānena aññātabbaṁ kiṁ ime dhammā nānatthā nānābyañjanā, udāhu imesaṁ dhammānaṁ eko attho byañjanameva nānanti.</span><br />
</p>
<p id="ne6c3p8">
<span class="pali m-text">Yathā kiṁ bhave?</span><br />
</p>
<p id="ne6c3p9">
<span class="pali m-text">Yathā sā devatā bhagavantaṁ pañhaṁ pucchati.</span><br />
</p>
<p id="ne6c4p1">
<span class="pali m-text">“Kenassubbhāhato loko,</span><br />
</p>
<p id="ne6c4p2">
<span class="pali m-text">kenassu parivārito;</span><br />
</p>
<p id="ne6c4p3">
<span class="pali m-text">Kena sallena otiṇṇo,</span><br />
</p>
<p id="ne6c4p4">
<span class="pali m-text">kissa dhūpāyito sadā”ti.</span><br />
</p>
<p id="ne6c5p1">
<span class="pali m-text">Imāni cattāri padāni pucchitāni.</span><br />
</p>
<p id="ne6c5p2">
<span class="pali m-text">Te tayo pañhā kathaṁ ñāyati?</span><br />
</p>
<p id="ne6c5p3">
<span class="pali m-text">Bhagavā hi devatāya visajjeti.</span><br />
</p>
<p id="ne6c6p1">
<span class="pali m-text">“Maccunābbhāhato loko,</span><br />
</p>
<p id="ne6c6p2">
<span class="pali m-text">jarāya parivārito;</span><br />
</p>
<p id="ne6c6p3">
<span class="pali m-text">Taṇhāsallena otiṇṇo,</span><br />
</p>
<p id="ne6c6p4">
<span class="pali m-text">icchādhūpāyito sadā”ti.</span><br />
</p>
<p id="ne6c7p1">
<span class="pali m-text">Tattha jarā ca maraṇañca imāni dve saṅkhatassa saṅkhatalakkhaṇāni.</span><br />
</p>
<p id="ne6c7p2">
<span class="pali m-text">Jarāyaṁ ṭhitassa aññathattaṁ, maraṇaṁ vayo.</span><br />
</p>
<p id="ne6c7p3">
<span class="pali m-text">Tattha jarāya ca maraṇassa ca atthato nānattaṁ.</span><br />
</p>
<p id="ne6c7p4">
<span class="pali m-text">Kena kāraṇena, gabbhagatāpi hi mīyanti, na ca te jiṇṇā bhavanti.</span><br />
</p>
<p id="ne6c7p5">
<span class="pali m-text">Atthi ca devānaṁ maraṇaṁ, na ca tesaṁ sarīrāni jīranti.</span><br />
</p>
<p id="ne6c7p6">
<span class="pali m-text">Sakkateva jarāya paṭikammaṁ kātuṁ, na pana sakkate maraṇassa paṭikammaṁ kātuṁ aññatreva iddhimantānaṁ iddhivisayā.</span><br />
</p>
<p id="ne6c7p7">
<span class="pali m-text">Yaṁ panāha taṇhāsallena otiṇṇoti dissanti vītarāgā jīrantāpi mīyantāpi.</span><br />
</p>
<p id="ne6c7p8">
<span class="pali m-text">Yadi ca yathā jarāmaraṇaṁ, evaṁ taṇhāpi siyā.</span><br />
</p>
<p id="ne6c7p9">
<span class="pali m-text">Evaṁ sante sabbe yobbanaṭṭhāpi vigatataṇhā siyuṁ.</span><br />
</p>
<p id="ne6c7p10">
<span class="pali m-text">Yathā ca taṇhā dukkhassa samudayo, evaṁ jarāmaraṇampi siyā dukkhassa samudayo, na ca siyā taṇhā dukkhassa samudayo, na hi jarāmaraṇaṁ dukkhassa samudayo, taṇhā dukkhassa samudayo.</span><br />
</p>
<p id="ne6c7p11">
<span class="pali m-text">Yathā ca taṇhā maggavajjhā, evaṁ jarāmaraṇampi siyā maggavajjhaṁ.</span><br />
</p>
<p id="ne6c7p12">
<span class="pali m-text">Imāya yuttiyā aññamaññehi kāraṇehi gavesitabbaṁ.</span><br />
</p>
<p id="ne6c7p13">
<span class="pali m-text">Yadi ca sandissati yuttisamārūḷhaṁ atthato ca aññattaṁ, byañjanatopi gavesitabbaṁ.</span><br />
</p>
<p id="ne6c8p1">
<span class="pali m-text">Salloti vā dhūpāyananti vā imesaṁ dhammānaṁ atthato ekattaṁ.</span><br />
</p>
<p id="ne6c8p2">
<span class="pali m-text">Na hi yujjati icchāya ca taṇhāya ca atthato aññattaṁ.</span><br />
</p>
<p id="ne6c8p3">
<span class="pali m-text">Taṇhāya adhippāye aparipūramāne navasu āghātavatthūsu kodho ca upanāho ca uppajjati.</span><br />
</p>
<p id="ne6c8p4">
<span class="pali m-text">Imāya yuttiyā jarāya ca maraṇassa ca taṇhāya ca atthato aññattaṁ.</span><br />
</p>
<p id="ne6c9p1">
<span class="pali m-text">Yaṁ panidaṁ bhagavatā dvīhi nāmehi abhilapitaṁ icchātipi taṇhātipi, idaṁ bhagavatā bāhirānaṁ vatthūnaṁ ārammaṇavasena dvīhi nāmehi abhilapitaṁ icchātipi taṇhātipi, sabbā hi taṇhā ajjhosānalakkhaṇena ekalakkhaṇā.</span><br />
</p>
<p id="ne6c9p2">
<span class="pali m-text">Yathā sabbo aggi uṇhattalakkhaṇena ekalakkhaṇo, api ca upādānavasena aññamaññāni nāmāni labhati, kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi, sabbo hi aggi uṇhattalakkhaṇova.</span><br />
</p>
<p id="ne6c9p3">
<span class="pali m-text">Evaṁ sabbā taṇhā ajjhosānalakkhaṇena ekalakkhaṇā, api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi abhinandanāitipi, iti sabbā taṇhā ajjhosānalakkhaṇena ekalakkhaṇā.</span><br />
</p>
<p id="ne6c9p4">
<span class="pali m-text">Yathā ca vevacane vuttā.</span><br />
</p>
<p id="ne6c10p1">
<span class="pali m-text">“Āsā ca pihā abhinandanā ca,</span><br />
</p>
<p id="ne6c10p2">
<span class="pali m-text">Anekadhātūsu sarā patiṭṭhitā;</span><br />
</p>
<p id="ne6c10p3">
<span class="pali m-text">Aññāṇamūlappabhavā pajappitā,</span><br />
</p>
<p id="ne6c10p4">
<span class="pali m-text">Sabbā mayā byantikatā samūlikā”ti.</span><br />
</p>
<p id="ne6c11p1">
<span class="pali m-text">Taṇhāyetaṁ vevacanaṁ.</span><br />
</p>
<p id="ne6c11p2">
<span class="pali m-text">Yathāha bhagavā—</span><br />
</p>
<p id="ne6c11p3">
<span class="pali m-text">rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa.</span><br />
</p>
<p id="ne6c11p4">
<span class="pali m-text">Evaṁ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa avigatapariḷāhassa sabbaṁ suttaṁ vitthāretabbaṁ.</span><br />
</p>
<p id="ne6c11p5">
<span class="pali m-text">Taṇhāyetaṁ vevacanaṁ, evaṁ yujjati.</span><br />
</p>
<p id="ne6c12p1">
<span class="pali m-text">Sabbo dukkhūpacāro kāmataṇhāsaṅkhāramūlako, na pana yujjati sabbo nibbidūpacāro kāmataṇhāparikkhāramūlako.</span><br />
</p>
<p id="ne6c12p2">
<span class="pali m-text">Imāya yuttiyā aññamaññehi kāraṇehi gavesitabbaṁ.</span><br />
</p>
<p id="ne6c13p1">
<span class="pali m-text">Yathā hi bhagavā rāgacaritassa puggalassa asubhaṁ desayati, dosacaritassa bhagavā puggalassa mettaṁ desayati.</span><br />
</p>
<p id="ne6c13p2">
<span class="pali m-text">Mohacaritassa bhagavā puggalassa paṭiccasamuppādaṁ desayati.</span><br />
</p>
<p id="ne6c13p3">
<span class="pali m-text">Yadi hi bhagavā rāgacaritassa puggalassa mettaṁ cetovimuttiṁ deseyya.</span><br />
</p>
<p id="ne6c13p4">
<span class="pali m-text">Sukhaṁ vā paṭipadaṁ dandhābhiññaṁ sukhaṁ vā paṭipadaṁ khippābhiññaṁ vipassanāpubbaṅgamaṁ vā pahānaṁ deseyya, na yujjati desanā.</span><br />
</p>
<p id="ne6c13p5">
<span class="pali m-text">Evaṁ yaṁ kiñci rāgassa anulomappahānaṁ dosassa anulomappahānaṁ mohassa anulomappahānaṁ.</span><br />
</p>
<p id="ne6c13p6">
<span class="pali m-text">Sabbaṁ taṁ vicayena hārena vicinitvā yuttihārena yojetabbaṁ.</span><br />
</p>
<p id="ne6c13p7">
<span class="pali m-text">Yāvatikā ñāṇassa bhūmi.</span><br />
</p>
<p id="ne6c14p1">
<span class="pali m-text">Mettāvihārissa sato byāpādo cittaṁ pariyādāya ṭhassatīti na yujjati desanā, byāpādo pahānaṁ abbhatthaṁ gacchatīti yujjati desanā.</span><br />
</p>
<p id="ne6c14p2">
<span class="pali m-text">Karuṇāvihārissa sato vihesā cittaṁ pariyādāya ṭhassatīti na yujjati desanā, vihesā pahānaṁ abbhatthaṁ gacchatīti yujjati desanā.</span><br />
</p>
<p id="ne6c14p3">
<span class="pali m-text">Muditāvihārissa sato arati cittaṁ pariyādāya ṭhassatīti na yujjati desanā, arati pahānaṁ abbhatthaṁ gacchatīti yujjati desanā.</span><br />
</p>
<p id="ne6c14p4">
<span class="pali m-text">Upekkhāvihārissa sato rāgo cittaṁ pariyādāya ṭhassatīti na yujjati desanā, rāgo pahānaṁ abbhatthaṁ gacchatīti yujjati desanā.</span><br />
</p>
<p id="ne6c14p5">
<span class="pali m-text">Animittavihārissa sato nimittānusārī tena teneva viññāṇaṁ pavattatīti na yujjati desanā, nimittaṁ pahānaṁ abbhatthaṁ gacchatīti yujjati desanā.</span><br />
</p>
<p id="ne6c14p6">
<span class="pali m-text">Asmīti vigataṁ ayamahamasmīti na samanupassāmi.</span><br />
</p>
<p id="ne6c14p7">
<span class="pali m-text">Atha ca pana me kismīti kathasmīti vicikicchā kathaṅkathāsallaṁ cittaṁ pariyādāya ṭhassatīti na yujjati desanā, vicikicchā kathaṅkathāsallaṁ pahānaṁ abbhatthaṁ gacchatīti yujjati desanā.</span><br />
</p>
<p id="ne6c15p1">
<span class="pali m-text">Yathā vā pana paṭhamaṁ jhānaṁ samāpannassa sato kāmarāgabyāpādā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c15p2">
<span class="pali m-text">Vitakkasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c15p3">
<span class="pali m-text">Dutiyaṁ jhānaṁ samāpannassa sato vitakkavicārasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c15p4">
<span class="pali m-text">Upekkhāsukhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c15p5">
<span class="pali m-text">Tatiyaṁ jhānaṁ samāpannassa sato pītisukhasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā, upekkhāsatipārisuddhisahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c15p6">
<span class="pali m-text">Catutthaṁ jhānaṁ samāpannassa sato upekkhāsahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c15p7">
<span class="pali m-text">Ākāsānañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c16p1">
<span class="pali m-text">Ākāsānañcāyatanaṁ samāpannassa sato rūpasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c16p2">
<span class="pali m-text">Viññāṇañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c16p3">
<span class="pali m-text">Viññāṇañcāyatanaṁ samāpannassa sato ākāsānañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c16p4">
<span class="pali m-text">Ākiñcaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c16p5">
<span class="pali m-text">Ākiñcaññāyatanaṁ samāpannassa sato viññāṇañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c16p6">
<span class="pali m-text">Nevasaññānāsaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c16p7">
<span class="pali m-text">Nevasaññānāsaññāyatanaṁ samāpannassa sato saññūpacārā visesāya saṁvattantīti na yujjati desanā, hānāya saṁvattantīti yujjati desanā.</span><br />
</p>
<p id="ne6c16p8">
<span class="pali m-text">Saññāvedayitanirodhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā.</span><br />
</p>
<p id="ne6c16p9">
<span class="pali m-text">Kallatāparicitaṁ cittaṁ na ca abhinīhāraṁ khamatīti na yujjati desanā, kallatāparicitaṁ cittaṁ atha ca abhinīhāraṁ khamatīti yujjati desanā.</span><br />
</p>
<p id="ne6c17p1">
<span class="pali m-text">Evaṁ sabbe navasuttantā yathādhammaṁ yathāvinayaṁ yathāsatthusāsanaṁ sabbato vicayena hārena vicinitvā yuttihārena yojetabbāti.</span><br />
</p>
<p id="ne6c17p2">
<span class="pali m-text">Tenāha āyasmā mahākaccāyano “sabbesaṁ hārānaṁ yā bhūmi yo ca gocaro tesan”ti.</span><br />
</p>
<p id="ne6c17p3">
<span class="pali m-text">Niyutto yutti hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>