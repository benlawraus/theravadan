<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ney00kz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://theravadan.org/pages/ney00kz.html" />
  <meta property="og:description" content="Paṭiniddesavāra Vibhaṅga 14 Adhiṭṭhānahāravibhaṅga Tattha katamo adhiṭṭhāno hāro? “Ekattatāya dhammā, yepi ca vemattatāya niddiṭṭhā”ti. Ye tattha niddiṭṭhā, tathā te dhārayitabbā. “Dukkhan”ti ekattatā. Tattha katamaṁ dukkhaṁ? Jāti dukkhā, jarā dukkhā, byādhi dukkho, maraṇaṁ dukkhaṁ, appiyehi sampayogo dukkho, piyehi vippayogo dukkho, yampiccha …" />
  <meta name="twitter:description" content="Paṭiniddesavāra Vibhaṅga 14 Adhiṭṭhānahāravibhaṅga Tattha katamo adhiṭṭhāno hāro? “Ekattatāya dhammā, yepi ca vemattatāya niddiṭṭhā”ti. Ye tattha niddiṭṭhā, tathā te dhārayitabbā. “Dukkhan”ti ekattatā. Tattha katamaṁ dukkhaṁ? Jāti dukkhā, jarā dukkhā, byādhi dukkho, maraṇaṁ dukkhaṁ, appiyehi sampayogo dukkho, piyehi vippayogo dukkho, yampiccha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-14">
<h3><a href="#vibhanga-14">Vibhaṅga 14</a></h3>
<p id="ne17c0p4">
<span class="m-text m-primary">Adhiṭṭhānahāravibhaṅga</span><br />
</p>
<p id="ne17c1p1">
<span class="m-text m-primary">Tattha katamo adhiṭṭhāno hāro?</span><br />
</p>
<p id="ne17c1p2">
<span class="m-text m-primary">“Ekattatāya dhammā, yepi ca vemattatāya niddiṭṭhā”ti.</span><br />
</p>
<p id="ne17c2p1">
<span class="m-text m-primary">Ye tattha niddiṭṭhā, tathā te dhārayitabbā.</span><br />
</p>
<p id="ne17c3p1">
<span class="m-text m-primary">“Dukkhan”ti ekattatā.</span><br />
</p>
<p id="ne17c3p2">
<span class="m-text m-primary">Tattha katamaṁ dukkhaṁ?</span><br />
</p>
<p id="ne17c3p3">
<span class="m-text m-primary">Jāti dukkhā, jarā dukkhā, byādhi dukkho, maraṇaṁ dukkhaṁ, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ, saṅkhittena pañcupādānakkhandhā dukkhā, rūpā dukkhā, vedanā dukkhā, saññā dukkhā, saṅkhārā dukkhā, viññāṇaṁ dukkhaṁ.</span><br />
</p>
<p id="ne17c3p4">
<span class="m-text m-primary">Ayaṁ vemattatā.</span><br />
</p>
<p id="ne17c4p1">
<span class="m-text m-primary">“Dukkhasamudayo”ti ekattatā.</span><br />
</p>
<p id="ne17c4p2">
<span class="m-text m-primary">Tattha katamo dukkhasamudayo?</span><br />
</p>
<p id="ne17c4p3">
<span class="m-text m-primary">Yāyaṁ taṇhā ponobhavikā nandīrāgasahagatā tatratatrābhinandinī.</span><br />
</p>
<p id="ne17c4p4">
<span class="m-text m-primary">Seyyathidaṁ—</span><br />
</p>
<p id="ne17c4p5">
<span class="m-text m-primary">kāmataṇhā bhavataṇhā vibhavataṇhā.</span><br />
</p>
<p id="ne17c4p6">
<span class="m-text m-primary">Ayaṁ vemattatā.</span><br />
</p>
<p id="ne17c5p1">
<span class="m-text m-primary">“Dukkhanirodho”ti ekattatā.</span><br />
</p>
<p id="ne17c5p2">
<span class="m-text m-primary">Tattha katamo dukkhanirodho?</span><br />
</p>
<p id="ne17c5p3">
<span class="m-text m-primary">Yo tassāyeva taṇhāya asesavirāganirodho cāgo paṭinissaggo mutti anālayo.</span><br />
</p>
<p id="ne17c5p4">
<span class="m-text m-primary">Ayaṁ vemattatā.</span><br />
</p>
<p id="ne17c6p1">
<span class="m-text m-primary">“Dukkhanirodhagāminī paṭipadā”ti ekattatā.</span><br />
</p>
<p id="ne17c6p2">
<span class="m-text m-primary">Tattha katamā dukkhanirodhagāminī paṭipadā?</span><br />
</p>
<p id="ne17c6p3">
<span class="m-text m-primary">Ayameva ariyo aṭṭhaṅgiko maggo.</span><br />
</p>
<p id="ne17c6p4">
<span class="m-text m-primary">Seyyathidaṁ—</span><br />
</p>
<p id="ne17c6p5">
<span class="m-text m-primary">sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.</span><br />
</p>
<p id="ne17c6p6">
<span class="m-text m-primary">Ayaṁ vemattatā.</span><br />
</p>
<p id="ne17c7p1">
<span class="m-text m-primary">“Maggo”ti ekattatā.</span><br />
</p>
<p id="ne17c7p2">
<span class="m-text m-primary">Tattha katamo maggo?</span><br />
</p>
<p id="ne17c7p3">
<span class="m-text m-primary">Nirayagāmī maggo tiracchānayonigāmī maggo pettivisayagāmī maggo asurayoniyo maggo saggagāmiyo maggo manussagāmī maggo nibbānagāmī maggo.</span><br />
</p>
<p id="ne17c7p4">
<span class="m-text m-primary">Ayaṁ vemattatā.</span><br />
</p>
<p id="ne17c8p1">
<span class="m-text m-primary">“Nirodho”ti ekattatā.</span><br />
</p>
<p id="ne17c8p2">
<span class="m-text m-primary">Tattha katamo nirodho?</span><br />
</p>
<p id="ne17c8p3">
<span class="m-text m-primary">Paṭisaṅkhānirodho appaṭisaṅkhānirodho anunayanirodho paṭighanirodho mānanirodho makkhanirodho paḷāsanirodho issānirodho macchariyanirodho sabbakilesanirodho.</span><br />
</p>
<p id="ne17c8p4">
<span class="m-text m-primary">Ayaṁ vemattatā.</span><br />
</p>
<p id="ne17c9p1">
<span class="m-text m-primary">“Rūpan”ti ekattatā.</span><br />
</p>
<p id="ne17c9p2">
<span class="m-text m-primary">Tattha katamaṁ rūpaṁ?</span><br />
</p>
<p id="ne17c9p3">
<span class="m-text m-primary">Cātumahābhūtikaṁ rūpaṁ catunnaṁ mahābhūtānaṁ upādāya rūpassa paññatti.</span><br />
</p>
<p id="ne17c9p4">
<span class="m-text m-primary">Tattha katamāni cattāri mahābhūtāni?</span><br />
</p>
<p id="ne17c9p5">
<span class="m-text m-primary">Pathavīdhātu āpodhātu tejodhātu vāyodhātu.</span><br />
</p>
<p id="ne17c10p1">
<span class="m-text m-primary">Dvīhi ākārehi dhātuyo pariggaṇhāti saṅkhepena ca vitthārena ca.</span><br />
</p>
<p id="ne17c10p2">
<span class="m-text m-primary">Kathaṁ vitthārena dhātuyo pariggaṇhāti?</span><br />
</p>
<p id="ne17c10p3">
<span class="m-text m-primary">Vīsatiyā ākārehi pathavīdhātuṁ vitthārena pariggaṇhāti, dvādasahi ākārehi āpodhātuṁ vitthārena pariggaṇhāti, catūhi ākārehi tejodhātuṁ vitthārena pariggaṇhāti, chahi ākārehi vāyodhātuṁ vitthārena pariggaṇhāti.</span><br />
</p>
<p id="ne17c11p1">
<span class="m-text m-primary">Katamehi vīsatiyā ākārehi pathavīdhātuṁ vitthārena pariggaṇhāti?</span><br />
</p>
<p id="ne17c11p2">
<span class="m-text m-primary">Atthi imasmiṁ kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ, hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ matthake matthaluṅganti imehi vīsatiyā ākārehi pathavīdhātuṁ vitthārena pariggaṇhāti.</span><br />
</p>
<p id="ne17c12p1">
<span class="m-text m-primary">Katamehi dvādasahi ākārehi āpodhātuṁ vitthārena pariggaṇhāti?</span><br />
</p>
<p id="ne17c12p2">
<span class="m-text m-primary">Atthi imasmiṁ kāye pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttanti imehi dvādasahi ākārehi āpodhātuṁ vitthārena pariggaṇhāti.</span><br />
</p>
<p id="ne17c13p1">
<span class="m-text m-primary">Katamehi catūhi ākārehi tejodhātuṁ vitthārena pariggaṇhāti?</span><br />
</p>
<p id="ne17c13p2">
<span class="m-text m-primary">Yena ca santappati, yena ca jīrīyati, yena ca pariḍayhati, yena ca asitapītakhāyitasāyitaṁ sammā pariṇāmaṁ gacchati, imehi catūhi ākārehi tejodhātuṁ vitthārena pariggaṇhāti.</span><br />
</p>
<p id="ne17c14p1">
<span class="m-text m-primary">Katamehi chahi ākārehi vāyodhātuṁ vitthārena pariggaṇhāti?</span><br />
</p>
<p id="ne17c14p2">
<span class="m-text m-primary">Uddhaṅgamā vātā, adhogamā vātā, kucchisayā vātā, koṭṭhāsayā vātā, aṅgamaṅgānusārino vātā, assāso passāso iti, imehi chahi ākārehi vāyodhātuṁ vitthārena pariggaṇhāti.</span><br />
</p>
<p id="ne17c15p1">
<span class="m-text m-primary">Evaṁ imehi dvācattālīsāya ākārehi vitthārena dhātuyo sabhāvato upalakkhayanto tulayanto parivīmaṁsanto pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā, yathā candanikaṁ pavicinanto na kiñci gayhūpagaṁ passeyya, yathā saṅkāraṭṭhānaṁ pavicinanto na kiñci gayhūpagaṁ passeyya, yathā vaccakuṭiṁ pavicinanto na kiñci gayhūpagaṁ passeyya, yathā sivathikaṁ pavicinanto na kiñci gayhūpagaṁ passeyya.</span><br />
</p>
<p id="ne17c15p2">
<span class="m-text m-primary">Evameva imehi dvācattālīsāya ākārehi evaṁ vitthārena dhātuyo sabhāvato upalakkhayanto tulayanto parivīmaṁsanto pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā.</span><br />
</p>
<p id="ne17c15p3">
<span class="m-text m-primary">Tenāha bhagavā yā ceva kho pana ajjhattikā pathavīdhātu, yā ca bāhirā pathavīdhātu, pathavīdhāturevesā.</span><br />
</p>
<p id="ne17c15p4">
<span class="m-text m-primary">Taṁ “netaṁ mama, nesohamasmi, na meso attā”ti evametaṁ yathābhūtaṁ sammappaññāya daṭṭhabbaṁ, evametaṁ yathābhūtaṁ sammappaññāya disvā pathavīdhātuyā nibbindati, pathavīdhātuyā cittaṁ virājeti.</span><br />
</p>
<p id="ne17c15p5">
<span class="m-text m-primary">Yā ceva kho pana ajjhattikā āpodhātu, yā ca bāhirā āpodhātu …pe…</span><br />
</p>
<p id="ne17c15p6">
<span class="m-text m-primary">yā ceva kho pana ajjhattikā tejodhātu, yā ca bāhirā tejodhātu …pe…</span><br />
</p>
<p id="ne17c15p7">
<span class="m-text m-primary">yā ceva kho pana ajjhattikā vāyodhātu, yā ca bāhirā vāyodhātu, vāyodhāturevesā.</span><br />
</p>
<p id="ne17c15p8">
<span class="m-text m-primary">Taṁ “netaṁ mama, nesohamasmi, na meso attā”ti evametaṁ yathābhūtaṁ sammappaññāya daṭṭhabbaṁ, evametaṁ yathābhūtaṁ sammappaññāya disvā vāyodhātuyā nibbindati, vāyodhātuyā cittaṁ virājeti.</span><br />
</p>
<p id="ne17c15p9">
<span class="m-text m-primary">Ayaṁ vemattatā.</span><br />
</p>
<p id="ne17c16p1">
<span class="m-text m-primary">“Avijjā”ti ekattatā.</span><br />
</p>
<p id="ne17c16p2">
<span class="m-text m-primary">Tattha katamā avijjā?</span><br />
</p>
<p id="ne17c16p3">
<span class="m-text m-primary">Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asallakkhaṇā anupalakkhaṇā apaccupalakkhaṇā asamavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ.</span><br />
</p>
<p id="ne17c16p4">
<span class="m-text m-primary">Ayaṁ vemattatā.</span><br />
</p>
<p id="ne17c17p1">
<span class="m-text m-primary">“Vijjā”ti ekattatā.</span><br />
</p>
<p id="ne17c17p2">
<span class="m-text m-primary">Tattha katamā vijjā?</span><br />
</p>
<p id="ne17c17p3">
<span class="m-text m-primary">Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ, pubbante ñāṇaṁ, aparante ñāṇaṁ, pubbantāparante ñāṇaṁ, idappaccayatāpaṭiccasamuppannesu dhammesu ñāṇaṁ, yā evarūpā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ.</span><br />
</p>
<p id="ne17c17p4">
<span class="m-text m-primary">Ayaṁ vemattatā.</span><br />
</p>
<p id="ne17c18p1">
<span class="m-text m-primary">“Samāpattī”ti ekattatā.</span><br />
</p>
<p id="ne17c18p2">
<span class="m-text m-primary">Tattha katamā samāpatti?</span><br />
</p>
<p id="ne17c18p3">
<span class="m-text m-primary">Saññāsamāpatti asaññāsamāpatti, nevasaññānāsaññāsamāpatti.</span><br />
</p>
<p id="ne17c18p4">
<span class="m-text m-primary">Vibhūtasaññāsamāpatti nirodhasamāpattīti.</span><br />
</p>
<p id="ne17c18p5">
<span class="m-text m-primary">Ayaṁ vemattatā.</span><br />
</p>
<p id="ne17c19p1">
<span class="m-text m-primary">“Jhāyī”ti ekattatā.</span><br />
</p>
<p id="ne17c19p2">
<span class="m-text m-primary">Tattha katamo jhāyī?</span><br />
</p>
<p id="ne17c19p3">
<span class="m-text m-primary">Atthi sekkho jhāyī, atthi asekkho jhāyī, nevasekkhanāsekkho jhāyī, ājāniyo jhāyī, assakhaluṅko jhāyī, diṭṭhuttaro jhāyī, taṇhuttaro jhāyī, paññuttaro jhāyī.</span><br />
</p>
<p id="ne17c19p4">
<span class="m-text m-primary">Ayaṁ vemattatā.</span><br />
</p>
<p id="ne17c20p1">
<span class="m-text m-primary">“Samādhī”ti ekattatā.</span><br />
</p>
<p id="ne17c20p2">
<span class="m-text m-primary">Tattha katamo samādhi?</span><br />
</p>
<p id="ne17c20p3">
<span class="m-text m-primary">Saraṇo samādhi, araṇo samādhi, savero samādhi, avero samādhi, sabyāpajjo samādhi, abyāpajjo samādhi, sappītiko samādhi, nippītiko samādhi, sāmiso samādhi, nirāmiso samādhi, sasaṅkhāro samādhi, asaṅkhāro samādhi, ekaṁsabhāvito samādhi, ubhayaṁsabhāvito samādhi, ubhayato bhāvitabhāvano samādhi, savitakkasavicāro samādhi, avitakkavicāramatto samādhi, avitakkaavicāro samādhi, hānabhāgiyo samādhi, ṭhitibhāgiyo samādhi, visesabhāgiyo samādhi, nibbedhabhāgiyo samādhi, lokiyo samādhi, lokuttaro samādhi, micchāsamādhi, sammāsamādhi.</span><br />
</p>
<p id="ne17c20p4">
<span class="m-text m-primary">Ayaṁ vemattatā.</span><br />
</p>
<p id="ne17c21p1">
<span class="m-text m-primary">“Paṭipadā”ti ekattatā.</span><br />
</p>
<p id="ne17c21p2">
<span class="m-text m-primary">Tattha katamā paṭipadā?</span><br />
</p>
<p id="ne17c21p3">
<span class="m-text m-primary">Āgāḷhapaṭipadā, nijjhāmapaṭipadā, majjhimapaṭipadā, akkhamā paṭipadā, khamā paṭipadā, samā paṭipadā, damā paṭipadā, dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññāti.</span><br />
</p>
<p id="ne17c21p4">
<span class="m-text m-primary">Ayaṁ vemattatā.</span><br />
</p>
<p id="ne17c22p1">
<span class="m-text m-primary">“Kāyo”ti ekattatā.</span><br />
</p>
<p id="ne17c22p2">
<span class="m-text m-primary">Tattha katamo kāyo?</span><br />
</p>
<p id="ne17c22p3">
<span class="m-text m-primary">Nāmakāyo rūpakāyo ca.</span><br />
</p>
<p id="ne17c22p4">
<span class="m-text m-primary">Tattha katamo rūpakāyo?</span><br />
</p>
<p id="ne17c22p5">
<span class="m-text m-primary">Kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ matthaluṅganti—</span><br />
</p>
<p id="ne17c22p6">
<span class="m-text m-primary">ayaṁ rūpakāyo.</span><br />
</p>
<p id="ne17c22p7">
<span class="m-text m-primary">Nāmakāyo nāma vedanā saññā cetanā cittaṁ phasso manasikāroti—</span><br />
</p>
<p id="ne17c22p8">
<span class="m-text m-primary">ayaṁ nāmakāyoti.</span><br />
</p>
<p id="ne17c22p9">
<span class="m-text m-primary">Ayaṁ vemattatā.</span><br />
</p>
<p id="ne17c23p1">
<span class="m-text m-primary">Evaṁ yo dhammo yassa dhammassa samānabhāvo, so dhammo tassa dhammassa ekattatāya ekī bhavati.</span><br />
</p>
<p id="ne17c23p2">
<span class="m-text m-primary">Yena yena vā pana vilakkhaṇo, tena tena vemattaṁ gacchati.</span><br />
</p>
<p id="ne17c23p3">
<span class="m-text m-primary">Evaṁ sutte vā veyyākaraṇe vā gāthāyaṁ vā pucchitena vīmaṁsayitabbaṁ, kiṁ ekattatāya pucchati, udāhu vemattatāyāti.</span><br />
</p>
<p id="ne17c23p4">
<span class="m-text m-primary">Yadi ekattatāya pucchitaṁ, ekattatāya visajjayitabbaṁ.</span><br />
</p>
<p id="ne17c23p5">
<span class="m-text m-primary">Yadi vemattatāya pucchitaṁ, vemattatāya visajjayitabbaṁ.</span><br />
</p>
<p id="ne17c23p6">
<span class="m-text m-primary">Yadi sattādhiṭṭhānena pucchitaṁ, sattādhiṭṭhānena visajjayitabbaṁ.</span><br />
</p>
<p id="ne17c23p7">
<span class="m-text m-primary">Yadi dhammādhiṭṭhānena pucchitaṁ, dhammādhiṭṭhānena visajjayitabbaṁ.</span><br />
</p>
<p id="ne17c23p8">
<span class="m-text m-primary">Yathā yathā vā pana pucchitaṁ tathā tathā visajjayitabbaṁ.</span><br />
</p>
<p id="ne17c23p9">
<span class="m-text m-primary">Tenāha āyasmā mahākaccāyano “ekattatāya dhammā”ti.</span><br />
</p>
<p id="ne17c23p10">
<span class="m-text m-primary">Niyutto adhiṭṭhāno hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>