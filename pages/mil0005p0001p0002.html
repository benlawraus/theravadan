<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0005p0001p0002.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0005p0001p0001.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0005p0001p0003.html">Next</a></div>
</div>
<p id="mil5p1p2c0p2">
<span class="pali m-text">Meṇḍakapañha</span><br />
</p>
<p id="mil5p1p2c0p3">
<span class="pali m-text">Iddhibalavagga</span><br />
</p>
<section id="sabbannubhavapanha">
<span id="mil5p1p2c0p4"></span><h2><span class="pali m-text">2 Sabbaññubhāvapañha</span></h2>
<p id="mil5p1p2c1p1">
<span class="pali m-text">“Bhante nāgasena, buddho sabbaññū”ti?</span><br />
</p>
<p id="mil5p1p2c1p2">
<span class="pali m-text">“Āma, mahārāja, bhagavā sabbaññū, na ca bhagavato satataṁ samitaṁ ñāṇadassanaṁ paccupaṭṭhitaṁ, āvajjanapaṭibaddhaṁ bhagavato sabbaññutañāṇaṁ, āvajjitvā yadicchakaṁ jānātī”ti.</span><br />
</p>
<p id="mil5p1p2c1p3">
<span class="pali m-text">“Tena hi, bhante nāgasena, buddho asabbaññūti.</span><br />
</p>
<p id="mil5p1p2c1p4">
<span class="pali m-text">Yadi tassa pariyesanāya sabbaññutañāṇaṁ hotī”ti.</span><br />
</p>
<p id="mil5p1p2c1p5">
<span class="pali m-text">“Vāhasataṁ kho, mahārāja, vīhīnaṁ aḍḍhacūḷañca vāhā vīhisattambaṇāni dve ca tumbā ekaccharākkhaṇe pavattacittassa ettakā vīhī lakkhaṁ ṭhapīyamānā parikkhayaṁ pariyādānaṁ gaccheyyuṁ?</span><br />
</p>
<p id="mil5p1p2c2p1">
<span class="pali m-text">Tatrime sattavidhā cittā pavattanti—</span><br />
</p>
<p id="mil5p1p2c2p2">
<span class="pali m-text">ye te, mahārāja, sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā, tesaṁ taṁ cittaṁ garukaṁ uppajjati dandhaṁ pavattati.</span><br />
</p>
<p id="mil5p1p2c2p3">
<span class="pali m-text">Kiṁ kāraṇā?</span><br />
</p>
<p id="mil5p1p2c2p4">
<span class="pali m-text">Abhāvitattā cittassa.</span><br />
</p>
<p id="mil5p1p2c2p5">
<span class="pali m-text">Yathā, mahārāja, vaṁsanāḷassa vitatassa visālassa vitthiṇṇassa saṁsibbitavisibbitassa sākhājaṭājaṭitassa ākaḍḍhiyantassa garukaṁ hoti āgamanaṁ dandhaṁ.</span><br />
</p>
<p id="mil5p1p2c2p6">
<span class="pali m-text">Kiṁ kāraṇā?</span><br />
</p>
<p id="mil5p1p2c2p7">
<span class="pali m-text">Saṁsibbitavisibbitattā sākhānaṁ.</span><br />
</p>
<p id="mil5p1p2c2p8">
<span class="pali m-text">Evameva kho, mahārāja, ye te sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā, tesaṁ taṁ cittaṁ garukaṁ uppajjati dandhaṁ pavattati.</span><br />
</p>
<p id="mil5p1p2c2p9">
<span class="pali m-text">Kiṁ kāraṇā?</span><br />
</p>
<p id="mil5p1p2c2p10">
<span class="pali m-text">Saṁsibbitavisibbitattā kilesehi, idaṁ paṭhamaṁ cittaṁ.</span><br />
</p>
<p id="mil5p1p2c3p1">
<span class="pali m-text">Tatridaṁ dutiyaṁ cittaṁ vibhattamāpajjati—</span><br />
</p>
<p id="mil5p1p2c3p2">
<span class="pali m-text">ye te, mahārāja, sotāpannā pihitāpāyā diṭṭhippattā viññātasatthusāsanā, tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati.</span><br />
</p>
<p id="mil5p1p2c3p3">
<span class="pali m-text">Uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c3p4">
<span class="pali m-text">Kiṁ kāraṇā?</span><br />
</p>
<p id="mil5p1p2c3p5">
<span class="pali m-text">Tīsu ṭhānesu cittassa parisuddhattā upari kilesānaṁ appahīnattā.</span><br />
</p>
<p id="mil5p1p2c3p6">
<span class="pali m-text">Yathā, mahārāja, vaṁsanāḷassa tipabbagaṇṭhiparisuddhassa upari sākhājaṭājaṭitassa ākaḍḍhiyantassa yāva tipabbaṁ tāva lahukaṁ eti, tato upari thaddhaṁ.</span><br />
</p>
<p id="mil5p1p2c3p7">
<span class="pali m-text">Kiṁ kāraṇā?</span><br />
</p>
<p id="mil5p1p2c3p8">
<span class="pali m-text">Heṭṭhā parisuddhattā upari sākhājaṭājaṭitattā.</span><br />
</p>
<p id="mil5p1p2c3p9">
<span class="pali m-text">Evameva kho, mahārāja, ye te sotāpannā pihitāpāyā diṭṭhippattā viññātasatthusāsanā, tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c3p10">
<span class="pali m-text">Kiṁ kāraṇā?</span><br />
</p>
<p id="mil5p1p2c3p11">
<span class="pali m-text">Tīsu ṭhānesu cittassa parisuddhattā upari kilesānaṁ appahīnattā, idaṁ dutiyaṁ cittaṁ.</span><br />
</p>
<p id="mil5p1p2c4p1">
<span class="pali m-text">Tatridaṁ tatiyaṁ cittaṁ vibhattamāpajjati—</span><br />
</p>
<p id="mil5p1p2c4p2">
<span class="pali m-text">ye te, mahārāja, sakadāgāmino, yesaṁ rāgadosamohā tanubhūtā, tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c4p3">
<span class="pali m-text">Kiṁ kāraṇā?</span><br />
</p>
<p id="mil5p1p2c4p4">
<span class="pali m-text">Pañcasu ṭhānesu cittassa parisuddhattā upari kilesānaṁ appahīnattā.</span><br />
</p>
<p id="mil5p1p2c4p5">
<span class="pali m-text">Yathā, mahārāja, vaṁsanāḷassa pañcapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva pañcapabbaṁ tāva lahukaṁ eti, tato upari thaddhaṁ.</span><br />
</p>
<p id="mil5p1p2c4p6">
<span class="pali m-text">Kiṁ kāraṇā?</span><br />
</p>
<p id="mil5p1p2c4p7">
<span class="pali m-text">Heṭṭhā parisuddhattā upari sākhājaṭājaṭitattā.</span><br />
</p>
<p id="mil5p1p2c4p8">
<span class="pali m-text">Evameva kho, mahārāja, ye te sakadāgāmino, yesaṁ rāgadosamohā tanubhūtā, tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c4p9">
<span class="pali m-text">Kiṁ kāraṇā?</span><br />
</p>
<p id="mil5p1p2c4p10">
<span class="pali m-text">Pañcasu ṭhānesu cittassa parisuddhattā upari kilesānaṁ appahīnattā, idaṁ tatiyaṁ cittaṁ.</span><br />
</p>
<p id="mil5p1p2c5p1">
<span class="pali m-text">Tatridaṁ catutthaṁ cittaṁ vibhattamāpajjati—</span><br />
</p>
<p id="mil5p1p2c5p2">
<span class="pali m-text">ye te, mahārāja, anāgāmino, yesaṁ pañcorambhāgiyāni saṁyojanāni pahīnāni, tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c5p3">
<span class="pali m-text">Kiṁ kāraṇā?</span><br />
</p>
<p id="mil5p1p2c5p4">
<span class="pali m-text">Dasasu ṭhānesu cittassa parisuddhattā upari kilesānaṁ appahīnattā.</span><br />
</p>
<p id="mil5p1p2c5p5">
<span class="pali m-text">Yathā, mahārāja, vaṁsanāḷassa dasapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva dasapabbaṁ tāva lahukaṁ eti, tato upari thaddhaṁ.</span><br />
</p>
<p id="mil5p1p2c5p6">
<span class="pali m-text">Kiṁ kāraṇā?</span><br />
</p>
<p id="mil5p1p2c5p7">
<span class="pali m-text">Heṭṭhā parisuddhattā upari sākhājaṭājaṭitattā.</span><br />
</p>
<p id="mil5p1p2c5p8">
<span class="pali m-text">Evameva kho, mahārāja, ye te anāgāmino, yesaṁ pañcorambhāgiyāni saṁyojanāni pahīnāni, tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c5p9">
<span class="pali m-text">Kiṁ kāraṇā?</span><br />
</p>
<p id="mil5p1p2c5p10">
<span class="pali m-text">Dasasu ṭhānesu cittassa parisuddhattā upari kilesānaṁ appahīnattā, idaṁ catutthaṁ cittaṁ.</span><br />
</p>
<p id="mil5p1p2c6p1">
<span class="pali m-text">Tatridaṁ pañcamaṁ cittaṁ vibhattamāpajjati—</span><br />
</p>
<p id="mil5p1p2c6p2">
<span class="pali m-text">ye te, mahārāja, arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā, tesaṁ taṁ cittaṁ sāvakavisaye lahukaṁ uppajjati lahukaṁ pavattati, paccekabuddhabhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c6p3">
<span class="pali m-text">Kiṁ kāraṇā?</span><br />
</p>
<p id="mil5p1p2c6p4">
<span class="pali m-text">Parisuddhattā sāvakavisaye, aparisuddhattā paccekabuddhavisaye.</span><br />
</p>
<p id="mil5p1p2c6p5">
<span class="pali m-text">Yathā, mahārāja, vaṁsanāḷassa sabbapabbagaṇṭhiparisuddhassa ākaḍḍhiyantassa lahukaṁ hoti āgamanaṁ adandhaṁ.</span><br />
</p>
<p id="mil5p1p2c6p6">
<span class="pali m-text">Kiṁ kāraṇā?</span><br />
</p>
<p id="mil5p1p2c6p7">
<span class="pali m-text">Sabbapabbagaṇṭhiparisuddhattā agahanattā vaṁsassa.</span><br />
</p>
<p id="mil5p1p2c6p8">
<span class="pali m-text">Evameva kho, mahārāja, ye te arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā, tesaṁ taṁ cittaṁ sāvakavisaye lahukaṁ uppajjati lahukaṁ pavattati, paccekabuddhabhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c6p9">
<span class="pali m-text">Kiṁ kāraṇā?</span><br />
</p>
<p id="mil5p1p2c6p10">
<span class="pali m-text">Parisuddhattā sāvakavisaye, aparisuddhattā paccekabuddhavisaye, idaṁ pañcamaṁ cittaṁ.</span><br />
</p>
<p id="mil5p1p2c7p1">
<span class="pali m-text">Tatridaṁ chaṭṭhaṁ cittaṁ vibhattamāpajjati—</span><br />
</p>
<p id="mil5p1p2c7p2">
<span class="pali m-text">ye te, mahārāja, paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā, tesaṁ taṁ cittaṁ sakavisaye lahukaṁ uppajjati lahukaṁ pavattati, sabbaññubuddhabhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c7p3">
<span class="pali m-text">Kiṁ kāraṇā?</span><br />
</p>
<p id="mil5p1p2c7p4">
<span class="pali m-text">Parisuddhattā sakavisaye mahantattā sabbaññubuddhavisayassa.</span><br />
</p>
<p id="mil5p1p2c7p5">
<span class="pali m-text">Yathā, mahārāja, puriso sakavisayaṁ parittaṁ nadiṁ rattimpi divāpi yadicchakaṁ acchambhito otareyya, atha parato mahāsamuddaṁ gambhīraṁ vitthataṁ agādhamapāraṁ disvā bhāyeyya, dandhāyeyya na visaheyya otarituṁ.</span><br />
</p>
<p id="mil5p1p2c7p6">
<span class="pali m-text">Kiṁ kāraṇā?</span><br />
</p>
<p id="mil5p1p2c7p7">
<span class="pali m-text">Tiṇṇattā sakavisayassa, mahantattā ca mahāsamuddassa.</span><br />
</p>
<p id="mil5p1p2c7p8">
<span class="pali m-text">Evameva kho, mahārāja, ye te paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā, tesaṁ taṁ cittaṁ sakavisaye lahukaṁ uppajjati lahukaṁ pavattati, sabbaññubuddhabhūmīsu garukaṁ uppajjati dandhaṁ pavattati.</span><br />
</p>
<p id="mil5p1p2c7p9">
<span class="pali m-text">Kiṁ kāraṇā?</span><br />
</p>
<p id="mil5p1p2c7p10">
<span class="pali m-text">Parisuddhattā sakavisaye mahantattā sabbaññubuddhavisayassa, idaṁ chaṭṭhaṁ cittaṁ.</span><br />
</p>
<p id="mil5p1p2c8p1">
<span class="pali m-text">Tatridaṁ sattamaṁ cittaṁ vibhattamāpajjati—</span><br />
</p>
<p id="mil5p1p2c8p2">
<span class="pali m-text">ye te, mahārāja, sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā, tesaṁ taṁ cittaṁ sabbattha lahukaṁ uppajjati lahukaṁ pavattati.</span><br />
</p>
<p id="mil5p1p2c8p3">
<span class="pali m-text">Kiṁ kāraṇā?</span><br />
</p>
<p id="mil5p1p2c8p4">
<span class="pali m-text">Sabbattha parisuddhattā.</span><br />
</p>
<p id="mil5p1p2c8p5">
<span class="pali m-text">Api nu kho, mahārāja, nārācassa sudhotassa vimalassa niggaṇṭhissa sukhumadhārassa ajimhassa avaṅkassa akuṭilassa daḷhacāpasamārūḷhassa khomasukhume vā kappāsasukhume vā kambalasukhume vā balavanipātitassa dandhāyitattaṁ vā lagganaṁ vā hotī”ti?</span><br />
</p>
<p id="mil5p1p2c8p6">
<span class="pali m-text">“Na hi, bhante”.</span><br />
</p>
<p id="mil5p1p2c8p7">
<span class="pali m-text">“Kiṁ kāraṇā?</span><br />
</p>
<p id="mil5p1p2c8p8">
<span class="pali m-text">Sukhumattā vatthānaṁ sudhotattā nārācassa nipātassa ca balavattāti;</span><br />
</p>
<p id="mil5p1p2c8p9">
<span class="pali m-text">evameva kho, mahārāja, ye te sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā, tesaṁ taṁ cittaṁ sabbattha lahukaṁ uppajjati lahukaṁ pavattati.</span><br />
</p>
<p id="mil5p1p2c8p10">
<span class="pali m-text">Kiṁ kāraṇā?</span><br />
</p>
<p id="mil5p1p2c8p11">
<span class="pali m-text">Sabbattha parisuddhattā, idaṁ sattamaṁ cittaṁ.</span><br />
</p>
<p id="mil5p1p2c9p1">
<span class="pali m-text">Tatra, mahārāja, yadidaṁ sabbaññubuddhānaṁ cittaṁ, taṁ channampi cittānaṁ gaṇanaṁ atikkamitvā asaṅkhyeyyena guṇena parisuddhañca lahukañca.</span><br />
</p>
<p id="mil5p1p2c9p2">
<span class="pali m-text">Yasmā ca bhagavato cittaṁ parisuddhañca lahukañca, tasmā, mahārāja, bhagavā yamakapāṭihīraṁ dasseti.</span><br />
</p>
<p id="mil5p1p2c9p3">
<span class="pali m-text">Yamakapāṭihīre, mahārāja, ñātabbaṁ buddhānaṁ bhagavantānaṁ cittaṁ evaṁ lahuparivattanti, na tattha sakkā uttariṁ kāraṇaṁ vattuṁ, tepi, mahārāja, pāṭihīrā sabbaññubuddhānaṁ cittaṁ upādāya gaṇanampi saṅkhampi kalampi kalabhāgampi na upenti, āvajjanapaṭibaddhaṁ, mahārāja, bhagavato sabbaññutañāṇaṁ, āvajjetvā yadicchakaṁ jānāti.</span><br />
</p>
<p id="mil5p1p2c10p1">
<span class="pali m-text">Yathā, mahārāja, puriso hatthe ṭhapitaṁ yaṁ kiñci dutiye hatthe ṭhapeyya vivaṭena mukhena vācaṁ nicchāreyya, mukhagataṁ bhojanaṁ gileyya, ummīletvā vā nimīleyya, nimīletvā vā ummīleyya, samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, cirataraṁ etaṁ, mahārāja, lahutaraṁ bhagavato sabbaññutañāṇaṁ, lahutaraṁ āvajjanaṁ, āvajjetvā yadicchakaṁ jānāti, āvajjanavikalamattakena na tāvatā buddhā bhagavanto asabbaññuno nāma hontī”ti.</span><br />
</p>
<p id="mil5p1p2c11p1">
<span class="pali m-text">“Āvajjanampi, bhante nāgasena, pariyesanāya kātabbaṁ, iṅgha maṁ tattha kāraṇena saññāpehī”ti.</span><br />
</p>
<p id="mil5p1p2c11p2">
<span class="pali m-text">“Yathā, mahārāja, purisassa aḍḍhassa mahaddhanassa mahābhogassa pahūtajātarūparajatassa pahūtavittūpakaraṇassa pahūtadhanadhaññassa sālivīhiyavataṇḍulatilamuggamāsapubbaṇṇāparaṇṇasappitelanavanītakhīradadhimadhuguḷaphāṇitā ca khaḷopikumbhipīṭharakoṭṭhabhājanagatā bhaveyyuṁ, tassa ca purisassa pāhunako āgaccheyya bhattāraho bhattābhikaṅkhī, tassa ca gehe yaṁ randhaṁ bhojanaṁ, taṁ pariniṭṭhitaṁ bhaveyya, kumbhito taṇḍule nīharitvā bhojanaṁ randheyya, api ca kho so, mahārāja, tāvatakena bhojanavekallamattakena adhano nāma kapaṇo nāma bhaveyyā”ti?</span><br />
</p>
<p id="mil5p1p2c11p3">
<span class="pali m-text">“Na hi, bhante, cakkavattirañño gharepi, bhante, akāle bhojanavekallaṁ hoti, kiṁ pana gahapatikassā”ti?</span><br />
</p>
<p id="mil5p1p2c11p4">
<span class="pali m-text">“Evameva kho, mahārāja, tathāgatassa āvajjanavikalamattakaṁ sabbaññutañāṇaṁ āvajjetvā yadicchakaṁ jānāti.</span><br />
</p>
<p id="mil5p1p2c12p1">
<span class="pali m-text">Yathā vā pana, mahārāja, rukkho assa phalito oṇatavinato piṇḍibhārabharito, na kiñci tattha patitaṁ phalaṁ bhaveyya, api nu kho so, mahārāja, rukkho tāvatakena patitaphalavekallamattakena aphalo nāma bhaveyyā”ti?</span><br />
</p>
<p id="mil5p1p2c12p2">
<span class="pali m-text">“Na hi, bhante, patanapaṭibaddhāni tāni rukkhaphalāni, patite yadicchakaṁ labhatī”ti.</span><br />
</p>
<p id="mil5p1p2c12p3">
<span class="pali m-text">“Evameva kho, mahārāja, tathāgatassa āvajjanapaṭibaddhaṁ sabbaññutañāṇaṁ āvajjetvā yadicchakaṁ jānātī”ti.</span><br />
</p>
<p id="mil5p1p2c13p1">
<span class="pali m-text">“Bhante nāgasena, āvajjetvā āvajjetvā buddho yadicchakaṁ jānātī”ti?</span><br />
</p>
<p id="mil5p1p2c13p2">
<span class="pali m-text">“Āma, mahārāja, bhagavā āvajjetvā āvajjetvā yadicchakaṁ jānātīti.</span><br />
</p>
<p id="mil5p1p2c14p1">
<span class="pali m-text">Yathā, mahārāja, cakkavattī rājā yadā cakkaratanaṁ sarati ‘upetu me cakkaratanan’ti, sarite cakkaratanaṁ upeti;</span><br />
</p>
<p id="mil5p1p2c14p2">
<span class="pali m-text">evameva kho, mahārāja, tathāgato āvajjetvā āvajjetvā yadicchakaṁ jānātī”ti.</span><br />
</p>
<p id="mil5p1p2c14p3">
<span class="pali m-text">“Daḷhaṁ, bhante nāgasena, kāraṇaṁ, buddho sabbaññū, sampaṭicchāma buddho sabbaññū”ti.</span><br />
</p>
<p id="mil5p1p2c15p1">
<span class="pali m-text">Buddhasabbaññubhāvapañho dutiyo.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0005p0001p0001.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0005p0001p0003.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>