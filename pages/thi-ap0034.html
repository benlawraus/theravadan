<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/thi-ap0034.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/thi-ap0033.html">Previous</a></div>
<div class="m-col-t-6 m-text-right">
<a href="https://theravadan.org/pages/thi-ap0035.html">Next</a></div>
</div>
<p id="thi-ap34c0p2">
<span class="pali m-text">Khattiyāvagga</span><br />
</p>
<section id="singalamatutheriapadana">
<span id="thi-ap34c0p3"></span><h2><span class="pali m-text">4 Siṅgālamātutherīapadāna</span></h2>
<p id="thi-ap34c1p1">
<span class="pali m-text">“Padumuttaro nāma jino,</span><br />
</p>
<p id="thi-ap34c1p2">
<span class="pali m-text">sabbadhammāna pāragū;</span><br />
</p>
<p id="thi-ap34c1p3">
<span class="pali m-text">Ito satasahassamhi,</span><br />
</p>
<p id="thi-ap34c1p4">
<span class="pali m-text">kappe uppajji nāyako.</span><br />
</p>
<p id="thi-ap34c2p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="thi-ap34c2p2">
<span class="pali m-text">jātāmaccakule ahuṁ;</span><br />
</p>
<p id="thi-ap34c2p3">
<span class="pali m-text">Nānāratanapajjote,</span><br />
</p>
<p id="thi-ap34c2p4">
<span class="pali m-text">iddhe phīte mahaddhane.</span><br />
</p>
<p id="thi-ap34c3p1">
<span class="pali m-text">Pitunā saha gantvāna,</span><br />
</p>
<p id="thi-ap34c3p2">
<span class="pali m-text">mahājanapurakkhatā;</span><br />
</p>
<p id="thi-ap34c3p3">
<span class="pali m-text">Dhammaṁ buddhassa sutvāna,</span><br />
</p>
<p id="thi-ap34c3p4">
<span class="pali m-text">pabbajiṁ anagāriyaṁ.</span><br />
</p>
<p id="thi-ap34c4p1">
<span class="pali m-text">Pabbajitvāna kāyena,</span><br />
</p>
<p id="thi-ap34c4p2">
<span class="pali m-text">pāpakammaṁ vivajjayiṁ;</span><br />
</p>
<p id="thi-ap34c4p3">
<span class="pali m-text">Vacīduccaritaṁ hitvā,</span><br />
</p>
<p id="thi-ap34c4p4">
<span class="pali m-text">ājīvaṁ parisodhayiṁ.</span><br />
</p>
<p id="thi-ap34c5p1">
<span class="pali m-text">Buddhe pasannā dhamme ca,</span><br />
</p>
<p id="thi-ap34c5p2">
<span class="pali m-text">saṅghe ca tibbagāravā;</span><br />
</p>
<p id="thi-ap34c5p3">
<span class="pali m-text">Saddhammassavane yuttā,</span><br />
</p>
<p id="thi-ap34c5p4">
<span class="pali m-text">buddhadassanalālasā.</span><br />
</p>
<p id="thi-ap34c6p1">
<span class="pali m-text">Aggaṁ saddhādhimuttānaṁ,</span><br />
</p>
<p id="thi-ap34c6p2">
<span class="pali m-text">assosiṁ bhikkhuniṁ tadā;</span><br />
</p>
<p id="thi-ap34c6p3">
<span class="pali m-text">Taṁ ṭhānaṁ patthayitvāna,</span><br />
</p>
<p id="thi-ap34c6p4">
<span class="pali m-text">tisso sikkhā apūrayiṁ.</span><br />
</p>
<p id="thi-ap34c7p1">
<span class="pali m-text">Tato maṁ sugato āha,</span><br />
</p>
<p id="thi-ap34c7p2">
<span class="pali m-text">karuṇānugatāsayo;</span><br />
</p>
<p id="thi-ap34c7p3">
<span class="pali m-text">‘Yassa saddhā tathāgate,</span><br />
</p>
<p id="thi-ap34c7p4">
<span class="pali m-text">acalā suppatiṭṭhitā;</span><br />
</p>
<p id="thi-ap34c7p5">
<span class="pali m-text">Sīlañca yassa kalyāṇaṁ,</span><br />
</p>
<p id="thi-ap34c7p6">
<span class="pali m-text">ariyakantaṁ pasaṁsitaṁ.</span><br />
</p>
<p id="thi-ap34c8p1">
<span class="pali m-text">Saṅghe pasādo yassatthi,</span><br />
</p>
<p id="thi-ap34c8p2">
<span class="pali m-text">ujubhūtañca dassanaṁ;</span><br />
</p>
<p id="thi-ap34c8p3">
<span class="pali m-text">Adaliddoti taṁ āhu,</span><br />
</p>
<p id="thi-ap34c8p4">
<span class="pali m-text">amoghaṁ tassa jīvitaṁ.</span><br />
</p>
<p id="thi-ap34c9p1">
<span class="pali m-text">Tasmā saddhañca sīlañca,</span><br />
</p>
<p id="thi-ap34c9p2">
<span class="pali m-text">pasādaṁ dhammadassanaṁ;</span><br />
</p>
<p id="thi-ap34c9p3">
<span class="pali m-text">Anuyuñjetha medhāvī,</span><br />
</p>
<p id="thi-ap34c9p4">
<span class="pali m-text">saraṁ buddhāna sāsanaṁ’.</span><br />
</p>
<p id="thi-ap34c10p1">
<span class="pali m-text">Taṁ sutvāhaṁ pamuditā,</span><br />
</p>
<p id="thi-ap34c10p2">
<span class="pali m-text">apucchiṁ paṇidhiṁ mama;</span><br />
</p>
<p id="thi-ap34c10p3">
<span class="pali m-text">Tadā anomo amito,</span><br />
</p>
<p id="thi-ap34c10p4">
<span class="pali m-text">byākarittha vināyako;</span><br />
</p>
<p id="thi-ap34c10p5">
<span class="pali m-text">‘Buddhe pasannā kalyāṇī,</span><br />
</p>
<p id="thi-ap34c10p6">
<span class="pali m-text">lacchase taṁ supatthitaṁ.</span><br />
</p>
<p id="thi-ap34c11p1">
<span class="pali m-text">Satasahassito kappe,</span><br />
</p>
<p id="thi-ap34c11p2">
<span class="pali m-text">okkākakulasambhavo;</span><br />
</p>
<p id="thi-ap34c11p3">
<span class="pali m-text">Gotamo nāma gottena,</span><br />
</p>
<p id="thi-ap34c11p4">
<span class="pali m-text">satthā loke bhavissati.</span><br />
</p>
<p id="thi-ap34c12p1">
<span class="pali m-text">Tassa dhammesu dāyādā,</span><br />
</p>
<p id="thi-ap34c12p2">
<span class="pali m-text">orasā dhammanimmitā;</span><br />
</p>
<p id="thi-ap34c12p3">
<span class="pali m-text">Siṅgālakassa mātāti,</span><br />
</p>
<p id="thi-ap34c12p4">
<span class="pali m-text">hessati satthu sāvikā’.</span><br />
</p>
<p id="thi-ap34c13p1">
<span class="pali m-text">Taṁ sutvā muditā hutvā,</span><br />
</p>
<p id="thi-ap34c13p2">
<span class="pali m-text">yāvajīvaṁ tadā jinaṁ;</span><br />
</p>
<p id="thi-ap34c13p3">
<span class="pali m-text">Mettacittā paricariṁ,</span><br />
</p>
<p id="thi-ap34c13p4">
<span class="pali m-text">paṭipattīhi nāyakaṁ.</span><br />
</p>
<p id="thi-ap34c14p1">
<span class="pali m-text">Tena kammena sukatena,</span><br />
</p>
<p id="thi-ap34c14p2">
<span class="pali m-text">cetanāpaṇidhīhi ca;</span><br />
</p>
<p id="thi-ap34c14p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap34c14p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap34c15p1">
<span class="pali m-text">Pacchime ca bhave dāni,</span><br />
</p>
<p id="thi-ap34c15p2">
<span class="pali m-text">giribbajapuruttame;</span><br />
</p>
<p id="thi-ap34c15p3">
<span class="pali m-text">Jātā seṭṭhikule phīte,</span><br />
</p>
<p id="thi-ap34c15p4">
<span class="pali m-text">mahāratanasañcaye.</span><br />
</p>
<p id="thi-ap34c16p1">
<span class="pali m-text">Putto siṅgālako nāma,</span><br />
</p>
<p id="thi-ap34c16p2">
<span class="pali m-text">mamāsi vipathe rato;</span><br />
</p>
<p id="thi-ap34c16p3">
<span class="pali m-text">Diṭṭhigahanapakkhando,</span><br />
</p>
<p id="thi-ap34c16p4">
<span class="pali m-text">disāpūjanatapparo.</span><br />
</p>
<p id="thi-ap34c17p1">
<span class="pali m-text">Nānādisā namassantaṁ,</span><br />
</p>
<p id="thi-ap34c17p2">
<span class="pali m-text">piṇḍāya nagaraṁ vajaṁ;</span><br />
</p>
<p id="thi-ap34c17p3">
<span class="pali m-text">Taṁ disvā ovadī buddho,</span><br />
</p>
<p id="thi-ap34c17p4">
<span class="pali m-text">magge ṭhatvā vināyako.</span><br />
</p>
<p id="thi-ap34c18p1">
<span class="pali m-text">Tassa desayato dhammaṁ,</span><br />
</p>
<p id="thi-ap34c18p2">
<span class="pali m-text">panādo vimhayo ahu;</span><br />
</p>
<p id="thi-ap34c18p3">
<span class="pali m-text">Dvekoṭinaranārīnaṁ,</span><br />
</p>
<p id="thi-ap34c18p4">
<span class="pali m-text">dhammābhisamayo ahu.</span><br />
</p>
<p id="thi-ap34c19p1">
<span class="pali m-text">Tadāhaṁ parisaṁ gantvā,</span><br />
</p>
<p id="thi-ap34c19p2">
<span class="pali m-text">sutvā sugatabhāsitaṁ;</span><br />
</p>
<p id="thi-ap34c19p3">
<span class="pali m-text">Sotāpattiphalaṁ pattā,</span><br />
</p>
<p id="thi-ap34c19p4">
<span class="pali m-text">pabbajiṁ anagāriyaṁ.</span><br />
</p>
<p id="thi-ap34c20p1">
<span class="pali m-text">Na cireneva kālena,</span><br />
</p>
<p id="thi-ap34c20p2">
<span class="pali m-text">buddhadassanalālasā;</span><br />
</p>
<p id="thi-ap34c20p3">
<span class="pali m-text">Anussatiṁ taṁ bhāvetvā,</span><br />
</p>
<p id="thi-ap34c20p4">
<span class="pali m-text">arahattamapāpuṇiṁ.</span><br />
</p>
<p id="thi-ap34c21p1">
<span class="pali m-text">Dassanatthāya buddhassa,</span><br />
</p>
<p id="thi-ap34c21p2">
<span class="pali m-text">sabbadā ca vajāmahaṁ;</span><br />
</p>
<p id="thi-ap34c21p3">
<span class="pali m-text">Atittāyeva passāmi,</span><br />
</p>
<p id="thi-ap34c21p4">
<span class="pali m-text">rūpaṁ nayananandanaṁ.</span><br />
</p>
<p id="thi-ap34c22p1">
<span class="pali m-text">Sabbapāramisambhūtaṁ,</span><br />
</p>
<p id="thi-ap34c22p2">
<span class="pali m-text">lakkhīnilayanaṁ varaṁ;</span><br />
</p>
<p id="thi-ap34c22p3">
<span class="pali m-text">Rūpaṁ sabbasubhākiṇṇaṁ,</span><br />
</p>
<p id="thi-ap34c22p4">
<span class="pali m-text">atittā viharāmahaṁ.</span><br />
</p>
<p id="thi-ap34c23p1">
<span class="pali m-text">Jino tasmiṁ guṇe tuṭṭho,</span><br />
</p>
<p id="thi-ap34c23p2">
<span class="pali m-text">etadagge ṭhapesi maṁ;</span><br />
</p>
<p id="thi-ap34c23p3">
<span class="pali m-text">‘Siṅgālakassa yā mātā,</span><br />
</p>
<p id="thi-ap34c23p4">
<span class="pali m-text">aggā saddhādhimuttikā’.</span><br />
</p>
<p id="thi-ap34c24p1">
<span class="pali m-text">Iddhīsu ca vasī homi,</span><br />
</p>
<p id="thi-ap34c24p2">
<span class="pali m-text">dibbāya sotadhātuyā;</span><br />
</p>
<p id="thi-ap34c24p3">
<span class="pali m-text">Cetopariyañāṇassa,</span><br />
</p>
<p id="thi-ap34c24p4">
<span class="pali m-text">vasī homi mahāmuni.</span><br />
</p>
<p id="thi-ap34c25p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap34c25p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap34c25p3">
<span class="pali m-text">Sabbāsavā parikkhīṇā,</span><br />
</p>
<p id="thi-ap34c25p4">
<span class="pali m-text">natthi dāni punabbhavo.</span><br />
</p>
<p id="thi-ap34c26p1">
<span class="pali m-text">Atthadhammaniruttīsu,</span><br />
</p>
<p id="thi-ap34c26p2">
<span class="pali m-text">paṭibhāne tatheva ca;</span><br />
</p>
<p id="thi-ap34c26p3">
<span class="pali m-text">Ñāṇaṁ mama mahāvīra,</span><br />
</p>
<p id="thi-ap34c26p4">
<span class="pali m-text">uppannaṁ tava santike.</span><br />
</p>
<p id="thi-ap34c27p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap34c27p2">
<span class="pali m-text">…pe…</span><br />
</p>
<p id="thi-ap34c27p3">
<span class="pali m-text">viharāmi anāsavā.</span><br />
</p>
<p id="thi-ap34c28p1">
<span class="pali m-text">Svāgataṁ vata me āsi,</span><br />
</p>
<p id="thi-ap34c28p2">
<span class="pali m-text">…pe…</span><br />
</p>
<p id="thi-ap34c28p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap34c29p1">
<span class="pali m-text">Paṭisambhidā catasso,</span><br />
</p>
<p id="thi-ap34c29p2">
<span class="pali m-text">…pe…</span><br />
</p>
<p id="thi-ap34c29p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap34c30p1">
<span class="pali m-text">Itthaṁ sudaṁ siṅgālamātā bhikkhunī imā gāthāyo abhāsitthāti.</span><br />
</p>
<p id="thi-ap34c31p1">
<span class="pali m-text">Siṅgālamātutheriyāpadānaṁ catutthaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/thi-ap0033.html">Previous</a></div>
<div class="m-col-t-6 m-text-right">
<a href="https://theravadan.org/pages/thi-ap0035.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>