<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vvy028z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://www.theravadan.org/pages/vvy028z.html" />
  <meta property="og:description" content="Purisavimāna Mahārathavagga 14. Mahārathavimānavatthu “Sahassayuttaṁ hayavāhanaṁ subhaṁ, Āruyhimaṁ sandanaṁ nekacittaṁ; Uyyānabhūmiṁ abhito anukkamaṁ, Purindado bhūtapatīva vāsavo. Sovaṇṇamayā te rathakubbarā ubho, Phalehi aṁsehi atīva saṅgatā; Sujātagumbā naravīraniṭṭhitā, Virocatī pannaraseva cando. Suvaṇṇajālāvatato ratho ayaṁ, Bahūhi nānāratanehi cittito; Sunandighoso ca subhassaro ca, Virocatī cāmarahatthabāhubhi. Imā ca nābhyo manasābhinimmitā …" />
  <meta name="twitter:description" content="Purisavimāna Mahārathavagga 14. Mahārathavimānavatthu “Sahassayuttaṁ hayavāhanaṁ subhaṁ, Āruyhimaṁ sandanaṁ nekacittaṁ; Uyyānabhūmiṁ abhito anukkamaṁ, Purindado bhūtapatīva vāsavo. Sovaṇṇamayā te rathakubbarā ubho, Phalehi aṁsehi atīva saṅgatā; Sujātagumbā naravīraniṭṭhitā, Virocatī pannaraseva cando. Suvaṇṇajālāvatato ratho ayaṁ, Bahūhi nānāratanehi cittito; Sunandighoso ca subhassaro ca, Virocatī cāmarahatthabāhubhi. Imā ca nābhyo manasābhinimmitā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="purisavimana">
<h2><a href="#purisavimana">Purisavimāna</a></h2>
<section id="maharathavagga">
<h3><a href="#maharathavagga">Mahārathavagga</a></h3>
<section id="maharathavimanavatthu">
<h4><a href="#maharathavimanavatthu">14. Mahārathavimānavatthu</a></h4>
<p id="vv64c1p1">
<span class="m-text m-primary">“Sahassayuttaṁ hayavāhanaṁ subhaṁ,</span><br />
</p>
<p id="vv64c1p2">
<span class="m-text m-primary">Āruyhimaṁ sandanaṁ nekacittaṁ;</span><br />
</p>
<p id="vv64c1p3">
<span class="m-text m-primary">Uyyānabhūmiṁ abhito anukkamaṁ,</span><br />
</p>
<p id="vv64c1p4">
<span class="m-text m-primary">Purindado bhūtapatīva vāsavo.</span><br />
</p>
<p id="vv64c2p1">
<span class="m-text m-primary">Sovaṇṇamayā te rathakubbarā ubho,</span><br />
</p>
<p id="vv64c2p2">
<span class="m-text m-primary">Phalehi aṁsehi atīva saṅgatā;</span><br />
</p>
<p id="vv64c2p3">
<span class="m-text m-primary">Sujātagumbā naravīraniṭṭhitā,</span><br />
</p>
<p id="vv64c2p4">
<span class="m-text m-primary">Virocatī pannaraseva cando.</span><br />
</p>
<p id="vv64c3p1">
<span class="m-text m-primary">Suvaṇṇajālāvatato ratho ayaṁ,</span><br />
</p>
<p id="vv64c3p2">
<span class="m-text m-primary">Bahūhi nānāratanehi cittito;</span><br />
</p>
<p id="vv64c3p3">
<span class="m-text m-primary">Sunandighoso ca subhassaro ca,</span><br />
</p>
<p id="vv64c3p4">
<span class="m-text m-primary">Virocatī cāmarahatthabāhubhi.</span><br />
</p>
<p id="vv64c4p1">
<span class="m-text m-primary">Imā ca nābhyo manasābhinimmitā,</span><br />
</p>
<p id="vv64c4p2">
<span class="m-text m-primary">Rathassa pādantaramajjhabhūsitā;</span><br />
</p>
<p id="vv64c4p3">
<span class="m-text m-primary">Imā ca nābhyo satarājicittitā,</span><br />
</p>
<p id="vv64c4p4">
<span class="m-text m-primary">Sateratā vijjurivappabhāsare.</span><br />
</p>
<p id="vv64c5p1">
<span class="m-text m-primary">Anekacittāvatato ratho ayaṁ,</span><br />
</p>
<p id="vv64c5p2">
<span class="m-text m-primary">Puthū ca nemī ca sahassaraṁsiko;</span><br />
</p>
<p id="vv64c5p3">
<span class="m-text m-primary">Tesaṁ saro suyyati vaggurūpo,</span><br />
</p>
<p id="vv64c5p4">
<span class="m-text m-primary">Pañcaṅgikaṁ tūriyamivappavāditaṁ.</span><br />
</p>
<p id="vv64c6p1">
<span class="m-text m-primary">Sirasmiṁ cittaṁ maṇicandakappitaṁ,</span><br />
</p>
<p id="vv64c6p2">
<span class="m-text m-primary">Sadā visuddhaṁ ruciraṁ pabhassaraṁ;</span><br />
</p>
<p id="vv64c6p3">
<span class="m-text m-primary">Suvaṇṇarājīhi atīva saṅgataṁ,</span><br />
</p>
<p id="vv64c6p4">
<span class="m-text m-primary">Veḷuriyarājīva atīva sobhati.</span><br />
</p>
<p id="vv64c7p1">
<span class="m-text m-primary">Ime ca vāḷī maṇicandakappitā,</span><br />
</p>
<p id="vv64c7p2">
<span class="m-text m-primary">Ārohakambū sujavā brahūpamā;</span><br />
</p>
<p id="vv64c7p3">
<span class="m-text m-primary">Brahā mahantā balino mahājavā,</span><br />
</p>
<p id="vv64c7p4">
<span class="m-text m-primary">Mano tavaññāya tatheva siṁsare.</span><br />
</p>
<p id="vv64c8p1">
<span class="m-text m-primary">Ime ca sabbe sahitā catukkamā,</span><br />
</p>
<p id="vv64c8p2">
<span class="m-text m-primary">Mano tavaññāya tatheva siṁsare;</span><br />
</p>
<p id="vv64c8p3">
<span class="m-text m-primary">Samaṁ vahantī mudukā anuddhatā,</span><br />
</p>
<p id="vv64c8p4">
<span class="m-text m-primary">Āmodamānā turagānamuttama.</span><br />
</p>
<p id="vv64c9p1">
<span class="m-text m-primary">Dhunanti vagganti patanti cambare,</span><br />
</p>
<p id="vv64c9p2">
<span class="m-text m-primary">Abbhuddhunantā sukate piḷandhane;</span><br />
</p>
<p id="vv64c9p3">
<span class="m-text m-primary">Tesaṁ saro suyyati vaggurūpo,</span><br />
</p>
<p id="vv64c9p4">
<span class="m-text m-primary">Pañcaṅgikaṁ tūriyamivappavāditaṁ.</span><br />
</p>
<p id="vv64c10p1">
<span class="m-text m-primary">Rathassa ghoso apiḷandhanāna ca,</span><br />
</p>
<p id="vv64c10p2">
<span class="m-text m-primary">Khurassa nādo abhihiṁsanāya ca;</span><br />
</p>
<p id="vv64c10p3">
<span class="m-text m-primary">Ghoso suvaggū samitassa suyyati,</span><br />
</p>
<p id="vv64c10p4">
<span class="m-text m-primary">Gandhabbatūriyāni vicitrasaṁvane.</span><br />
</p>
<p id="vv64c11p1">
<span class="m-text m-primary">Rathe ṭhitā tā migamandalocanā,</span><br />
</p>
<p id="vv64c11p2">
<span class="m-text m-primary">Āḷārapamhā hasitā piyaṁvadā;</span><br />
</p>
<p id="vv64c11p3">
<span class="m-text m-primary">Veḷuriyajālāvatatā tanucchavā,</span><br />
</p>
<p id="vv64c11p4">
<span class="m-text m-primary">Sadeva gandhabbasūraggapūjitā.</span><br />
</p>
<p id="vv64c12p1">
<span class="m-text m-primary">Tā rattarattambarapītavāsasā,</span><br />
</p>
<p id="vv64c12p2">
<span class="m-text m-primary">Visālanettā abhirattalocanā;</span><br />
</p>
<p id="vv64c12p3">
<span class="m-text m-primary">Kule sujātā sutanū sucimhitā,</span><br />
</p>
<p id="vv64c12p4">
<span class="m-text m-primary">Rathe ṭhitā pañjalikā upaṭṭhitā.</span><br />
</p>
<p id="vv64c13p1">
<span class="m-text m-primary">Tā kambukeyūradharā suvāsasā,</span><br />
</p>
<p id="vv64c13p2">
<span class="m-text m-primary">Sumajjhimā ūruthanūpapannā;</span><br />
</p>
<p id="vv64c13p3">
<span class="m-text m-primary">Vaṭṭaṅguliyo sumukhā sudassanā,</span><br />
</p>
<p id="vv64c13p4">
<span class="m-text m-primary">Rathe ṭhitā pañjalikā upaṭṭhitā.</span><br />
</p>
<p id="vv64c14p1">
<span class="m-text m-primary">Aññā suveṇī susu missakesiyo,</span><br />
</p>
<p id="vv64c14p2">
<span class="m-text m-primary">Samaṁ vibhattāhi pabhassarāhi ca;</span><br />
</p>
<p id="vv64c14p3">
<span class="m-text m-primary">Anubbatā tā tava mānase ratā,</span><br />
</p>
<p id="vv64c14p4">
<span class="m-text m-primary">Rathe ṭhitā pañjalikā upaṭṭhitā.</span><br />
</p>
<p id="vv64c15p1">
<span class="m-text m-primary">Āveḷiniyo padumuppalacchadā,</span><br />
</p>
<p id="vv64c15p2">
<span class="m-text m-primary">Alaṅkatā candanasāravāsitā;</span><br />
</p>
<p id="vv64c15p3">
<span class="m-text m-primary">Anubbatā tā tava mānase ratā,</span><br />
</p>
<p id="vv64c15p4">
<span class="m-text m-primary">Rathe ṭhitā pañjalikā upaṭṭhitā.</span><br />
</p>
<p id="vv64c16p1">
<span class="m-text m-primary">Tā māliniyo padumuppalacchadā,</span><br />
</p>
<p id="vv64c16p2">
<span class="m-text m-primary">Alaṅkatā candanasāravāsitā;</span><br />
</p>
<p id="vv64c16p3">
<span class="m-text m-primary">Anubbatā tā tava mānase ratā,</span><br />
</p>
<p id="vv64c16p4">
<span class="m-text m-primary">Rathe ṭhitā pañjalikā upaṭṭhitā.</span><br />
</p>
<p id="vv64c17p1">
<span class="m-text m-primary">Kaṇṭhesu te yāni piḷandhanāni,</span><br />
</p>
<p id="vv64c17p2">
<span class="m-text m-primary">Hatthesu pādesu tatheva sīse;</span><br />
</p>
<p id="vv64c17p3">
<span class="m-text m-primary">Obhāsayantī dasa sabbaso disā,</span><br />
</p>
<p id="vv64c17p4">
<span class="m-text m-primary">Abbhuddayaṁ sāradikova bhāṇumā.</span><br />
</p>
<p id="vv64c18p1">
<span class="m-text m-primary">Vātassa vegena ca sampakampitā,</span><br />
</p>
<p id="vv64c18p2">
<span class="m-text m-primary">Bhujesu mālā apiḷandhanāni ca;</span><br />
</p>
<p id="vv64c18p3">
<span class="m-text m-primary">Muñcanti ghosaṁ ruciraṁ suciṁ subhaṁ,</span><br />
</p>
<p id="vv64c18p4">
<span class="m-text m-primary">Sabbehi viññūhi sutabbarūpaṁ.</span><br />
</p>
<p id="vv64c19p1">
<span class="m-text m-primary">Uyyānabhūmyā ca duvaddhato ṭhitā,</span><br />
</p>
<p id="vv64c19p2">
<span class="m-text m-primary">Rathā ca nāgā tūriyāni ca saro;</span><br />
</p>
<p id="vv64c19p3">
<span class="m-text m-primary">Tameva devinda pamodayanti,</span><br />
</p>
<p id="vv64c19p4">
<span class="m-text m-primary">Vīṇā yathā pokkharapattabāhubhi.</span><br />
</p>
<p id="vv64c20p1">
<span class="m-text m-primary">Imāsu vīṇāsu bahūsu vaggūsu,</span><br />
</p>
<p id="vv64c20p2">
<span class="m-text m-primary">Manuññarūpāsu hadayeritaṁ pītiṁ;</span><br />
</p>
<p id="vv64c20p3">
<span class="m-text m-primary">Pavajjamānāsu atīva accharā,</span><br />
</p>
<p id="vv64c20p4">
<span class="m-text m-primary">Bhamanti kaññā padumesu sikkhitā.</span><br />
</p>
<p id="vv64c21p1">
<span class="m-text m-primary">Yadā ca gītāni ca vāditāni ca,</span><br />
</p>
<p id="vv64c21p2">
<span class="m-text m-primary">Naccāni cimāni samenti ekato;</span><br />
</p>
<p id="vv64c21p3">
<span class="m-text m-primary">Athettha naccanti athettha accharā,</span><br />
</p>
<p id="vv64c21p4">
<span class="m-text m-primary">Obhāsayantī ubhato varitthiyo.</span><br />
</p>
<p id="vv64c22p1">
<span class="m-text m-primary">So modasi tūriyagaṇappabodhano,</span><br />
</p>
<p id="vv64c22p2">
<span class="m-text m-primary">Mahīyamāno vajirāvudhoriva;</span><br />
</p>
<p id="vv64c22p3">
<span class="m-text m-primary">Imāsu vīṇāsu bahūsu vaggūsu,</span><br />
</p>
<p id="vv64c22p4">
<span class="m-text m-primary">Manuññarūpāsu hadayeritaṁ pītiṁ.</span><br />
</p>
<p id="vv64c23p1">
<span class="m-text m-primary">Kiṁ tvaṁ pure kammamakāsi attanā,</span><br />
</p>
<p id="vv64c23p2">
<span class="m-text m-primary">Manussabhūto purimāya jātiyā;</span><br />
</p>
<p id="vv64c23p3">
<span class="m-text m-primary">Uposathaṁ kaṁ vā tuvaṁ upāvasi,</span><br />
</p>
<p id="vv64c23p4">
<span class="m-text m-primary">Kaṁ dhammacariyaṁ vatamābhirocayi.</span><br />
</p>
<p id="vv64c24p1">
<span class="m-text m-primary">Nayīdamappassa katassa kammuno,</span><br />
</p>
<p id="vv64c24p2">
<span class="m-text m-primary">Pubbe suciṇṇassa uposathassa vā;</span><br />
</p>
<p id="vv64c24p3">
<span class="m-text m-primary">Iddhānubhāvo vipulo ayaṁ tava,</span><br />
</p>
<p id="vv64c24p4">
<span class="m-text m-primary">Yaṁ devasaṅghaṁ abhirocase bhusaṁ.</span><br />
</p>
<p id="vv64c25p1">
<span class="m-text m-primary">Dānassa te idaṁ phalaṁ,</span><br />
</p>
<p id="vv64c25p2">
<span class="m-text m-primary">atho sīlassa vā pana;</span><br />
</p>
<p id="vv64c25p3">
<span class="m-text m-primary">Atho añjalikammassa,</span><br />
</p>
<p id="vv64c25p4">
<span class="m-text m-primary">taṁ me akkhāhi pucchito”ti.</span><br />
</p>
<p id="vv64c26p1">
<span class="m-text m-primary">So devaputto attamano,</span><br />
</p>
<p id="vv64c26p2">
<span class="m-text m-primary">moggallānena pucchito;</span><br />
</p>
<p id="vv64c26p3">
<span class="m-text m-primary">Pañhaṁ puṭṭho viyākāsi,</span><br />
</p>
<p id="vv64c26p4">
<span class="m-text m-primary">yassa kammassidaṁ phalanti.</span><br />
</p>
<p id="vv64c27p1">
<span class="m-text m-primary">“Jitindriyaṁ buddhamanomanikkamaṁ,</span><br />
</p>
<p id="vv64c27p2">
<span class="m-text m-primary">Naruttamaṁ kassapamaggapuggalaṁ;</span><br />
</p>
<p id="vv64c27p3">
<span class="m-text m-primary">Avāpurantaṁ amatassa dvāraṁ,</span><br />
</p>
<p id="vv64c27p4">
<span class="m-text m-primary">Devātidevaṁ satapuññalakkhaṇaṁ.</span><br />
</p>
<p id="vv64c28p1">
<span class="m-text m-primary">Tamaddasaṁ kuñjaramoghatiṇṇaṁ,</span><br />
</p>
<p id="vv64c28p2">
<span class="m-text m-primary">Suvaṇṇasiṅgīnadabimbasādisaṁ;</span><br />
</p>
<p id="vv64c28p3">
<span class="m-text m-primary">Disvāna taṁ khippamahuṁ sucīmano,</span><br />
</p>
<p id="vv64c28p4">
<span class="m-text m-primary">Tameva disvāna subhāsitaddhajaṁ.</span><br />
</p>
<p id="vv64c29p1">
<span class="m-text m-primary">Tamannapānaṁ athavāpi cīvaraṁ,</span><br />
</p>
<p id="vv64c29p2">
<span class="m-text m-primary">Suciṁ paṇītaṁ rasasā upetaṁ;</span><br />
</p>
<p id="vv64c29p3">
<span class="m-text m-primary">Pupphābhikkiṇamhi sake nivesane,</span><br />
</p>
<p id="vv64c29p4">
<span class="m-text m-primary">Patiṭṭhapesiṁ sa asaṅgamānaso.</span><br />
</p>
<p id="vv64c30p1">
<span class="m-text m-primary">Tamannapānena ca cīvarena ca,</span><br />
</p>
<p id="vv64c30p2">
<span class="m-text m-primary">Khajjena bhojjena ca sāyanena ca;</span><br />
</p>
<p id="vv64c30p3">
<span class="m-text m-primary">Santappayitvā dvipadānamuttamaṁ,</span><br />
</p>
<p id="vv64c30p4">
<span class="m-text m-primary">So saggaso devapure ramāmahaṁ.</span><br />
</p>
<p id="vv64c31p1">
<span class="m-text m-primary">Etenupāyena imaṁ niraggaḷaṁ,</span><br />
</p>
<p id="vv64c31p2">
<span class="m-text m-primary">Yaññaṁ yajitvā tividhaṁ visuddhaṁ;</span><br />
</p>
<p id="vv64c31p3">
<span class="m-text m-primary">Pahāyahaṁ mānusakaṁ samussayaṁ,</span><br />
</p>
<p id="vv64c31p4">
<span class="m-text m-primary">Indūpamo devapure ramāmahaṁ.</span><br />
</p>
<p id="vv64c32p1">
<span class="m-text m-primary">Āyuñca vaṇṇañca sukhaṁ balañca,</span><br />
</p>
<p id="vv64c32p2">
<span class="m-text m-primary">Paṇītarūpaṁ abhikaṅkhatā muni;</span><br />
</p>
<p id="vv64c32p3">
<span class="m-text m-primary">Annañca pānañca bahuṁ susaṅkhataṁ,</span><br />
</p>
<p id="vv64c32p4">
<span class="m-text m-primary">Patiṭṭhapetabbamasaṅgamānase.</span><br />
</p>
<p id="vv64c33p1">
<span class="m-text m-primary">Nayimasmiṁ loke parasmiṁ vā pana,</span><br />
</p>
<p id="vv64c33p2">
<span class="m-text m-primary">Buddhena seṭṭho va samo va vijjati;</span><br />
</p>
<p id="vv64c33p3">
<span class="m-text m-primary">Āhuneyyānaṁ paramāhutiṁ gato,</span><br />
</p>
<p id="vv64c33p4">
<span class="m-text m-primary">Puññatthikānaṁ vipulapphalesinan”ti.</span><br />
</p>
<p id="vv64c34p1">
<span class="m-text m-primary">Mahārathavimānaṁ cuddasamaṁ.</span><br />
</p>
<p id="vv64c34p2">
<span class="m-text m-primary">Mahārathavaggo pañcamo.</span><br />
</p>
<p id="vv64c35p1">
<span class="m-text m-primary">Tassuddānaṁ</span><br />
</p>
<p id="vv64c36p1">
<span class="m-text m-primary">Maṇḍūko revatī chatto,</span><br />
</p>
<p id="vv64c36p2">
<span class="m-text m-primary">Kakkaṭo dvārapālako;</span><br />
</p>
<p id="vv64c36p3">
<span class="m-text m-primary">Dve karaṇīyā dve sūci,</span><br />
</p>
<p id="vv64c36p4">
<span class="m-text m-primary">Tayo nāgā ca dve rathā;</span><br />
</p>
<p id="vv64c36p5">
<span class="m-text m-primary">Purisānaṁ paṭhamo vaggo pavuccatīti.</span><br />
</p>
<p id="vv64c37p1">
<span class="m-text m-primary">Bhāṇavāraṁ tatiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>