<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0k9z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0k9z.html" />
  <meta property="og:description" content="Paṁsukūlavagga 3. Bhisadāyakattheraapadāna “Ogayha yaṁ pokkharaṇiṁ, nānākuñjarasevitaṁ; Uddharāmi bhisaṁ tattha, ghāsahetu ahaṁ tadā. Bhagavā tamhi samaye, padumuttarasavhayo; Rattambaradharo buddho, gacchati anilañjase. Dhunanto paṁsukūlāni, saddamassosahaṁ tadā; Uddhaṁ nijjhāyamānohaṁ, addasaṁ lokanāyakaṁ. Tattheva ṭhitako santo, āyāciṁ lokanāyakaṁ; ‘Madhuṁ bhisehi savati, khīraṁ sappiṁ muḷālibhi. Paṭiggaṇhātu me buddho, anukampāya …" />
  <meta name="twitter:description" content="Paṁsukūlavagga 3. Bhisadāyakattheraapadāna “Ogayha yaṁ pokkharaṇiṁ, nānākuñjarasevitaṁ; Uddharāmi bhisaṁ tattha, ghāsahetu ahaṁ tadā. Bhagavā tamhi samaye, padumuttarasavhayo; Rattambaradharo buddho, gacchati anilañjase. Dhunanto paṁsukūlāni, saddamassosahaṁ tadā; Uddhaṁ nijjhāyamānohaṁ, addasaṁ lokanāyakaṁ. Tattheva ṭhitako santo, āyāciṁ lokanāyakaṁ; ‘Madhuṁ bhisehi savati, khīraṁ sappiṁ muḷālibhi. Paṭiggaṇhātu me buddho, anukampāya …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pamsukulavagga">
<h2><a href="#pamsukulavagga">Paṁsukūlavagga</a></h2>
<section id="bhisadayakattheraapadana">
<h3><a href="#bhisadayakattheraapadana">3. Bhisadāyakattheraapadāna</a></h3>
<p id="tha-ap485c1p1">
<span class="m-text m-primary">“Ogayha yaṁ pokkharaṇiṁ,</span><br />
</p>
<p id="tha-ap485c1p2">
<span class="m-text m-primary">nānākuñjarasevitaṁ;</span><br />
</p>
<p id="tha-ap485c1p3">
<span class="m-text m-primary">Uddharāmi bhisaṁ tattha,</span><br />
</p>
<p id="tha-ap485c1p4">
<span class="m-text m-primary">ghāsahetu ahaṁ tadā.</span><br />
</p>
<p id="tha-ap485c2p1">
<span class="m-text m-primary">Bhagavā tamhi samaye,</span><br />
</p>
<p id="tha-ap485c2p2">
<span class="m-text m-primary">padumuttarasavhayo;</span><br />
</p>
<p id="tha-ap485c2p3">
<span class="m-text m-primary">Rattambaradharo buddho,</span><br />
</p>
<p id="tha-ap485c2p4">
<span class="m-text m-primary">gacchati anilañjase.</span><br />
</p>
<p id="tha-ap485c3p1">
<span class="m-text m-primary">Dhunanto paṁsukūlāni,</span><br />
</p>
<p id="tha-ap485c3p2">
<span class="m-text m-primary">saddamassosahaṁ tadā;</span><br />
</p>
<p id="tha-ap485c3p3">
<span class="m-text m-primary">Uddhaṁ nijjhāyamānohaṁ,</span><br />
</p>
<p id="tha-ap485c3p4">
<span class="m-text m-primary">addasaṁ lokanāyakaṁ.</span><br />
</p>
<p id="tha-ap485c4p1">
<span class="m-text m-primary">Tattheva ṭhitako santo,</span><br />
</p>
<p id="tha-ap485c4p2">
<span class="m-text m-primary">āyāciṁ lokanāyakaṁ;</span><br />
</p>
<p id="tha-ap485c4p3">
<span class="m-text m-primary">‘Madhuṁ bhisehi savati,</span><br />
</p>
<p id="tha-ap485c4p4">
<span class="m-text m-primary">khīraṁ sappiṁ muḷālibhi.</span><br />
</p>
<p id="tha-ap485c5p1">
<span class="m-text m-primary">Paṭiggaṇhātu me buddho,</span><br />
</p>
<p id="tha-ap485c5p2">
<span class="m-text m-primary">anukampāya cakkhumā’;</span><br />
</p>
<p id="tha-ap485c5p3">
<span class="m-text m-primary">Tato kāruṇiko satthā,</span><br />
</p>
<p id="tha-ap485c5p4">
<span class="m-text m-primary">oruhitvā mahāyaso.</span><br />
</p>
<p id="tha-ap485c6p1">
<span class="m-text m-primary">Paṭiggaṇhi mamaṁ bhikkhaṁ,</span><br />
</p>
<p id="tha-ap485c6p2">
<span class="m-text m-primary">anukampāya cakkhumā;</span><br />
</p>
<p id="tha-ap485c6p3">
<span class="m-text m-primary">Paṭiggahetvā sambuddho,</span><br />
</p>
<p id="tha-ap485c6p4">
<span class="m-text m-primary">akā me anumodanaṁ.</span><br />
</p>
<p id="tha-ap485c7p1">
<span class="m-text m-primary">‘Sukhī hotu mahāpuñña,</span><br />
</p>
<p id="tha-ap485c7p2">
<span class="m-text m-primary">gati tuyhaṁ samijjhatu;</span><br />
</p>
<p id="tha-ap485c7p3">
<span class="m-text m-primary">Iminā bhisadānena,</span><br />
</p>
<p id="tha-ap485c7p4">
<span class="m-text m-primary">labhassu vipulaṁ sukhaṁ’.</span><br />
</p>
<p id="tha-ap485c8p1">
<span class="m-text m-primary">Idaṁ vatvāna sambuddho,</span><br />
</p>
<p id="tha-ap485c8p2">
<span class="m-text m-primary">jalajuttamanāmako;</span><br />
</p>
<p id="tha-ap485c8p3">
<span class="m-text m-primary">Bhikkhamādāya sambuddho,</span><br />
</p>
<p id="tha-ap485c8p4">
<span class="m-text m-primary">ambarenāgamā jino.</span><br />
</p>
<p id="tha-ap485c9p1">
<span class="m-text m-primary">Tato bhisaṁ gahetvāna,</span><br />
</p>
<p id="tha-ap485c9p2">
<span class="m-text m-primary">āgacchiṁ mama assamaṁ;</span><br />
</p>
<p id="tha-ap485c9p3">
<span class="m-text m-primary">Bhisaṁ rukkhe lagetvāna,</span><br />
</p>
<p id="tha-ap485c9p4">
<span class="m-text m-primary">mama dānamanussariṁ.</span><br />
</p>
<p id="tha-ap485c10p1">
<span class="m-text m-primary">Mahāvāto vuṭṭhahitvā,</span><br />
</p>
<p id="tha-ap485c10p2">
<span class="m-text m-primary">sañcālesi vanaṁ tadā;</span><br />
</p>
<p id="tha-ap485c10p3">
<span class="m-text m-primary">Ākāso abhinādittha,</span><br />
</p>
<p id="tha-ap485c10p4">
<span class="m-text m-primary">asaniyā phalantiyā.</span><br />
</p>
<p id="tha-ap485c11p1">
<span class="m-text m-primary">Tato me asanīpāto,</span><br />
</p>
<p id="tha-ap485c11p2">
<span class="m-text m-primary">matthake nipatī tadā;</span><br />
</p>
<p id="tha-ap485c11p3">
<span class="m-text m-primary">Sohaṁ nisinnako santo,</span><br />
</p>
<p id="tha-ap485c11p4">
<span class="m-text m-primary">tattha kālaṅkato ahuṁ.</span><br />
</p>
<p id="tha-ap485c12p1">
<span class="m-text m-primary">Puññakammena saṁyutto,</span><br />
</p>
<p id="tha-ap485c12p2">
<span class="m-text m-primary">tusitaṁ upapajjahaṁ;</span><br />
</p>
<p id="tha-ap485c12p3">
<span class="m-text m-primary">Kaḷevaraṁ me patitaṁ,</span><br />
</p>
<p id="tha-ap485c12p4">
<span class="m-text m-primary">devaloke ramiṁ ahaṁ.</span><br />
</p>
<p id="tha-ap485c13p1">
<span class="m-text m-primary">Chaḷasītisahassāni,</span><br />
</p>
<p id="tha-ap485c13p2">
<span class="m-text m-primary">nāriyo samalaṅkatā;</span><br />
</p>
<p id="tha-ap485c13p3">
<span class="m-text m-primary">Sāyaṁ pātaṁ upaṭṭhanti,</span><br />
</p>
<p id="tha-ap485c13p4">
<span class="m-text m-primary">bhisadānassidaṁ phalaṁ.</span><br />
</p>
<p id="tha-ap485c14p1">
<span class="m-text m-primary">Manussayonimāgantvā,</span><br />
</p>
<p id="tha-ap485c14p2">
<span class="m-text m-primary">sukhito homahaṁ sadā;</span><br />
</p>
<p id="tha-ap485c14p3">
<span class="m-text m-primary">Bhoge me ūnatā natthi,</span><br />
</p>
<p id="tha-ap485c14p4">
<span class="m-text m-primary">bhisadānassidaṁ phalaṁ.</span><br />
</p>
<p id="tha-ap485c15p1">
<span class="m-text m-primary">Anukampitako tena,</span><br />
</p>
<p id="tha-ap485c15p2">
<span class="m-text m-primary">devadevena tādinā;</span><br />
</p>
<p id="tha-ap485c15p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap485c15p4">
<span class="m-text m-primary">natthi dāni punabbhavo.</span><br />
</p>
<p id="tha-ap485c16p1">
<span class="m-text m-primary">Satasahassito kappe,</span><br />
</p>
<p id="tha-ap485c16p2">
<span class="m-text m-primary">yaṁ bhisaṁ adadiṁ tadā;</span><br />
</p>
<p id="tha-ap485c16p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap485c16p4">
<span class="m-text m-primary">bhisadānassidaṁ phalaṁ.</span><br />
</p>
<p id="tha-ap485c17p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap485c17p2">
<span class="m-text m-primary">…pe…</span><br />
</p>
<p id="tha-ap485c17p3">
<span class="m-text m-primary">viharāmi anāsavo.</span><br />
</p>
<p id="tha-ap485c18p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap485c18p2">
<span class="m-text m-primary">…pe…</span><br />
</p>
<p id="tha-ap485c18p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap485c19p1">
<span class="m-text m-primary">Paṭisambhidā catasso,</span><br />
</p>
<p id="tha-ap485c19p2">
<span class="m-text m-primary">…pe…</span><br />
</p>
<p id="tha-ap485c19p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap485c20p1">
<span class="m-text m-primary">Itthaṁ sudaṁ āyasmā bhisadāyako thero imā gāthāyo abhāsitthāti.</span><br />
</p>
<p id="tha-ap485c21p1">
<span class="m-text m-primary">Bhisadāyakattherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>