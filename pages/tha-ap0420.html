<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0420.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0419.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0421.html">Next</a></div>
</div>
<p id="tha-ap420c0p2">
<span class="pali m-text">Bhaddālivagga</span><br />
</p>
<section id="yagudayakattheraapadana">
<span id="tha-ap420c0p3"></span><h2><span class="pali m-text">8. Yāgudāyakattheraapadāna</span></h2>
<p id="tha-ap420c1p1">
<span class="pali m-text">“Atithiṁ me gahetvāna,</span><br />
</p>
<p id="tha-ap420c1p2">
<span class="pali m-text">agacchiṁ gāmakaṁ tadā;</span><br />
</p>
<p id="tha-ap420c1p3">
<span class="pali m-text">Sampuṇṇanadikaṁ disvā,</span><br />
</p>
<p id="tha-ap420c1p4">
<span class="pali m-text">saṅghārāmaṁ upāgamiṁ.</span><br />
</p>
<p id="tha-ap420c2p1">
<span class="pali m-text">Āraññakā dhutadharā,</span><br />
</p>
<p id="tha-ap420c2p2">
<span class="pali m-text">jhāyino lūkhacīvarā;</span><br />
</p>
<p id="tha-ap420c2p3">
<span class="pali m-text">Vivekābhiratā dhīrā,</span><br />
</p>
<p id="tha-ap420c2p4">
<span class="pali m-text">saṅghārāme vasanti te.</span><br />
</p>
<p id="tha-ap420c3p1">
<span class="pali m-text">Gati tesaṁ upacchinnā,</span><br />
</p>
<p id="tha-ap420c3p2">
<span class="pali m-text">suvimuttāna tādinaṁ;</span><br />
</p>
<p id="tha-ap420c3p3">
<span class="pali m-text">Piṇḍāya te na gacchanti,</span><br />
</p>
<p id="tha-ap420c3p4">
<span class="pali m-text">oruddhanaditāya hi.</span><br />
</p>
<p id="tha-ap420c4p1">
<span class="pali m-text">Pasannacitto sumano,</span><br />
</p>
<p id="tha-ap420c4p2">
<span class="pali m-text">vedajāto katañjalī;</span><br />
</p>
<p id="tha-ap420c4p3">
<span class="pali m-text">Taṇḍulaṁ me gahetvāna,</span><br />
</p>
<p id="tha-ap420c4p4">
<span class="pali m-text">yāgudānaṁ adāsahaṁ.</span><br />
</p>
<p id="tha-ap420c5p1">
<span class="pali m-text">Pañcannaṁ yāguṁ datvāna,</span><br />
</p>
<p id="tha-ap420c5p2">
<span class="pali m-text">pasanno sehi pāṇibhi;</span><br />
</p>
<p id="tha-ap420c5p3">
<span class="pali m-text">Sakakammābhiraddhohaṁ,</span><br />
</p>
<p id="tha-ap420c5p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap420c6p1">
<span class="pali m-text">Maṇimayañca me byamhaṁ,</span><br />
</p>
<p id="tha-ap420c6p2">
<span class="pali m-text">nibbatti tidase gaṇe;</span><br />
</p>
<p id="tha-ap420c6p3">
<span class="pali m-text">Nārīgaṇehi sahito,</span><br />
</p>
<p id="tha-ap420c6p4">
<span class="pali m-text">modāmi byamhamuttame.</span><br />
</p>
<p id="tha-ap420c7p1">
<span class="pali m-text">Tettiṁsakkhattuṁ devindo,</span><br />
</p>
<p id="tha-ap420c7p2">
<span class="pali m-text">devarajjamakārayiṁ;</span><br />
</p>
<p id="tha-ap420c7p3">
<span class="pali m-text">Tiṁsakkhattuṁ cakkavattī,</span><br />
</p>
<p id="tha-ap420c7p4">
<span class="pali m-text">mahārajjamakārayiṁ.</span><br />
</p>
<p id="tha-ap420c8p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap420c8p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap420c8p3">
<span class="pali m-text">Devaloke manusse vā,</span><br />
</p>
<p id="tha-ap420c8p4">
<span class="pali m-text">anubhotvā sayaṁ ahaṁ.</span><br />
</p>
<p id="tha-ap420c9p1">
<span class="pali m-text">Pacchime bhave sampatte,</span><br />
</p>
<p id="tha-ap420c9p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap420c9p3">
<span class="pali m-text">Saha oropite kese,</span><br />
</p>
<p id="tha-ap420c9p4">
<span class="pali m-text">sabbaṁ sampaṭivijjhahaṁ.</span><br />
</p>
<p id="tha-ap420c10p1">
<span class="pali m-text">Khayato vayato cāpi,</span><br />
</p>
<p id="tha-ap420c10p2">
<span class="pali m-text">sammasanto kaḷevaraṁ;</span><br />
</p>
<p id="tha-ap420c10p3">
<span class="pali m-text">Pure sikkhāpadādānā,</span><br />
</p>
<p id="tha-ap420c10p4">
<span class="pali m-text">arahattamapāpuṇiṁ.</span><br />
</p>
<p id="tha-ap420c11p1">
<span class="pali m-text">Sudinnaṁ me dānavaraṁ,</span><br />
</p>
<p id="tha-ap420c11p2">
<span class="pali m-text">vāṇijjaṁ sampayojitaṁ;</span><br />
</p>
<p id="tha-ap420c11p3">
<span class="pali m-text">Teneva yāgudānena,</span><br />
</p>
<p id="tha-ap420c11p4">
<span class="pali m-text">pattomhi acalaṁ padaṁ.</span><br />
</p>
<p id="tha-ap420c12p1">
<span class="pali m-text">Sokaṁ pariddavaṁ byādhiṁ,</span><br />
</p>
<p id="tha-ap420c12p2">
<span class="pali m-text">darathaṁ cittatāpanaṁ;</span><br />
</p>
<p id="tha-ap420c12p3">
<span class="pali m-text">Nābhijānāmi uppannaṁ,</span><br />
</p>
<p id="tha-ap420c12p4">
<span class="pali m-text">yāgudānassidaṁ phalaṁ.</span><br />
</p>
<p id="tha-ap420c13p1">
<span class="pali m-text">Yāguṁ saṅghassa datvāna,</span><br />
</p>
<p id="tha-ap420c13p2">
<span class="pali m-text">puññakkhette anuttare;</span><br />
</p>
<p id="tha-ap420c13p3">
<span class="pali m-text">Pañcānisaṁse anubhomi,</span><br />
</p>
<p id="tha-ap420c13p4">
<span class="pali m-text">aho yāgusuyiṭṭhatā.</span><br />
</p>
<p id="tha-ap420c14p1">
<span class="pali m-text">Abyādhitā rūpavatā,</span><br />
</p>
<p id="tha-ap420c14p2">
<span class="pali m-text">khippaṁ dhammanisantitā;</span><br />
</p>
<p id="tha-ap420c14p3">
<span class="pali m-text">Lābhitā annapānassa,</span><br />
</p>
<p id="tha-ap420c14p4">
<span class="pali m-text">āyu pañcamakaṁ mama.</span><br />
</p>
<p id="tha-ap420c15p1">
<span class="pali m-text">Yo koci vedaṁ janayaṁ,</span><br />
</p>
<p id="tha-ap420c15p2">
<span class="pali m-text">saṅghe yāguṁ dadeyya so;</span><br />
</p>
<p id="tha-ap420c15p3">
<span class="pali m-text">Imāni pañca ṭhānāni,</span><br />
</p>
<p id="tha-ap420c15p4">
<span class="pali m-text">paṭigaṇheyya paṇḍito.</span><br />
</p>
<p id="tha-ap420c16p1">
<span class="pali m-text">Karaṇīyaṁ kataṁ sabbaṁ,</span><br />
</p>
<p id="tha-ap420c16p2">
<span class="pali m-text">bhavā ugghāṭitā mayā;</span><br />
</p>
<p id="tha-ap420c16p3">
<span class="pali m-text">Sabbāsavā parikkhīṇā,</span><br />
</p>
<p id="tha-ap420c16p4">
<span class="pali m-text">natthi dāni punabbhavo.</span><br />
</p>
<p id="tha-ap420c17p1">
<span class="pali m-text">So ahaṁ vicarissāmi,</span><br />
</p>
<p id="tha-ap420c17p2">
<span class="pali m-text">gāmā gāmaṁ purā puraṁ;</span><br />
</p>
<p id="tha-ap420c17p3">
<span class="pali m-text">Namassamāno sambuddhaṁ,</span><br />
</p>
<p id="tha-ap420c17p4">
<span class="pali m-text">dhammassa ca sudhammataṁ.</span><br />
</p>
<p id="tha-ap420c18p1">
<span class="pali m-text">Tiṁsakappasahassamhi,</span><br />
</p>
<p id="tha-ap420c18p2">
<span class="pali m-text">yaṁ dānamadadiṁ tadā;</span><br />
</p>
<p id="tha-ap420c18p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap420c18p4">
<span class="pali m-text">yāgudānassidaṁ phalaṁ.</span><br />
</p>
<p id="tha-ap420c19p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap420c19p2">
<span class="pali m-text">…pe…</span><br />
</p>
<p id="tha-ap420c19p3">
<span class="pali m-text">viharāmi anāsavo.</span><br />
</p>
<p id="tha-ap420c20p1">
<span class="pali m-text">Svāgataṁ vata me āsi,</span><br />
</p>
<p id="tha-ap420c20p2">
<span class="pali m-text">…pe…</span><br />
</p>
<p id="tha-ap420c20p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap420c21p1">
<span class="pali m-text">Paṭisambhidā catasso,</span><br />
</p>
<p id="tha-ap420c21p2">
<span class="pali m-text">…pe…</span><br />
</p>
<p id="tha-ap420c21p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap420c22p1">
<span class="pali m-text">Itthaṁ sudaṁ āyasmā yāgudāyako thero imā gāthāyo abhāsitthāti.</span><br />
</p>
<p id="tha-ap420c23p1">
<span class="pali m-text">Yāgudāyakattherassāpadānaṁ aṭṭhamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>