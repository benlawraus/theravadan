<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0533.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0532.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0534.html">Next</a></div>
</div>
<p id="ja533c0p2">
<span class="pali m-text">Asītinipāta</span><br />
</p>
<p id="ja533c0p3">
<span class="pali m-text">Cūḷahaṁsavagga</span><br />
</p>
<section id="culahamsajataka">
<span id="ja533c0p4"></span><h2><span class="pali m-text">1 Cūḷahaṁsajātaka</span></h2>
<p id="ja533c1p1">
<span class="pali m-text">“Sumukha anupacinantā,</span><br />
</p>
<p id="ja533c1p2">
<span class="pali m-text">pakkamanti vihaṅgamā;</span><br />
</p>
<p id="ja533c1p3">
<span class="pali m-text">Gaccha tuvampi mā kaṅkhi,</span><br />
</p>
<p id="ja533c1p4">
<span class="pali m-text">natthi baddhe sahāyatā”.</span><br />
</p>
<p id="ja533c2p1">
<span class="pali m-text">“Gacche vāhaṁ na vā gacche,</span><br />
</p>
<p id="ja533c2p2">
<span class="pali m-text">na tena amaro siyaṁ;</span><br />
</p>
<p id="ja533c2p3">
<span class="pali m-text">Sukhitaṁ taṁ upāsitvā,</span><br />
</p>
<p id="ja533c2p4">
<span class="pali m-text">dukkhitaṁ taṁ kathaṁ jahe.</span><br />
</p>
<p id="ja533c3p1">
<span class="pali m-text">Maraṇaṁ vā tayā saddhiṁ,</span><br />
</p>
<p id="ja533c3p2">
<span class="pali m-text">jīvitaṁ vā tayā vinā;</span><br />
</p>
<p id="ja533c3p3">
<span class="pali m-text">Tadeva maraṇaṁ seyyo,</span><br />
</p>
<p id="ja533c3p4">
<span class="pali m-text">yañce jīve tayā vinā.</span><br />
</p>
<p id="ja533c4p1">
<span class="pali m-text">Nesa dhammo mahārāja,</span><br />
</p>
<p id="ja533c4p2">
<span class="pali m-text">yaṁ taṁ evaṁ gataṁ jahe;</span><br />
</p>
<p id="ja533c4p3">
<span class="pali m-text">Yā gati tuyhaṁ sā mayhaṁ,</span><br />
</p>
<p id="ja533c4p4">
<span class="pali m-text">ruccate vihagādhipa”.</span><br />
</p>
<p id="ja533c5p1">
<span class="pali m-text">“Kā nu pāsena baddhassa,</span><br />
</p>
<p id="ja533c5p2">
<span class="pali m-text">gati aññā mahānasā;</span><br />
</p>
<p id="ja533c5p3">
<span class="pali m-text">Sā kathaṁ cetayānassa,</span><br />
</p>
<p id="ja533c5p4">
<span class="pali m-text">muttassa tava ruccati.</span><br />
</p>
<p id="ja533c6p1">
<span class="pali m-text">Kaṁ vā tvaṁ passase atthaṁ,</span><br />
</p>
<p id="ja533c6p2">
<span class="pali m-text">mama tuyhañca pakkhima;</span><br />
</p>
<p id="ja533c6p3">
<span class="pali m-text">Ñātīnaṁ vāvasiṭṭhānaṁ,</span><br />
</p>
<p id="ja533c6p4">
<span class="pali m-text">ubhinnaṁ jīvitakkhaye.</span><br />
</p>
<p id="ja533c7p1">
<span class="pali m-text">Yaṁ na kañcanadepiñcha,</span><br />
</p>
<p id="ja533c7p2">
<span class="pali m-text">Andhena tamasā gataṁ;</span><br />
</p>
<p id="ja533c7p3">
<span class="pali m-text">Tādise sañcajaṁ pāṇaṁ,</span><br />
</p>
<p id="ja533c7p4">
<span class="pali m-text">Kamatthamabhijotaye”.</span><br />
</p>
<p id="ja533c8p1">
<span class="pali m-text">“Kathaṁ nu patataṁ seṭṭha,</span><br />
</p>
<p id="ja533c8p2">
<span class="pali m-text">Dhamme atthaṁ na bujjhasi;</span><br />
</p>
<p id="ja533c8p3">
<span class="pali m-text">Dhammo apacito santo,</span><br />
</p>
<p id="ja533c8p4">
<span class="pali m-text">Atthaṁ dasseti pāṇinaṁ.</span><br />
</p>
<p id="ja533c9p1">
<span class="pali m-text">Sohaṁ dhammaṁ apekkhāno,</span><br />
</p>
<p id="ja533c9p2">
<span class="pali m-text">dhammā catthaṁ samuṭṭhitaṁ;</span><br />
</p>
<p id="ja533c9p3">
<span class="pali m-text">Bhattiñca tayi sampassaṁ,</span><br />
</p>
<p id="ja533c9p4">
<span class="pali m-text">nāvakaṅkhāmi jīvitaṁ.</span><br />
</p>
<p id="ja533c10p1">
<span class="pali m-text">Addhā eso sataṁ dhammo,</span><br />
</p>
<p id="ja533c10p2">
<span class="pali m-text">yo mitto mittamāpade;</span><br />
</p>
<p id="ja533c10p3">
<span class="pali m-text">Na caje jīvitassāpi,</span><br />
</p>
<p id="ja533c10p4">
<span class="pali m-text">hetudhammamanussaraṁ”.</span><br />
</p>
<p id="ja533c11p1">
<span class="pali m-text">“Svāyaṁ dhammo ca te ciṇṇo,</span><br />
</p>
<p id="ja533c11p2">
<span class="pali m-text">bhatti ca viditā mayi;</span><br />
</p>
<p id="ja533c11p3">
<span class="pali m-text">Kāmaṁ karassu mayhetaṁ,</span><br />
</p>
<p id="ja533c11p4">
<span class="pali m-text">gacchevānumato mayā.</span><br />
</p>
<p id="ja533c12p1">
<span class="pali m-text">Api tvevaṁ gate kāle,</span><br />
</p>
<p id="ja533c12p2">
<span class="pali m-text">yaṁ khaṇḍaṁ ñātinaṁ mayā;</span><br />
</p>
<p id="ja533c12p3">
<span class="pali m-text">Tayā taṁ buddhisampannaṁ,</span><br />
</p>
<p id="ja533c12p4">
<span class="pali m-text">assa paramasaṁvutaṁ”.</span><br />
</p>
<p id="ja533c13p1">
<span class="pali m-text">Iccevaṁ mantayantānaṁ,</span><br />
</p>
<p id="ja533c13p2">
<span class="pali m-text">Ariyānaṁ ariyavuttinaṁ;</span><br />
</p>
<p id="ja533c13p3">
<span class="pali m-text">Paccadissatha nesādo,</span><br />
</p>
<p id="ja533c13p4">
<span class="pali m-text">Āturānamivantako.</span><br />
</p>
<p id="ja533c14p1">
<span class="pali m-text">Te sattumabhisañcikkha,</span><br />
</p>
<p id="ja533c14p2">
<span class="pali m-text">dīgharattaṁ hitā dijā;</span><br />
</p>
<p id="ja533c14p3">
<span class="pali m-text">Tuṇhīmāsittha ubhayo,</span><br />
</p>
<p id="ja533c14p4">
<span class="pali m-text">na sañcalesumāsanā.</span><br />
</p>
<p id="ja533c15p1">
<span class="pali m-text">Dhataraṭṭhe ca disvāna,</span><br />
</p>
<p id="ja533c15p2">
<span class="pali m-text">samuḍḍente tato tato;</span><br />
</p>
<p id="ja533c15p3">
<span class="pali m-text">Abhikkamatha vegena,</span><br />
</p>
<p id="ja533c15p4">
<span class="pali m-text">dijasattu dijādhipe.</span><br />
</p>
<p id="ja533c16p1">
<span class="pali m-text">So ca vegenabhikkamma,</span><br />
</p>
<p id="ja533c16p2">
<span class="pali m-text">āsajja parame dije;</span><br />
</p>
<p id="ja533c16p3">
<span class="pali m-text">Paccakamittha nesādo,</span><br />
</p>
<p id="ja533c16p4">
<span class="pali m-text">baddhā iti vicintayaṁ.</span><br />
</p>
<p id="ja533c17p1">
<span class="pali m-text">Ekaṁva baddhamāsīnaṁ,</span><br />
</p>
<p id="ja533c17p2">
<span class="pali m-text">abaddhañca punāparaṁ;</span><br />
</p>
<p id="ja533c17p3">
<span class="pali m-text">Āsajja baddhamāsīnaṁ,</span><br />
</p>
<p id="ja533c17p4">
<span class="pali m-text">pekkhamānamadīnavaṁ.</span><br />
</p>
<p id="ja533c18p1">
<span class="pali m-text">Tato so vimatoyeva,</span><br />
</p>
<p id="ja533c18p2">
<span class="pali m-text">paṇḍare ajjhabhāsatha;</span><br />
</p>
<p id="ja533c18p3">
<span class="pali m-text">Pavaḍḍhakāye āsīne,</span><br />
</p>
<p id="ja533c18p4">
<span class="pali m-text">dijasaṅghagaṇādhipe.</span><br />
</p>
<p id="ja533c19p1">
<span class="pali m-text">“Yannu pāsena mahatā,</span><br />
</p>
<p id="ja533c19p2">
<span class="pali m-text">baddho na kurute disaṁ;</span><br />
</p>
<p id="ja533c19p3">
<span class="pali m-text">Atha kasmā abaddho tvaṁ,</span><br />
</p>
<p id="ja533c19p4">
<span class="pali m-text">balī pakkhi na gacchasi.</span><br />
</p>
<p id="ja533c20p1">
<span class="pali m-text">Kiṁ nu tyāyaṁ dijo hoti,</span><br />
</p>
<p id="ja533c20p2">
<span class="pali m-text">mutto baddhaṁ upāsasi;</span><br />
</p>
<p id="ja533c20p3">
<span class="pali m-text">Ohāya sakuṇā yanti,</span><br />
</p>
<p id="ja533c20p4">
<span class="pali m-text">kiṁ eko avahīyasi”.</span><br />
</p>
<p id="ja533c21p1">
<span class="pali m-text">“Rājā me so dijāmitta,</span><br />
</p>
<p id="ja533c21p2">
<span class="pali m-text">sakhā pāṇasamo ca me;</span><br />
</p>
<p id="ja533c21p3">
<span class="pali m-text">Neva naṁ vijahissāmi,</span><br />
</p>
<p id="ja533c21p4">
<span class="pali m-text">yāva kālassa pariyāyaṁ”.</span><br />
</p>
<p id="ja533c22p1">
<span class="pali m-text">“Kathaṁ panāyaṁ vihaṅgo,</span><br />
</p>
<p id="ja533c22p2">
<span class="pali m-text">nāddasa pāsamoḍḍitaṁ;</span><br />
</p>
<p id="ja533c22p3">
<span class="pali m-text">Padañhetaṁ mahantānaṁ,</span><br />
</p>
<p id="ja533c22p4">
<span class="pali m-text">boddhumarahanti āpadaṁ”.</span><br />
</p>
<p id="ja533c23p1">
<span class="pali m-text">“Yadā parābhavo hoti,</span><br />
</p>
<p id="ja533c23p2">
<span class="pali m-text">poso jīvitasaṅkhaye;</span><br />
</p>
<p id="ja533c23p3">
<span class="pali m-text">Atha jālañca pāsañca,</span><br />
</p>
<p id="ja533c23p4">
<span class="pali m-text">āsajjāpi na bujjhati.</span><br />
</p>
<p id="ja533c24p1">
<span class="pali m-text">Api tveva mahāpañña,</span><br />
</p>
<p id="ja533c24p2">
<span class="pali m-text">pāsā bahuvidhā tatā;</span><br />
</p>
<p id="ja533c24p3">
<span class="pali m-text">Guyhamāsajja bajjhanti,</span><br />
</p>
<p id="ja533c24p4">
<span class="pali m-text">athevaṁ jīvitakkhaye”.</span><br />
</p>
<p id="ja533c25p1">
<span class="pali m-text">“Api nāyaṁ tayā saddhiṁ,</span><br />
</p>
<p id="ja533c25p2">
<span class="pali m-text">saṁvāsassa sukhudrayo;</span><br />
</p>
<p id="ja533c25p3">
<span class="pali m-text">Api no anumaññāsi,</span><br />
</p>
<p id="ja533c25p4">
<span class="pali m-text">api no jīvitaṁ dade”.</span><br />
</p>
<p id="ja533c26p1">
<span class="pali m-text">“Na ceva me tvaṁ baddhosi,</span><br />
</p>
<p id="ja533c26p2">
<span class="pali m-text">napi icchāmi te vadhaṁ;</span><br />
</p>
<p id="ja533c26p3">
<span class="pali m-text">Kāmaṁ khippamito gantvā,</span><br />
</p>
<p id="ja533c26p4">
<span class="pali m-text">jīva tvaṁ anigho ciraṁ”.</span><br />
</p>
<p id="ja533c27p1">
<span class="pali m-text">“Nevāhametamicchāmi,</span><br />
</p>
<p id="ja533c27p2">
<span class="pali m-text">aññatretassa jīvitā;</span><br />
</p>
<p id="ja533c27p3">
<span class="pali m-text">Sace ekena tuṭṭhosi,</span><br />
</p>
<p id="ja533c27p4">
<span class="pali m-text">muñcetaṁ mañca bhakkhaya.</span><br />
</p>
<p id="ja533c28p1">
<span class="pali m-text">Ārohapariṇāhena,</span><br />
</p>
<p id="ja533c28p2">
<span class="pali m-text">tulyāsmā vayasā ubho;</span><br />
</p>
<p id="ja533c28p3">
<span class="pali m-text">Na te lābhena jīvatthi,</span><br />
</p>
<p id="ja533c28p4">
<span class="pali m-text">etena niminā tuvaṁ.</span><br />
</p>
<p id="ja533c29p1">
<span class="pali m-text">Tadiṅgha samapekkhassu,</span><br />
</p>
<p id="ja533c29p2">
<span class="pali m-text">hotu giddhi tavamhasu;</span><br />
</p>
<p id="ja533c29p3">
<span class="pali m-text">Maṁ pubbe bandha pāsena,</span><br />
</p>
<p id="ja533c29p4">
<span class="pali m-text">pacchā muñca dijādhipaṁ.</span><br />
</p>
<p id="ja533c30p1">
<span class="pali m-text">Tāvadeva ca te lābho,</span><br />
</p>
<p id="ja533c30p2">
<span class="pali m-text">katāssa yācanāya ca;</span><br />
</p>
<p id="ja533c30p3">
<span class="pali m-text">Mitti ca dhataraṭṭhehi,</span><br />
</p>
<p id="ja533c30p4">
<span class="pali m-text">yāvajīvāya te siyā”.</span><br />
</p>
<p id="ja533c31p1">
<span class="pali m-text">“Passantu no mahāsaṅghā,</span><br />
</p>
<p id="ja533c31p2">
<span class="pali m-text">tayā muttaṁ ito gataṁ;</span><br />
</p>
<p id="ja533c31p3">
<span class="pali m-text">Mittāmaccā ca bhaccā ca,</span><br />
</p>
<p id="ja533c31p4">
<span class="pali m-text">puttadārā ca bandhavā.</span><br />
</p>
<p id="ja533c32p1">
<span class="pali m-text">Na ca te tādisā mittā,</span><br />
</p>
<p id="ja533c32p2">
<span class="pali m-text">bahūnaṁ idha vijjati;</span><br />
</p>
<p id="ja533c32p3">
<span class="pali m-text">Yathā tvaṁ dhataraṭṭhassa,</span><br />
</p>
<p id="ja533c32p4">
<span class="pali m-text">pāṇasādhāraṇo sakhā.</span><br />
</p>
<p id="ja533c33p1">
<span class="pali m-text">So te sahāyaṁ muñcāmi,</span><br />
</p>
<p id="ja533c33p2">
<span class="pali m-text">hotu rājā tavānugo;</span><br />
</p>
<p id="ja533c33p3">
<span class="pali m-text">Kāmaṁ khippamito gantvā,</span><br />
</p>
<p id="ja533c33p4">
<span class="pali m-text">ñātimajjhe virocatha”.</span><br />
</p>
<p id="ja533c34p1">
<span class="pali m-text">“So patīto pamuttena,</span><br />
</p>
<p id="ja533c34p2">
<span class="pali m-text">bhattunā bhattugāravo;</span><br />
</p>
<p id="ja533c34p3">
<span class="pali m-text">Ajjhabhāsatha vakkaṅgo,</span><br />
</p>
<p id="ja533c34p4">
<span class="pali m-text">vācaṁ kaṇṇasukhaṁ bhaṇaṁ.</span><br />
</p>
<p id="ja533c35p1">
<span class="pali m-text">Evaṁ luddaka nandassu,</span><br />
</p>
<p id="ja533c35p2">
<span class="pali m-text">saha sabbehi ñātibhi;</span><br />
</p>
<p id="ja533c35p3">
<span class="pali m-text">Yathāhamajja nandāmi,</span><br />
</p>
<p id="ja533c35p4">
<span class="pali m-text">muttaṁ disvā dijādhipaṁ”.</span><br />
</p>
<p id="ja533c36p1">
<span class="pali m-text">“Ehi taṁ anusikkhāmi,</span><br />
</p>
<p id="ja533c36p2">
<span class="pali m-text">Yathā tvamapi lacchase;</span><br />
</p>
<p id="ja533c36p3">
<span class="pali m-text">Lābhaṁ tavāyaṁ dhataraṭṭho,</span><br />
</p>
<p id="ja533c36p4">
<span class="pali m-text">Pāpaṁ kiñci na dakkhati.</span><br />
</p>
<p id="ja533c37p1">
<span class="pali m-text">Khippamantepuraṁ netvā,</span><br />
</p>
<p id="ja533c37p2">
<span class="pali m-text">rañño dassehi no ubho;</span><br />
</p>
<p id="ja533c37p3">
<span class="pali m-text">Abaddhe pakatibhūte,</span><br />
</p>
<p id="ja533c37p4">
<span class="pali m-text">kāje ubhayato ṭhite.</span><br />
</p>
<p id="ja533c38p1">
<span class="pali m-text">Dhataraṭṭhā mahārāja,</span><br />
</p>
<p id="ja533c38p2">
<span class="pali m-text">haṁsādhipatino ime;</span><br />
</p>
<p id="ja533c38p3">
<span class="pali m-text">Ayañhi rājā haṁsānaṁ,</span><br />
</p>
<p id="ja533c38p4">
<span class="pali m-text">ayaṁ senāpatītaro.</span><br />
</p>
<p id="ja533c39p1">
<span class="pali m-text">Asaṁsayaṁ imaṁ disvā,</span><br />
</p>
<p id="ja533c39p2">
<span class="pali m-text">haṁsarājaṁ narādhipo;</span><br />
</p>
<p id="ja533c39p3">
<span class="pali m-text">Patīto sumano vitto,</span><br />
</p>
<p id="ja533c39p4">
<span class="pali m-text">bahuṁ dassati te dhanaṁ”.</span><br />
</p>
<p id="ja533c40p1">
<span class="pali m-text">Tassa taṁ vacanaṁ sutvā,</span><br />
</p>
<p id="ja533c40p2">
<span class="pali m-text">kammunā upapādayi;</span><br />
</p>
<p id="ja533c40p3">
<span class="pali m-text">Khippamantepuraṁ gantvā,</span><br />
</p>
<p id="ja533c40p4">
<span class="pali m-text">rañño haṁse adassayi;</span><br />
</p>
<p id="ja533c40p5">
<span class="pali m-text">Abaddhe pakatibhūte,</span><br />
</p>
<p id="ja533c40p6">
<span class="pali m-text">kāje ubhayato ṭhite.</span><br />
</p>
<p id="ja533c41p1">
<span class="pali m-text">“Dhataraṭṭhā mahārāja,</span><br />
</p>
<p id="ja533c41p2">
<span class="pali m-text">haṁsādhipatino ime;</span><br />
</p>
<p id="ja533c41p3">
<span class="pali m-text">Ayañhi rājā haṁsānaṁ,</span><br />
</p>
<p id="ja533c41p4">
<span class="pali m-text">ayaṁ senāpatītaro”.</span><br />
</p>
<p id="ja533c42p1">
<span class="pali m-text">“Kathaṁ panime vihaṅgā,</span><br />
</p>
<p id="ja533c42p2">
<span class="pali m-text">tava hatthattamāgatā;</span><br />
</p>
<p id="ja533c42p3">
<span class="pali m-text">Kathaṁ luddo mahantānaṁ,</span><br />
</p>
<p id="ja533c42p4">
<span class="pali m-text">issare idha ajjhagā”.</span><br />
</p>
<p id="ja533c43p1">
<span class="pali m-text">“Vihitā santime pāsā,</span><br />
</p>
<p id="ja533c43p2">
<span class="pali m-text">pallalesu janādhipa;</span><br />
</p>
<p id="ja533c43p3">
<span class="pali m-text">Yaṁ yadāyatanaṁ maññe,</span><br />
</p>
<p id="ja533c43p4">
<span class="pali m-text">dijānaṁ pāṇarodhanaṁ.</span><br />
</p>
<p id="ja533c44p1">
<span class="pali m-text">Tādisaṁ pāsamāsajja,</span><br />
</p>
<p id="ja533c44p2">
<span class="pali m-text">haṁsarājā abajjhatha;</span><br />
</p>
<p id="ja533c44p3">
<span class="pali m-text">Taṁ abaddho upāsīno,</span><br />
</p>
<p id="ja533c44p4">
<span class="pali m-text">mamāyaṁ ajjhabhāsatha.</span><br />
</p>
<p id="ja533c45p1">
<span class="pali m-text">Sudukkaraṁ anariyehi,</span><br />
</p>
<p id="ja533c45p2">
<span class="pali m-text">dahate bhāvamuttamaṁ;</span><br />
</p>
<p id="ja533c45p3">
<span class="pali m-text">Bhatturatthe parakkanto,</span><br />
</p>
<p id="ja533c45p4">
<span class="pali m-text">dhammayutto vihaṅgamo.</span><br />
</p>
<p id="ja533c46p1">
<span class="pali m-text">Attanāyaṁ cajitvāna,</span><br />
</p>
<p id="ja533c46p2">
<span class="pali m-text">jīvitaṁ jīvitāraho;</span><br />
</p>
<p id="ja533c46p3">
<span class="pali m-text">Anutthunanto āsīno,</span><br />
</p>
<p id="ja533c46p4">
<span class="pali m-text">bhattu yācittha jīvitaṁ.</span><br />
</p>
<p id="ja533c47p1">
<span class="pali m-text">Tassa taṁ vacanaṁ sutvā,</span><br />
</p>
<p id="ja533c47p2">
<span class="pali m-text">pasādamahamajjhagā;</span><br />
</p>
<p id="ja533c47p3">
<span class="pali m-text">Tato naṁ pāmuciṁ pāsā,</span><br />
</p>
<p id="ja533c47p4">
<span class="pali m-text">anuññāsiṁ sukhena ca.</span><br />
</p>
<p id="ja533c48p1">
<span class="pali m-text">So patīto pamuttena,</span><br />
</p>
<p id="ja533c48p2">
<span class="pali m-text">bhattunā bhattugāravo;</span><br />
</p>
<p id="ja533c48p3">
<span class="pali m-text">Ajjhabhāsatha vakkaṅgo,</span><br />
</p>
<p id="ja533c48p4">
<span class="pali m-text">vācaṁ kaṇṇasukhaṁ bhaṇaṁ.</span><br />
</p>
<p id="ja533c49p1">
<span class="pali m-text">‘Evaṁ luddaka nandassu,</span><br />
</p>
<p id="ja533c49p2">
<span class="pali m-text">saha sabbehi ñātibhi;</span><br />
</p>
<p id="ja533c49p3">
<span class="pali m-text">Yathāhamajja nandāmi,</span><br />
</p>
<p id="ja533c49p4">
<span class="pali m-text">muttaṁ disvā dijādhipaṁ.</span><br />
</p>
<p id="ja533c50p1">
<span class="pali m-text">Ehi taṁ anusikkhāmi,</span><br />
</p>
<p id="ja533c50p2">
<span class="pali m-text">yathā tvamapi lacchase;</span><br />
</p>
<p id="ja533c50p3">
<span class="pali m-text">Lābhaṁ tavāyaṁ dhataraṭṭho,</span><br />
</p>
<p id="ja533c50p4">
<span class="pali m-text">pāpaṁ kiñci na dakkhati.</span><br />
</p>
<p id="ja533c51p1">
<span class="pali m-text">Khippamantepuraṁ netvā,</span><br />
</p>
<p id="ja533c51p2">
<span class="pali m-text">rañño dassehi no ubho;</span><br />
</p>
<p id="ja533c51p3">
<span class="pali m-text">Abaddhe pakatibhūte,</span><br />
</p>
<p id="ja533c51p4">
<span class="pali m-text">kāje ubhayato ṭhite.</span><br />
</p>
<p id="ja533c52p1">
<span class="pali m-text">“Dhataraṭṭhā mahārāja,</span><br />
</p>
<p id="ja533c52p2">
<span class="pali m-text">haṁsādhipatino ime;</span><br />
</p>
<p id="ja533c52p3">
<span class="pali m-text">Ayañhi rājā haṁsānaṁ,</span><br />
</p>
<p id="ja533c52p4">
<span class="pali m-text">ayaṁ senāpatītaro”.</span><br />
</p>
<p id="ja533c53p1">
<span class="pali m-text">Asaṁsayaṁ imaṁ disvā,</span><br />
</p>
<p id="ja533c53p2">
<span class="pali m-text">haṁsarājaṁ narādhipo;</span><br />
</p>
<p id="ja533c53p3">
<span class="pali m-text">Patīto sumano vitto,</span><br />
</p>
<p id="ja533c53p4">
<span class="pali m-text">bahuṁ dassati te dhanaṁ’.</span><br />
</p>
<p id="ja533c54p1">
<span class="pali m-text">Evametassa vacanā,</span><br />
</p>
<p id="ja533c54p2">
<span class="pali m-text">ānītāme ubho mayā;</span><br />
</p>
<p id="ja533c54p3">
<span class="pali m-text">Ettheva hi ime āsuṁ,</span><br />
</p>
<p id="ja533c54p4">
<span class="pali m-text">ubho anumatā mayā.</span><br />
</p>
<p id="ja533c55p1">
<span class="pali m-text">Soyaṁ evaṁ gato pakkhī,</span><br />
</p>
<p id="ja533c55p2">
<span class="pali m-text">dijo paramadhammiko;</span><br />
</p>
<p id="ja533c55p3">
<span class="pali m-text">Mādisassa hi luddassa,</span><br />
</p>
<p id="ja533c55p4">
<span class="pali m-text">janayeyyātha maddavaṁ.</span><br />
</p>
<p id="ja533c56p1">
<span class="pali m-text">Upāyanañca te deva,</span><br />
</p>
<p id="ja533c56p2">
<span class="pali m-text">nāññaṁ passāmi edisaṁ;</span><br />
</p>
<p id="ja533c56p3">
<span class="pali m-text">Sabbasākuṇikāgāme,</span><br />
</p>
<p id="ja533c56p4">
<span class="pali m-text">taṁ passa manujādhipa”.</span><br />
</p>
<p id="ja533c57p1">
<span class="pali m-text">Disvā nisinnaṁ rājānaṁ,</span><br />
</p>
<p id="ja533c57p2">
<span class="pali m-text">pīṭhe sovaṇṇaye subhe;</span><br />
</p>
<p id="ja533c57p3">
<span class="pali m-text">Ajjhabhāsatha vakkaṅgo,</span><br />
</p>
<p id="ja533c57p4">
<span class="pali m-text">vācaṁ kaṇṇasukhaṁ bhaṇaṁ.</span><br />
</p>
<p id="ja533c58p1">
<span class="pali m-text">“Kaccinnu bhoto kusalaṁ,</span><br />
</p>
<p id="ja533c58p2">
<span class="pali m-text">kacci bhoto anāmayaṁ;</span><br />
</p>
<p id="ja533c58p3">
<span class="pali m-text">Kacci raṭṭhamidaṁ phītaṁ,</span><br />
</p>
<p id="ja533c58p4">
<span class="pali m-text">dhammena manusāsasi”.</span><br />
</p>
<p id="ja533c59p1">
<span class="pali m-text">“Kusalañceva me haṁsa,</span><br />
</p>
<p id="ja533c59p2">
<span class="pali m-text">Atho haṁsa anāmayaṁ;</span><br />
</p>
<p id="ja533c59p3">
<span class="pali m-text">Atho raṭṭhamidaṁ phītaṁ,</span><br />
</p>
<p id="ja533c59p4">
<span class="pali m-text">Dhammena manusāsahaṁ”.</span><br />
</p>
<p id="ja533c60p1">
<span class="pali m-text">“Kacci bhoto amaccesu,</span><br />
</p>
<p id="ja533c60p2">
<span class="pali m-text">doso koci na vijjati;</span><br />
</p>
<p id="ja533c60p3">
<span class="pali m-text">Kacci ca te tavatthesu,</span><br />
</p>
<p id="ja533c60p4">
<span class="pali m-text">nāvakaṅkhanti jīvitaṁ”.</span><br />
</p>
<p id="ja533c61p1">
<span class="pali m-text">“Athopi me amaccesu,</span><br />
</p>
<p id="ja533c61p2">
<span class="pali m-text">doso koci na vijjati;</span><br />
</p>
<p id="ja533c61p3">
<span class="pali m-text">Athopi te mamatthesu,</span><br />
</p>
<p id="ja533c61p4">
<span class="pali m-text">nāvakaṅkhanti jīvitaṁ”.</span><br />
</p>
<p id="ja533c62p1">
<span class="pali m-text">“Kacci te sādisī bhariyā,</span><br />
</p>
<p id="ja533c62p2">
<span class="pali m-text">assavā piyabhāṇinī;</span><br />
</p>
<p id="ja533c62p3">
<span class="pali m-text">Puttarūpayasūpetā,</span><br />
</p>
<p id="ja533c62p4">
<span class="pali m-text">tava chandavasānugā”.</span><br />
</p>
<p id="ja533c63p1">
<span class="pali m-text">“Atho me sādisī bhariyā,</span><br />
</p>
<p id="ja533c63p2">
<span class="pali m-text">assavā piyabhāṇinī;</span><br />
</p>
<p id="ja533c63p3">
<span class="pali m-text">Puttarūpayasūpetā,</span><br />
</p>
<p id="ja533c63p4">
<span class="pali m-text">mama chandavasānugā.</span><br />
</p>
<p id="ja533c64p1">
<span class="pali m-text">Bhavantaṁ kacci nu mahā-</span><br />
</p>
<p id="ja533c64p2">
<span class="pali m-text">sattuhatthattataṁ gato;</span><br />
</p>
<p id="ja533c64p3">
<span class="pali m-text">Dukkhamāpajji vipulaṁ,</span><br />
</p>
<p id="ja533c64p4">
<span class="pali m-text">tasmiṁ paṭhamamāpade.</span><br />
</p>
<p id="ja533c65p1">
<span class="pali m-text">Kacci yantāpatitvāna,</span><br />
</p>
<p id="ja533c65p2">
<span class="pali m-text">daṇḍena samapothayi;</span><br />
</p>
<p id="ja533c65p3">
<span class="pali m-text">Evametesaṁ jammānaṁ,</span><br />
</p>
<p id="ja533c65p4">
<span class="pali m-text">pātikaṁ bhavati tāvade”.</span><br />
</p>
<p id="ja533c66p1">
<span class="pali m-text">“Khemamāsi mahārāja,</span><br />
</p>
<p id="ja533c66p2">
<span class="pali m-text">evamāpadiyā sati;</span><br />
</p>
<p id="ja533c66p3">
<span class="pali m-text">Na cāyaṁ kiñci rasmāsu,</span><br />
</p>
<p id="ja533c66p4">
<span class="pali m-text">sattūva samapajjatha.</span><br />
</p>
<p id="ja533c67p1">
<span class="pali m-text">Paccagamittha nesādo,</span><br />
</p>
<p id="ja533c67p2">
<span class="pali m-text">pubbeva ajjhabhāsatha;</span><br />
</p>
<p id="ja533c67p3">
<span class="pali m-text">Tadāyaṁ sumukhoyeva,</span><br />
</p>
<p id="ja533c67p4">
<span class="pali m-text">paṇḍito paccabhāsatha.</span><br />
</p>
<p id="ja533c68p1">
<span class="pali m-text">Tassa taṁ vacanaṁ sutvā,</span><br />
</p>
<p id="ja533c68p2">
<span class="pali m-text">pasādamayamajjhagā;</span><br />
</p>
<p id="ja533c68p3">
<span class="pali m-text">Tato maṁ pāmucī pāsā,</span><br />
</p>
<p id="ja533c68p4">
<span class="pali m-text">anuññāsi sukhena ca.</span><br />
</p>
<p id="ja533c69p1">
<span class="pali m-text">Idañca sumukheneva,</span><br />
</p>
<p id="ja533c69p2">
<span class="pali m-text">etadatthāya cintitaṁ;</span><br />
</p>
<p id="ja533c69p3">
<span class="pali m-text">Bhoto sakāsegamanaṁ,</span><br />
</p>
<p id="ja533c69p4">
<span class="pali m-text">etassa dhanamicchatā”.</span><br />
</p>
<p id="ja533c70p1">
<span class="pali m-text">“Svāgatañcevidaṁ bhavataṁ,</span><br />
</p>
<p id="ja533c70p2">
<span class="pali m-text">patīto casmi dassanā;</span><br />
</p>
<p id="ja533c70p3">
<span class="pali m-text">Eso cāpi bahuṁ vittaṁ,</span><br />
</p>
<p id="ja533c70p4">
<span class="pali m-text">labhataṁ yāvadicchati”.</span><br />
</p>
<p id="ja533c71p1">
<span class="pali m-text">Santappayitvā nesādaṁ,</span><br />
</p>
<p id="ja533c71p2">
<span class="pali m-text">bhogehi manujādhipo;</span><br />
</p>
<p id="ja533c71p3">
<span class="pali m-text">Ajjhabhāsatha vakkaṅgaṁ,</span><br />
</p>
<p id="ja533c71p4">
<span class="pali m-text">vācaṁ kaṇṇasukhaṁ bhaṇaṁ.</span><br />
</p>
<p id="ja533c72p1">
<span class="pali m-text">“Yaṁ khalu dhammamādhīnaṁ,</span><br />
</p>
<p id="ja533c72p2">
<span class="pali m-text">vaso vattati kiñcanaṁ;</span><br />
</p>
<p id="ja533c72p3">
<span class="pali m-text">Sabbatthissariyaṁ tava,</span><br />
</p>
<p id="ja533c72p4">
<span class="pali m-text">taṁ pasāsa yadicchatha.</span><br />
</p>
<p id="ja533c73p1">
<span class="pali m-text">Dānatthaṁ upabhottuṁ vā,</span><br />
</p>
<p id="ja533c73p2">
<span class="pali m-text">yaṁ caññaṁ upakappati;</span><br />
</p>
<p id="ja533c73p3">
<span class="pali m-text">Etaṁ dadāmi vo vittaṁ,</span><br />
</p>
<p id="ja533c73p4">
<span class="pali m-text">issariyaṁ vissajāmi vo”.</span><br />
</p>
<p id="ja533c74p1">
<span class="pali m-text">“Yathā ca myāyaṁ sumukho,</span><br />
</p>
<p id="ja533c74p2">
<span class="pali m-text">ajjhabhāseyya paṇḍito;</span><br />
</p>
<p id="ja533c74p3">
<span class="pali m-text">Kāmasā buddhisampanno,</span><br />
</p>
<p id="ja533c74p4">
<span class="pali m-text">taṁ myāssa paramappiyaṁ”.</span><br />
</p>
<p id="ja533c75p1">
<span class="pali m-text">“Ahaṁ khalu mahārāja,</span><br />
</p>
<p id="ja533c75p2">
<span class="pali m-text">nāgarājārivantaraṁ;</span><br />
</p>
<p id="ja533c75p3">
<span class="pali m-text">Paṭivattuṁ na sakkomi,</span><br />
</p>
<p id="ja533c75p4">
<span class="pali m-text">na me so vinayo siyā.</span><br />
</p>
<p id="ja533c76p1">
<span class="pali m-text">Amhākañceva so seṭṭho,</span><br />
</p>
<p id="ja533c76p2">
<span class="pali m-text">tvañca uttamasattavo;</span><br />
</p>
<p id="ja533c76p3">
<span class="pali m-text">Bhūmipālo manussindo,</span><br />
</p>
<p id="ja533c76p4">
<span class="pali m-text">pūjā bahūhi hetuhi.</span><br />
</p>
<p id="ja533c77p1">
<span class="pali m-text">Tesaṁ ubhinnaṁ bhaṇataṁ,</span><br />
</p>
<p id="ja533c77p2">
<span class="pali m-text">vattamāne vinicchaye;</span><br />
</p>
<p id="ja533c77p3">
<span class="pali m-text">Nantaraṁ paṭivattabbaṁ,</span><br />
</p>
<p id="ja533c77p4">
<span class="pali m-text">pessena manujādhipa”.</span><br />
</p>
<p id="ja533c78p1">
<span class="pali m-text">“Dhammena kira nesādo,</span><br />
</p>
<p id="ja533c78p2">
<span class="pali m-text">paṇḍito aṇḍajo iti;</span><br />
</p>
<p id="ja533c78p3">
<span class="pali m-text">Na heva akatattassa,</span><br />
</p>
<p id="ja533c78p4">
<span class="pali m-text">nayo etādiso siyā.</span><br />
</p>
<p id="ja533c79p1">
<span class="pali m-text">Evaṁ aggapakatimā,</span><br />
</p>
<p id="ja533c79p2">
<span class="pali m-text">evaṁ uttamasattavo;</span><br />
</p>
<p id="ja533c79p3">
<span class="pali m-text">Yāvatatthi mayā diṭṭhā,</span><br />
</p>
<p id="ja533c79p4">
<span class="pali m-text">nāññaṁ passāmi edisaṁ.</span><br />
</p>
<p id="ja533c80p1">
<span class="pali m-text">Tuṭṭhosmi vo pakatiyā,</span><br />
</p>
<p id="ja533c80p2">
<span class="pali m-text">vākyena madhurena ca;</span><br />
</p>
<p id="ja533c80p3">
<span class="pali m-text">Eso cāpi mamacchando,</span><br />
</p>
<p id="ja533c80p4">
<span class="pali m-text">ciraṁ passeyya vo ubho”.</span><br />
</p>
<p id="ja533c81p1">
<span class="pali m-text">“Yaṁ kiccaṁ parame mitte,</span><br />
</p>
<p id="ja533c81p2">
<span class="pali m-text">katamasmāsu taṁ tayā;</span><br />
</p>
<p id="ja533c81p3">
<span class="pali m-text">Pattā nissaṁsayaṁ tyāmhā,</span><br />
</p>
<p id="ja533c81p4">
<span class="pali m-text">bhattirasmāsu yā tava.</span><br />
</p>
<p id="ja533c82p1">
<span class="pali m-text">Aduñca nūna sumahā,</span><br />
</p>
<p id="ja533c82p2">
<span class="pali m-text">ñātisaṅghassa mantaraṁ;</span><br />
</p>
<p id="ja533c82p3">
<span class="pali m-text">Adassanena asmākaṁ,</span><br />
</p>
<p id="ja533c82p4">
<span class="pali m-text">dukkhaṁ bahūsu pakkhisu.</span><br />
</p>
<p id="ja533c83p1">
<span class="pali m-text">Tesaṁ sokavighātāya,</span><br />
</p>
<p id="ja533c83p2">
<span class="pali m-text">Tayā anumatā mayaṁ;</span><br />
</p>
<p id="ja533c83p3">
<span class="pali m-text">Taṁ padakkhiṇato katvā,</span><br />
</p>
<p id="ja533c83p4">
<span class="pali m-text">Ñātiṁ passemurindama.</span><br />
</p>
<p id="ja533c84p1">
<span class="pali m-text">Addhāhaṁ vipulaṁ pītiṁ,</span><br />
</p>
<p id="ja533c84p2">
<span class="pali m-text">bhavataṁ vindāmi dassanā;</span><br />
</p>
<p id="ja533c84p3">
<span class="pali m-text">Eso cāpi mahā attho,</span><br />
</p>
<p id="ja533c84p4">
<span class="pali m-text">ñātivissāsanā siyā”.</span><br />
</p>
<p id="ja533c85p1">
<span class="pali m-text">Idaṁ vatvā dhataraṭṭho,</span><br />
</p>
<p id="ja533c85p2">
<span class="pali m-text">haṁsarājā narādhipaṁ;</span><br />
</p>
<p id="ja533c85p3">
<span class="pali m-text">Uttamaṁ javamanvāya,</span><br />
</p>
<p id="ja533c85p4">
<span class="pali m-text">ñātisaṅghaṁ upāgamuṁ.</span><br />
</p>
<p id="ja533c86p1">
<span class="pali m-text">Te aroge anuppatte,</span><br />
</p>
<p id="ja533c86p2">
<span class="pali m-text">disvāna parame dije;</span><br />
</p>
<p id="ja533c86p3">
<span class="pali m-text">Kekāti makaruṁ haṁsā,</span><br />
</p>
<p id="ja533c86p4">
<span class="pali m-text">puthusaddo ajāyatha.</span><br />
</p>
<p id="ja533c87p1">
<span class="pali m-text">Te patītā pamuttena,</span><br />
</p>
<p id="ja533c87p2">
<span class="pali m-text">bhattunā bhattugāravā;</span><br />
</p>
<p id="ja533c87p3">
<span class="pali m-text">Samantā parikiriṁsu,</span><br />
</p>
<p id="ja533c87p4">
<span class="pali m-text">aṇḍajā laddhapaccayā.</span><br />
</p>
<p id="ja533c88p1">
<span class="pali m-text">Evaṁ mittavataṁ atthā,</span><br />
</p>
<p id="ja533c88p2">
<span class="pali m-text">sabbe honti padakkhiṇā;</span><br />
</p>
<p id="ja533c88p3">
<span class="pali m-text">Haṁsā yathā dhataraṭṭhā,</span><br />
</p>
<p id="ja533c88p4">
<span class="pali m-text">ñātisaṅghaṁ upāgamunti.</span><br />
</p>
<p id="ja533c89p1">
<span class="pali m-text">Cūḷahaṁsajātakaṁ paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0532.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0534.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>