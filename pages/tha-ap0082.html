<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0082.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0081.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0083.html">Next</a></div>
</div>
<p id="tha-ap82c0p2">
<span class="pali m-text">Nāgasamālavagga</span><br />
</p>
<section id="tipadumiyattheraapadana">
<span id="tha-ap82c0p3"></span><h2><span class="pali m-text">10 Tipadumiyattheraapadāna</span></h2>
<p id="tha-ap82c1p1">
<span class="pali m-text">“Padumuttaro nāma jino,</span><br />
</p>
<p id="tha-ap82c1p2">
<span class="pali m-text">sabbadhammāna pāragū;</span><br />
</p>
<p id="tha-ap82c1p3">
<span class="pali m-text">Danto dantaparivuto,</span><br />
</p>
<p id="tha-ap82c1p4">
<span class="pali m-text">nagarā nikkhamī tadā.</span><br />
</p>
<p id="tha-ap82c2p1">
<span class="pali m-text">Nagare haṁsavatiyaṁ,</span><br />
</p>
<p id="tha-ap82c2p2">
<span class="pali m-text">ahosiṁ māliko tadā;</span><br />
</p>
<p id="tha-ap82c2p3">
<span class="pali m-text">Yaṁ tattha uttamaṁ tīṇi,</span><br />
</p>
<p id="tha-ap82c2p4">
<span class="pali m-text">padmapupphāni aggahiṁ.</span><br />
</p>
<p id="tha-ap82c3p1">
<span class="pali m-text">‘Addasaṁ virajaṁ buddhaṁ,</span><br />
</p>
<p id="tha-ap82c3p2">
<span class="pali m-text">paṭimaggantarāpaṇe;</span><br />
</p>
<p id="tha-ap82c3p3">
<span class="pali m-text">Saha disvāna sambuddhaṁ,</span><br />
</p>
<p id="tha-ap82c3p4">
<span class="pali m-text">evaṁ cintesahaṁ tadā.</span><br />
</p>
<p id="tha-ap82c4p1">
<span class="pali m-text">Kiṁ me imehi pupphehi,</span><br />
</p>
<p id="tha-ap82c4p2">
<span class="pali m-text">rañño upanitehi me;</span><br />
</p>
<p id="tha-ap82c4p3">
<span class="pali m-text">Gāmaṁ vā gāmakhettaṁ vā,</span><br />
</p>
<p id="tha-ap82c4p4">
<span class="pali m-text">sahassaṁ vā labheyyahaṁ.</span><br />
</p>
<p id="tha-ap82c5p1">
<span class="pali m-text">Adantadamanaṁ vīraṁ,</span><br />
</p>
<p id="tha-ap82c5p2">
<span class="pali m-text">sabbasattasukhāvahaṁ;</span><br />
</p>
<p id="tha-ap82c5p3">
<span class="pali m-text">Lokanāthaṁ pūjayitvā,</span><br />
</p>
<p id="tha-ap82c5p4">
<span class="pali m-text">lacchāmi amataṁ dhanaṁ’.</span><br />
</p>
<p id="tha-ap82c6p1">
<span class="pali m-text">Evāhaṁ cintayitvāna,</span><br />
</p>
<p id="tha-ap82c6p2">
<span class="pali m-text">sakaṁ cittaṁ pasādayiṁ;</span><br />
</p>
<p id="tha-ap82c6p3">
<span class="pali m-text">Tīṇi lohitake gayha,</span><br />
</p>
<p id="tha-ap82c6p4">
<span class="pali m-text">ākāse ukkhipiṁ tadā.</span><br />
</p>
<p id="tha-ap82c7p1">
<span class="pali m-text">Mayā ukkhittamattamhi,</span><br />
</p>
<p id="tha-ap82c7p2">
<span class="pali m-text">ākāse patthariṁsu te;</span><br />
</p>
<p id="tha-ap82c7p3">
<span class="pali m-text">Dhāriṁsu matthake tattha,</span><br />
</p>
<p id="tha-ap82c7p4">
<span class="pali m-text">uddhaṁvaṇṭā adhomukhā.</span><br />
</p>
<p id="tha-ap82c8p1">
<span class="pali m-text">Ye keci manujā disvā,</span><br />
</p>
<p id="tha-ap82c8p2">
<span class="pali m-text">ukkuṭṭhiṁ sampavattayuṁ;</span><br />
</p>
<p id="tha-ap82c8p3">
<span class="pali m-text">Devatā antalikkhamhi,</span><br />
</p>
<p id="tha-ap82c8p4">
<span class="pali m-text">sādhukāraṁ pavattayuṁ.</span><br />
</p>
<p id="tha-ap82c9p1">
<span class="pali m-text">Accheraṁ loke uppannaṁ,</span><br />
</p>
<p id="tha-ap82c9p2">
<span class="pali m-text">buddhaseṭṭhassa vāhasā;</span><br />
</p>
<p id="tha-ap82c9p3">
<span class="pali m-text">Sabbe dhammaṁ suṇissāma,</span><br />
</p>
<p id="tha-ap82c9p4">
<span class="pali m-text">pupphānaṁ vāhasā mayaṁ.</span><br />
</p>
<p id="tha-ap82c10p1">
<span class="pali m-text">Padumuttaro lokavidū,</span><br />
</p>
<p id="tha-ap82c10p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap82c10p3">
<span class="pali m-text">Vīthiyañhi ṭhito santo,</span><br />
</p>
<p id="tha-ap82c10p4">
<span class="pali m-text">imā gāthā abhāsatha.</span><br />
</p>
<p id="tha-ap82c11p1">
<span class="pali m-text">‘Yo so buddhaṁ apūjesi,</span><br />
</p>
<p id="tha-ap82c11p2">
<span class="pali m-text">rattapadmehi māṇavo;</span><br />
</p>
<p id="tha-ap82c11p3">
<span class="pali m-text">Tamahaṁ kittayissāmi,</span><br />
</p>
<p id="tha-ap82c11p4">
<span class="pali m-text">suṇātha mama bhāsato.</span><br />
</p>
<p id="tha-ap82c12p1">
<span class="pali m-text">Tiṁsakappasahassāni,</span><br />
</p>
<p id="tha-ap82c12p2">
<span class="pali m-text">devaloke ramissati;</span><br />
</p>
<p id="tha-ap82c12p3">
<span class="pali m-text">Tiṁsakappāni devindo,</span><br />
</p>
<p id="tha-ap82c12p4">
<span class="pali m-text">devarajjaṁ karissati.</span><br />
</p>
<p id="tha-ap82c13p1">
<span class="pali m-text">Mahāvitthārikaṁ nāma,</span><br />
</p>
<p id="tha-ap82c13p2">
<span class="pali m-text">byamhaṁ hessati tāvade;</span><br />
</p>
<p id="tha-ap82c13p3">
<span class="pali m-text">Tiyojanasatubbiddhaṁ,</span><br />
</p>
<p id="tha-ap82c13p4">
<span class="pali m-text">diyaḍḍhasatavitthataṁ.</span><br />
</p>
<p id="tha-ap82c14p1">
<span class="pali m-text">Cattārisatasahassāni,</span><br />
</p>
<p id="tha-ap82c14p2">
<span class="pali m-text">niyyūhā ca sumāpitā;</span><br />
</p>
<p id="tha-ap82c14p3">
<span class="pali m-text">Kūṭāgāravarūpetā,</span><br />
</p>
<p id="tha-ap82c14p4">
<span class="pali m-text">mahāsayanamaṇḍitā.</span><br />
</p>
<p id="tha-ap82c15p1">
<span class="pali m-text">Koṭisatasahassiyo,</span><br />
</p>
<p id="tha-ap82c15p2">
<span class="pali m-text">parivāressanti accharā;</span><br />
</p>
<p id="tha-ap82c15p3">
<span class="pali m-text">Kusalā naccagītassa,</span><br />
</p>
<p id="tha-ap82c15p4">
<span class="pali m-text">vāditepi padakkhiṇā.</span><br />
</p>
<p id="tha-ap82c16p1">
<span class="pali m-text">Etādise byamhavare,</span><br />
</p>
<p id="tha-ap82c16p2">
<span class="pali m-text">nārīgaṇasamākule;</span><br />
</p>
<p id="tha-ap82c16p3">
<span class="pali m-text">Vassissati pupphavasso,</span><br />
</p>
<p id="tha-ap82c16p4">
<span class="pali m-text">dibbo lohitako sadā.</span><br />
</p>
<p id="tha-ap82c17p1">
<span class="pali m-text">Bhittikhīle nāgadante,</span><br />
</p>
<p id="tha-ap82c17p2">
<span class="pali m-text">dvārabāhāya toraṇe;</span><br />
</p>
<p id="tha-ap82c17p3">
<span class="pali m-text">Cakkamattā lohitakā,</span><br />
</p>
<p id="tha-ap82c17p4">
<span class="pali m-text">olambissanti tāvade.</span><br />
</p>
<p id="tha-ap82c18p1">
<span class="pali m-text">Pattena pattasañchanne,</span><br />
</p>
<p id="tha-ap82c18p2">
<span class="pali m-text">antobyamhavare imaṁ;</span><br />
</p>
<p id="tha-ap82c18p3">
<span class="pali m-text">Attharitvā pārupitvā,</span><br />
</p>
<p id="tha-ap82c18p4">
<span class="pali m-text">tuvaṭṭissanti tāvade.</span><br />
</p>
<p id="tha-ap82c19p1">
<span class="pali m-text">Bhavanaṁ parivāretvā,</span><br />
</p>
<p id="tha-ap82c19p2">
<span class="pali m-text">samantā satayojane;</span><br />
</p>
<p id="tha-ap82c19p3">
<span class="pali m-text">Tepi padmā lohitakā,</span><br />
</p>
<p id="tha-ap82c19p4">
<span class="pali m-text">dibbagandhaṁ pavāyare.</span><br />
</p>
<p id="tha-ap82c20p1">
<span class="pali m-text">Pañcasattatikkhattuñca,</span><br />
</p>
<p id="tha-ap82c20p2">
<span class="pali m-text">cakkavattī bhavissati;</span><br />
</p>
<p id="tha-ap82c20p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap82c20p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap82c21p1">
<span class="pali m-text">Sampattiyo duve bhutvā,</span><br />
</p>
<p id="tha-ap82c21p2">
<span class="pali m-text">anīti anupaddavo;</span><br />
</p>
<p id="tha-ap82c21p3">
<span class="pali m-text">Sampatte pariyosāne,</span><br />
</p>
<p id="tha-ap82c21p4">
<span class="pali m-text">nibbānaṁ pāpuṇissati’.</span><br />
</p>
<p id="tha-ap82c22p1">
<span class="pali m-text">Sudiṭṭho vata me buddho,</span><br />
</p>
<p id="tha-ap82c22p2">
<span class="pali m-text">vāṇijjaṁ supayojitaṁ;</span><br />
</p>
<p id="tha-ap82c22p3">
<span class="pali m-text">Padmāni tīṇi pūjetvā,</span><br />
</p>
<p id="tha-ap82c22p4">
<span class="pali m-text">anubhosiṁ tisampadā.</span><br />
</p>
<p id="tha-ap82c23p1">
<span class="pali m-text">Ajja me dhammappattassa,</span><br />
</p>
<p id="tha-ap82c23p2">
<span class="pali m-text">vippamuttassa sabbaso;</span><br />
</p>
<p id="tha-ap82c23p3">
<span class="pali m-text">Supupphitaṁ lohitakaṁ,</span><br />
</p>
<p id="tha-ap82c23p4">
<span class="pali m-text">dhārayissati matthake.</span><br />
</p>
<p id="tha-ap82c24p1">
<span class="pali m-text">Mama kammaṁ kathentassa,</span><br />
</p>
<p id="tha-ap82c24p2">
<span class="pali m-text">padumuttarasatthuno;</span><br />
</p>
<p id="tha-ap82c24p3">
<span class="pali m-text">Satapāṇasahassānaṁ,</span><br />
</p>
<p id="tha-ap82c24p4">
<span class="pali m-text">dhammābhisamayo ahu.</span><br />
</p>
<p id="tha-ap82c25p1">
<span class="pali m-text">Satasahassito kappe,</span><br />
</p>
<p id="tha-ap82c25p2">
<span class="pali m-text">yaṁ buddhamabhipūjayiṁ;</span><br />
</p>
<p id="tha-ap82c25p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap82c25p4">
<span class="pali m-text">tipadumānidaṁ phalaṁ.</span><br />
</p>
<p id="tha-ap82c26p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap82c26p2">
<span class="pali m-text">bhavā sabbe samūhatā;</span><br />
</p>
<p id="tha-ap82c26p3">
<span class="pali m-text">Sabbāsavā parikkhīṇā,</span><br />
</p>
<p id="tha-ap82c26p4">
<span class="pali m-text">natthi dāni punabbhavo.</span><br />
</p>
<p id="tha-ap82c27p1">
<span class="pali m-text">Paṭisambhidā catasso,</span><br />
</p>
<p id="tha-ap82c27p2">
<span class="pali m-text">…pe…</span><br />
</p>
<p id="tha-ap82c27p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap82c28p1">
<span class="pali m-text">Itthaṁ sudaṁ āyasmā tipadumiyo thero imā gāthāyo abhāsitthāti.</span><br />
</p>
<p id="tha-ap82c29p1">
<span class="pali m-text">Tipadumiyattherassāpadānaṁ dasamaṁ.</span><br />
</p>
<p id="tha-ap82c30p1">
<span class="pali m-text">Nāgasamālavaggo aṭṭhamo.</span><br />
</p>
<p id="tha-ap82c31p1">
<span class="pali m-text">Tassuddānaṁ</span><br />
</p>
<p id="tha-ap82c32p1">
<span class="pali m-text">Nāgasamālo padasaññī,</span><br />
</p>
<p id="tha-ap82c32p2">
<span class="pali m-text">saññakāluvadāyako;</span><br />
</p>
<p id="tha-ap82c32p3">
<span class="pali m-text">Ekasaññī tiṇasanthāro,</span><br />
</p>
<p id="tha-ap82c32p4">
<span class="pali m-text">sūcipāṭalipupphiyo;</span><br />
</p>
<p id="tha-ap82c32p5">
<span class="pali m-text">Ṭhitañjalī tipadumī,</span><br />
</p>
<p id="tha-ap82c32p6">
<span class="pali m-text">gāthāyo pañcasattati.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>