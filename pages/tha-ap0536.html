<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0536.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0535.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0537.html">Next</a></div>
</div>
<p id="tha-ap536c0p2">
<span class="pali m-text">Kaccāyanavagga</span><br />
</p>
<section id="dabbamallaputtattheraapadana">
<span id="tha-ap536c0p3"></span><h2><span class="pali m-text">4. Dabbamallaputtattheraapadāna</span></h2>
<p id="tha-ap536c1p1">
<span class="pali m-text">“Padumuttaro nāma jino,</span><br />
</p>
<p id="tha-ap536c1p2">
<span class="pali m-text">sabbalokavidū muni;</span><br />
</p>
<p id="tha-ap536c1p3">
<span class="pali m-text">Ito satasahassamhi,</span><br />
</p>
<p id="tha-ap536c1p4">
<span class="pali m-text">kappe uppajji cakkhumā.</span><br />
</p>
<p id="tha-ap536c2p1">
<span class="pali m-text">Ovādako viññāpako,</span><br />
</p>
<p id="tha-ap536c2p2">
<span class="pali m-text">tārako sabbapāṇinaṁ;</span><br />
</p>
<p id="tha-ap536c2p3">
<span class="pali m-text">Desanākusalo buddho,</span><br />
</p>
<p id="tha-ap536c2p4">
<span class="pali m-text">tāresi janataṁ bahuṁ.</span><br />
</p>
<p id="tha-ap536c3p1">
<span class="pali m-text">Anukampako kāruṇiko,</span><br />
</p>
<p id="tha-ap536c3p2">
<span class="pali m-text">hitesī sabbapāṇinaṁ;</span><br />
</p>
<p id="tha-ap536c3p3">
<span class="pali m-text">Sampatte titthiye sabbe,</span><br />
</p>
<p id="tha-ap536c3p4">
<span class="pali m-text">pañcasīle patiṭṭhapi.</span><br />
</p>
<p id="tha-ap536c4p1">
<span class="pali m-text">Evaṁ nirākulaṁ āsi,</span><br />
</p>
<p id="tha-ap536c4p2">
<span class="pali m-text">suññataṁ titthiyehi ca;</span><br />
</p>
<p id="tha-ap536c4p3">
<span class="pali m-text">Vicittaṁ arahantehi,</span><br />
</p>
<p id="tha-ap536c4p4">
<span class="pali m-text">vasībhūtehi tādibhi.</span><br />
</p>
<p id="tha-ap536c5p1">
<span class="pali m-text">Ratanānaṭṭhapaññāsaṁ,</span><br />
</p>
<p id="tha-ap536c5p2">
<span class="pali m-text">uggato so mahāmuni;</span><br />
</p>
<p id="tha-ap536c5p3">
<span class="pali m-text">Kañcanagghiyasaṅkāso,</span><br />
</p>
<p id="tha-ap536c5p4">
<span class="pali m-text">bāttiṁsavaralakkhaṇo.</span><br />
</p>
<p id="tha-ap536c6p1">
<span class="pali m-text">Vassasatasahassāni,</span><br />
</p>
<p id="tha-ap536c6p2">
<span class="pali m-text">āyu vijjati tāvade;</span><br />
</p>
<p id="tha-ap536c6p3">
<span class="pali m-text">Tāvatā tiṭṭhamāno so,</span><br />
</p>
<p id="tha-ap536c6p4">
<span class="pali m-text">tāresi janataṁ bahuṁ.</span><br />
</p>
<p id="tha-ap536c7p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="tha-ap536c7p2">
<span class="pali m-text">seṭṭhiputto mahāyaso;</span><br />
</p>
<p id="tha-ap536c7p3">
<span class="pali m-text">Upetvā lokapajjotaṁ,</span><br />
</p>
<p id="tha-ap536c7p4">
<span class="pali m-text">assosiṁ dhammadesanaṁ.</span><br />
</p>
<p id="tha-ap536c8p1">
<span class="pali m-text">Senāsanāni bhikkhūnaṁ,</span><br />
</p>
<p id="tha-ap536c8p2">
<span class="pali m-text">paññāpentaṁ sasāvakaṁ;</span><br />
</p>
<p id="tha-ap536c8p3">
<span class="pali m-text">Kittayantassa vacanaṁ,</span><br />
</p>
<p id="tha-ap536c8p4">
<span class="pali m-text">suṇitvā mudito ahaṁ.</span><br />
</p>
<p id="tha-ap536c9p1">
<span class="pali m-text">Adhikāraṁ sasaṅghassa,</span><br />
</p>
<p id="tha-ap536c9p2">
<span class="pali m-text">katvā tassa mahesino;</span><br />
</p>
<p id="tha-ap536c9p3">
<span class="pali m-text">Nipacca sirasā pāde,</span><br />
</p>
<p id="tha-ap536c9p4">
<span class="pali m-text">taṁ ṭhānamabhipatthayiṁ.</span><br />
</p>
<p id="tha-ap536c10p1">
<span class="pali m-text">Tadāha sa mahāvīro,</span><br />
</p>
<p id="tha-ap536c10p2">
<span class="pali m-text">mama kammaṁ pakittayaṁ;</span><br />
</p>
<p id="tha-ap536c10p3">
<span class="pali m-text">‘Yo sasaṅghamabhojesi,</span><br />
</p>
<p id="tha-ap536c10p4">
<span class="pali m-text">sattāhaṁ lokanāyakaṁ.</span><br />
</p>
<p id="tha-ap536c11p1">
<span class="pali m-text">Soyaṁ kamalapattakkho,</span><br />
</p>
<p id="tha-ap536c11p2">
<span class="pali m-text">sīhaṁso kanakattaco;</span><br />
</p>
<p id="tha-ap536c11p3">
<span class="pali m-text">Mama pādamūle nipati,</span><br />
</p>
<p id="tha-ap536c11p4">
<span class="pali m-text">patthayaṁ ṭhānamuttamaṁ.</span><br />
</p>
<p id="tha-ap536c12p1">
<span class="pali m-text">Satasahassito kappe,</span><br />
</p>
<p id="tha-ap536c12p2">
<span class="pali m-text">okkākakulasambhavo;</span><br />
</p>
<p id="tha-ap536c12p3">
<span class="pali m-text">Gotamo nāma gottena,</span><br />
</p>
<p id="tha-ap536c12p4">
<span class="pali m-text">satthā loke bhavissati.</span><br />
</p>
<p id="tha-ap536c13p1">
<span class="pali m-text">Sāvako tassa buddhassa,</span><br />
</p>
<p id="tha-ap536c13p2">
<span class="pali m-text">dabbo nāmena vissuto;</span><br />
</p>
<p id="tha-ap536c13p3">
<span class="pali m-text">Senāsanapaññāpako,</span><br />
</p>
<p id="tha-ap536c13p4">
<span class="pali m-text">aggo hessatiyaṁ tadā’.</span><br />
</p>
<p id="tha-ap536c14p1">
<span class="pali m-text">Tena kammena sukatena,</span><br />
</p>
<p id="tha-ap536c14p2">
<span class="pali m-text">cetanāpaṇidhīhi ca;</span><br />
</p>
<p id="tha-ap536c14p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap536c14p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap536c15p1">
<span class="pali m-text">Satānaṁ tīṇikkhattuñca,</span><br />
</p>
<p id="tha-ap536c15p2">
<span class="pali m-text">devarajjamakārayiṁ;</span><br />
</p>
<p id="tha-ap536c15p3">
<span class="pali m-text">Satānaṁ pañcakkhattuñca,</span><br />
</p>
<p id="tha-ap536c15p4">
<span class="pali m-text">cakkavattī ahosahaṁ.</span><br />
</p>
<p id="tha-ap536c16p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap536c16p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap536c16p3">
<span class="pali m-text">Sabbattha sukhito āsiṁ,</span><br />
</p>
<p id="tha-ap536c16p4">
<span class="pali m-text">tassa kammassa vāhasā.</span><br />
</p>
<p id="tha-ap536c17p1">
<span class="pali m-text">Ekanavutito kappe,</span><br />
</p>
<p id="tha-ap536c17p2">
<span class="pali m-text">vipassī nāma nāyako;</span><br />
</p>
<p id="tha-ap536c17p3">
<span class="pali m-text">Uppajji cārudassano,</span><br />
</p>
<p id="tha-ap536c17p4">
<span class="pali m-text">sabbadhammavipassako.</span><br />
</p>
<p id="tha-ap536c18p1">
<span class="pali m-text">Duṭṭhacitto upavadiṁ,</span><br />
</p>
<p id="tha-ap536c18p2">
<span class="pali m-text">sāvakaṁ tassa tādino;</span><br />
</p>
<p id="tha-ap536c18p3">
<span class="pali m-text">Sabbāsavaparikkhīṇaṁ,</span><br />
</p>
<p id="tha-ap536c18p4">
<span class="pali m-text">suddhoti ca vijāniya.</span><br />
</p>
<p id="tha-ap536c19p1">
<span class="pali m-text">Tasseva naravīrassa,</span><br />
</p>
<p id="tha-ap536c19p2">
<span class="pali m-text">sāvakānaṁ mahesinaṁ;</span><br />
</p>
<p id="tha-ap536c19p3">
<span class="pali m-text">Salākañca gahetvāna,</span><br />
</p>
<p id="tha-ap536c19p4">
<span class="pali m-text">khīrodanamadāsahaṁ.</span><br />
</p>
<p id="tha-ap536c20p1">
<span class="pali m-text">Imamhi bhaddake kappe,</span><br />
</p>
<p id="tha-ap536c20p2">
<span class="pali m-text">brahmabandhu mahāyaso;</span><br />
</p>
<p id="tha-ap536c20p3">
<span class="pali m-text">Kassapo nāma gottena,</span><br />
</p>
<p id="tha-ap536c20p4">
<span class="pali m-text">uppajji vadataṁ varo.</span><br />
</p>
<p id="tha-ap536c21p1">
<span class="pali m-text">Sāsanaṁ jotayitvāna,</span><br />
</p>
<p id="tha-ap536c21p2">
<span class="pali m-text">abhibhuyya kutitthiye;</span><br />
</p>
<p id="tha-ap536c21p3">
<span class="pali m-text">Vineyye vinayitvāva,</span><br />
</p>
<p id="tha-ap536c21p4">
<span class="pali m-text">nibbuto so sasāvako.</span><br />
</p>
<p id="tha-ap536c22p1">
<span class="pali m-text">Sasisse nibbute nāthe,</span><br />
</p>
<p id="tha-ap536c22p2">
<span class="pali m-text">atthamentamhi sāsane;</span><br />
</p>
<p id="tha-ap536c22p3">
<span class="pali m-text">Devā kandiṁsu saṁviggā,</span><br />
</p>
<p id="tha-ap536c22p4">
<span class="pali m-text">muttakesā rudammukhā.</span><br />
</p>
<p id="tha-ap536c23p1">
<span class="pali m-text">‘Nibbāyissati dhammakkho,</span><br />
</p>
<p id="tha-ap536c23p2">
<span class="pali m-text">na passissāma subbate;</span><br />
</p>
<p id="tha-ap536c23p3">
<span class="pali m-text">Na suṇissāma saddhammaṁ,</span><br />
</p>
<p id="tha-ap536c23p4">
<span class="pali m-text">aho no appapuññatā’.</span><br />
</p>
<p id="tha-ap536c24p1">
<span class="pali m-text">Tadāyaṁ pathavī sabbā,</span><br />
</p>
<p id="tha-ap536c24p2">
<span class="pali m-text">acalā sā calācalā;</span><br />
</p>
<p id="tha-ap536c24p3">
<span class="pali m-text">Sāgaro ca sasokova,</span><br />
</p>
<p id="tha-ap536c24p4">
<span class="pali m-text">vinadī karuṇaṁ giraṁ.</span><br />
</p>
<p id="tha-ap536c25p1">
<span class="pali m-text">Catuddisā dundubhiyo,</span><br />
</p>
<p id="tha-ap536c25p2">
<span class="pali m-text">nādayiṁsu amānusā;</span><br />
</p>
<p id="tha-ap536c25p3">
<span class="pali m-text">Samantato asaniyo,</span><br />
</p>
<p id="tha-ap536c25p4">
<span class="pali m-text">phaliṁsu ca bhayāvahā.</span><br />
</p>
<p id="tha-ap536c26p1">
<span class="pali m-text">Ukkā patiṁsu nabhasā,</span><br />
</p>
<p id="tha-ap536c26p2">
<span class="pali m-text">dhūmaketu ca dissati;</span><br />
</p>
<p id="tha-ap536c26p3">
<span class="pali m-text">Sadhūmā jālavaṭṭā ca,</span><br />
</p>
<p id="tha-ap536c26p4">
<span class="pali m-text">raviṁsu karuṇaṁ migā.</span><br />
</p>
<p id="tha-ap536c27p1">
<span class="pali m-text">Uppāde dāruṇe disvā,</span><br />
</p>
<p id="tha-ap536c27p2">
<span class="pali m-text">sāsanatthaṅgasūcake;</span><br />
</p>
<p id="tha-ap536c27p3">
<span class="pali m-text">Saṁviggā bhikkhavo satta,</span><br />
</p>
<p id="tha-ap536c27p4">
<span class="pali m-text">cintayimha mayaṁ tadā.</span><br />
</p>
<p id="tha-ap536c28p1">
<span class="pali m-text">‘Sāsanena vināmhākaṁ,</span><br />
</p>
<p id="tha-ap536c28p2">
<span class="pali m-text">jīvitena alaṁ mayaṁ;</span><br />
</p>
<p id="tha-ap536c28p3">
<span class="pali m-text">Pavisitvā mahāraññaṁ,</span><br />
</p>
<p id="tha-ap536c28p4">
<span class="pali m-text">yuñjāma jinasāsanaṁ’.</span><br />
</p>
<p id="tha-ap536c29p1">
<span class="pali m-text">Addasamha tadāraññe,</span><br />
</p>
<p id="tha-ap536c29p2">
<span class="pali m-text">ubbiddhaṁ selamuttamaṁ;</span><br />
</p>
<p id="tha-ap536c29p3">
<span class="pali m-text">Nisseṇiyā tamāruyha,</span><br />
</p>
<p id="tha-ap536c29p4">
<span class="pali m-text">nisseṇiṁ pātayimhase.</span><br />
</p>
<p id="tha-ap536c30p1">
<span class="pali m-text">Tadā ovadi no thero,</span><br />
</p>
<p id="tha-ap536c30p2">
<span class="pali m-text">‘buddhuppādo sudullabho;</span><br />
</p>
<p id="tha-ap536c30p3">
<span class="pali m-text">Saddhātidullabhā laddhā,</span><br />
</p>
<p id="tha-ap536c30p4">
<span class="pali m-text">thokaṁ sesañca sāsanaṁ.</span><br />
</p>
<p id="tha-ap536c31p1">
<span class="pali m-text">Nipatanti khaṇātītā,</span><br />
</p>
<p id="tha-ap536c31p2">
<span class="pali m-text">anante dukkhasāgare;</span><br />
</p>
<p id="tha-ap536c31p3">
<span class="pali m-text">Tasmā payogo kattabbo,</span><br />
</p>
<p id="tha-ap536c31p4">
<span class="pali m-text">yāva ṭhāti mune mataṁ’.</span><br />
</p>
<p id="tha-ap536c32p1">
<span class="pali m-text">Arahā āsi so thero,</span><br />
</p>
<p id="tha-ap536c32p2">
<span class="pali m-text">anāgāmī tadānugo;</span><br />
</p>
<p id="tha-ap536c32p3">
<span class="pali m-text">Susīlā itare yuttā,</span><br />
</p>
<p id="tha-ap536c32p4">
<span class="pali m-text">devalokaṁ agamhase.</span><br />
</p>
<p id="tha-ap536c33p1">
<span class="pali m-text">Nibbuto tiṇṇasaṁsāro,</span><br />
</p>
<p id="tha-ap536c33p2">
<span class="pali m-text">suddhāvāse ca ekako;</span><br />
</p>
<p id="tha-ap536c33p3">
<span class="pali m-text">Ahañca pakkusāti ca,</span><br />
</p>
<p id="tha-ap536c33p4">
<span class="pali m-text">sabhiyo bāhiyo tathā.</span><br />
</p>
<p id="tha-ap536c34p1">
<span class="pali m-text">Kumārakassapo ceva,</span><br />
</p>
<p id="tha-ap536c34p2">
<span class="pali m-text">tattha tatthūpagā mayaṁ;</span><br />
</p>
<p id="tha-ap536c34p3">
<span class="pali m-text">Saṁsārabandhanā muttā,</span><br />
</p>
<p id="tha-ap536c34p4">
<span class="pali m-text">gotamenānukampitā.</span><br />
</p>
<p id="tha-ap536c35p1">
<span class="pali m-text">Mallesu kusinārāyaṁ,</span><br />
</p>
<p id="tha-ap536c35p2">
<span class="pali m-text">jāto gabbheva me sato;</span><br />
</p>
<p id="tha-ap536c35p3">
<span class="pali m-text">Mātā matā citāruḷhā,</span><br />
</p>
<p id="tha-ap536c35p4">
<span class="pali m-text">tato nippatito ahaṁ.</span><br />
</p>
<p id="tha-ap536c36p1">
<span class="pali m-text">Patito dabbapuñjamhi,</span><br />
</p>
<p id="tha-ap536c36p2">
<span class="pali m-text">tato dabboti vissuto;</span><br />
</p>
<p id="tha-ap536c36p3">
<span class="pali m-text">Brahmacārībalenāhaṁ,</span><br />
</p>
<p id="tha-ap536c36p4">
<span class="pali m-text">vimutto sattavassiko.</span><br />
</p>
<p id="tha-ap536c37p1">
<span class="pali m-text">Khīrodanabalenāhaṁ,</span><br />
</p>
<p id="tha-ap536c37p2">
<span class="pali m-text">pañcahaṅgehupāgato;</span><br />
</p>
<p id="tha-ap536c37p3">
<span class="pali m-text">Khīṇāsavopavādena,</span><br />
</p>
<p id="tha-ap536c37p4">
<span class="pali m-text">pāpehi bahucodito.</span><br />
</p>
<p id="tha-ap536c38p1">
<span class="pali m-text">Ubho puññañca pāpañca,</span><br />
</p>
<p id="tha-ap536c38p2">
<span class="pali m-text">vītivattomhi dānihaṁ;</span><br />
</p>
<p id="tha-ap536c38p3">
<span class="pali m-text">Patvāna paramaṁ santiṁ,</span><br />
</p>
<p id="tha-ap536c38p4">
<span class="pali m-text">viharāmi anāsavo.</span><br />
</p>
<p id="tha-ap536c39p1">
<span class="pali m-text">Senāsanaṁ paññāpayiṁ,</span><br />
</p>
<p id="tha-ap536c39p2">
<span class="pali m-text">hāsayitvāna subbate;</span><br />
</p>
<p id="tha-ap536c39p3">
<span class="pali m-text">Jino tasmiṁ guṇe tuṭṭho,</span><br />
</p>
<p id="tha-ap536c39p4">
<span class="pali m-text">etadagge ṭhapesi maṁ.</span><br />
</p>
<p id="tha-ap536c40p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap536c40p2">
<span class="pali m-text">…pe…</span><br />
</p>
<p id="tha-ap536c40p3">
<span class="pali m-text">viharāmi anāsavo.</span><br />
</p>
<p id="tha-ap536c41p1">
<span class="pali m-text">Svāgataṁ vata me āsi,</span><br />
</p>
<p id="tha-ap536c41p2">
<span class="pali m-text">…pe…</span><br />
</p>
<p id="tha-ap536c41p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap536c42p1">
<span class="pali m-text">Paṭisambhidā catasso,</span><br />
</p>
<p id="tha-ap536c42p2">
<span class="pali m-text">…pe…</span><br />
</p>
<p id="tha-ap536c42p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap536c43p1">
<span class="pali m-text">Itthaṁ sudaṁ āyasmā dabbamallaputto thero imā gāthāyo abhāsitthāti.</span><br />
</p>
<p id="tha-ap536c44p1">
<span class="pali m-text">Dabbamallaputtattherassāpadānaṁ catutthaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>