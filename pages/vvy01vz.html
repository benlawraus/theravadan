<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vvy01vz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://www.theravadan.org/pages/vvy01vz.html" />
  <meta property="og:description" content="Purisavimāna Mahārathavagga 3. Chattamāṇavakavimānavatthu “Yo vadataṁ pavaro manujesu, Sakyamunī bhagavā katakicco; Pāragato balaviriyasamaṅgī, Taṁ sugataṁ saraṇatthamupehi. Rāgavirāgamanejamasokaṁ, Dhammamasaṅkhatamappaṭikūlaṁ; Madhuramimaṁ paguṇaṁ suvibhattaṁ, Dhammamimaṁ saraṇatthamupehi. Yattha ca dinna mahapphalamāhu, Catūsu sucīsu purisayugesu; Aṭṭha ca puggaladhammadasā te, Saṅghamimaṁ saraṇatthamupehi. Na tathā tapati nabhe …" />
  <meta name="twitter:description" content="Purisavimāna Mahārathavagga 3. Chattamāṇavakavimānavatthu “Yo vadataṁ pavaro manujesu, Sakyamunī bhagavā katakicco; Pāragato balaviriyasamaṅgī, Taṁ sugataṁ saraṇatthamupehi. Rāgavirāgamanejamasokaṁ, Dhammamasaṅkhatamappaṭikūlaṁ; Madhuramimaṁ paguṇaṁ suvibhattaṁ, Dhammamimaṁ saraṇatthamupehi. Yattha ca dinna mahapphalamāhu, Catūsu sucīsu purisayugesu; Aṭṭha ca puggaladhammadasā te, Saṅghamimaṁ saraṇatthamupehi. Na tathā tapati nabhe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="purisavimana">
<h2><a href="#purisavimana">Purisavimāna</a></h2>
<section id="maharathavagga">
<h3><a href="#maharathavagga">Mahārathavagga</a></h3>
<section id="chattamanavakavimanavatthu">
<h4><a href="#chattamanavakavimanavatthu">3. Chattamāṇavakavimānavatthu</a></h4>
<p id="vv53c1p1">
<span class="m-text m-primary">“Yo vadataṁ pavaro manujesu,</span><br />
</p>
<p id="vv53c1p2">
<span class="m-text m-primary">Sakyamunī bhagavā katakicco;</span><br />
</p>
<p id="vv53c1p3">
<span class="m-text m-primary">Pāragato balaviriyasamaṅgī,</span><br />
</p>
<p id="vv53c1p4">
<span class="m-text m-primary">Taṁ sugataṁ saraṇatthamupehi.</span><br />
</p>
<p id="vv53c2p1">
<span class="m-text m-primary">Rāgavirāgamanejamasokaṁ,</span><br />
</p>
<p id="vv53c2p2">
<span class="m-text m-primary">Dhammamasaṅkhatamappaṭikūlaṁ;</span><br />
</p>
<p id="vv53c2p3">
<span class="m-text m-primary">Madhuramimaṁ paguṇaṁ suvibhattaṁ,</span><br />
</p>
<p id="vv53c2p4">
<span class="m-text m-primary">Dhammamimaṁ saraṇatthamupehi.</span><br />
</p>
<p id="vv53c3p1">
<span class="m-text m-primary">Yattha ca dinna mahapphalamāhu,</span><br />
</p>
<p id="vv53c3p2">
<span class="m-text m-primary">Catūsu sucīsu purisayugesu;</span><br />
</p>
<p id="vv53c3p3">
<span class="m-text m-primary">Aṭṭha ca puggaladhammadasā te,</span><br />
</p>
<p id="vv53c3p4">
<span class="m-text m-primary">Saṅghamimaṁ saraṇatthamupehi.</span><br />
</p>
<p id="vv53c4p1">
<span class="m-text m-primary">Na tathā tapati nabhe sūriyo,</span><br />
</p>
<p id="vv53c4p2">
<span class="m-text m-primary">Cando ca na bhāsati na phusso;</span><br />
</p>
<p id="vv53c4p3">
<span class="m-text m-primary">Yathā atulamidaṁ mahappabhāsaṁ,</span><br />
</p>
<p id="vv53c4p4">
<span class="m-text m-primary">Ko nu tvaṁ tidivā mahiṁ upāgā.</span><br />
</p>
<p id="vv53c5p1">
<span class="m-text m-primary">Chindati raṁsī pabhaṅkarassa,</span><br />
</p>
<p id="vv53c5p2">
<span class="m-text m-primary">Sādhikavīsatiyojanāni ābhā;</span><br />
</p>
<p id="vv53c5p3">
<span class="m-text m-primary">Rattimapi yathā divaṁ karoti,</span><br />
</p>
<p id="vv53c5p4">
<span class="m-text m-primary">Parisuddhaṁ vimalaṁ subhaṁ vimānaṁ.</span><br />
</p>
<p id="vv53c6p1">
<span class="m-text m-primary">Bahupadumavicitrapuṇḍarīkaṁ,</span><br />
</p>
<p id="vv53c6p2">
<span class="m-text m-primary">Vokiṇṇaṁ kusumehi nekacittaṁ;</span><br />
</p>
<p id="vv53c6p3">
<span class="m-text m-primary">Arajavirajahemajālachannaṁ,</span><br />
</p>
<p id="vv53c6p4">
<span class="m-text m-primary">Ākāse tapati yathāpi sūriyo.</span><br />
</p>
<p id="vv53c7p1">
<span class="m-text m-primary">Rattambarapītavāsasāhi,</span><br />
</p>
<p id="vv53c7p2">
<span class="m-text m-primary">Agarupiyaṅgucandanussadāhi;</span><br />
</p>
<p id="vv53c7p3">
<span class="m-text m-primary">Kañcanatanusannibhattacāhi,</span><br />
</p>
<p id="vv53c7p4">
<span class="m-text m-primary">Paripūraṁ gaganaṁva tārakāhi.</span><br />
</p>
<p id="vv53c8p1">
<span class="m-text m-primary">Naranāriyo bahuketthanekavaṇṇā,</span><br />
</p>
<p id="vv53c8p2">
<span class="m-text m-primary">Kusumavibhūsitābharaṇettha sumanā;</span><br />
</p>
<p id="vv53c8p3">
<span class="m-text m-primary">Anilapamuñcitā pavanti surabhiṁ,</span><br />
</p>
<p id="vv53c8p4">
<span class="m-text m-primary">Tapaniyavitatā suvaṇṇachannā.</span><br />
</p>
<p id="vv53c9p1">
<span class="m-text m-primary">Kissa saṁyamassa ayaṁ vipāko,</span><br />
</p>
<p id="vv53c9p2">
<span class="m-text m-primary">Kenāsi kammaphalenidhūpapanno;</span><br />
</p>
<p id="vv53c9p3">
<span class="m-text m-primary">Yathā ca te adhigatamidaṁ vimānaṁ,</span><br />
</p>
<p id="vv53c9p4">
<span class="m-text m-primary">Tadanupadaṁ avacāsi iṅgha puṭṭho”ti.</span><br />
</p>
<p id="vv53c10p1">
<span class="m-text m-primary">“Sayamidha pathe samecca māṇavena,</span><br />
</p>
<p id="vv53c10p2">
<span class="m-text m-primary">Satthānusāsi anukampamāno;</span><br />
</p>
<p id="vv53c10p3">
<span class="m-text m-primary">Tava ratanavarassa dhammaṁ sutvā,</span><br />
</p>
<p id="vv53c10p4">
<span class="m-text m-primary">Karissāmīti ca bravittha chatto.</span><br />
</p>
<p id="vv53c11p1">
<span class="m-text m-primary">Jinavarapavaraṁ upehi saraṇaṁ,</span><br />
</p>
<p id="vv53c11p2">
<span class="m-text m-primary">Dhammañcāpi tatheva bhikkhusaṅghaṁ;</span><br />
</p>
<p id="vv53c11p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c11p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c12p1">
<span class="m-text m-primary">Mā ca pāṇavadhaṁ vividhaṁ carassu asuciṁ,</span><br />
</p>
<p id="vv53c12p2">
<span class="m-text m-primary">Na hi pāṇesu asaññataṁ avaṇṇayiṁsu sappaññā;</span><br />
</p>
<p id="vv53c12p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c12p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c13p1">
<span class="m-text m-primary">Mā ca parajanassa rakkhitampi,</span><br />
</p>
<p id="vv53c13p2">
<span class="m-text m-primary">Ādātabbamamaññitho adinnaṁ;</span><br />
</p>
<p id="vv53c13p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c13p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c14p1">
<span class="m-text m-primary">Mā ca parajanassa rakkhitāyo,</span><br />
</p>
<p id="vv53c14p2">
<span class="m-text m-primary">Parabhariyā agamā anariyametaṁ;</span><br />
</p>
<p id="vv53c14p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c14p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c15p1">
<span class="m-text m-primary">Mā ca vitathaṁ aññathā abhāṇi,</span><br />
</p>
<p id="vv53c15p2">
<span class="m-text m-primary">Na hi musāvādaṁ avaṇṇayiṁsu sappaññā;</span><br />
</p>
<p id="vv53c15p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c15p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c16p1">
<span class="m-text m-primary">Yena ca purisassa apeti saññā,</span><br />
</p>
<p id="vv53c16p2">
<span class="m-text m-primary">Taṁ majjaṁ parivajjayassu sabbaṁ;</span><br />
</p>
<p id="vv53c16p3">
<span class="m-text m-primary">Noti paṭhamaṁ avocahaṁ bhante,</span><br />
</p>
<p id="vv53c16p4">
<span class="m-text m-primary">Pacchā te vacanaṁ tathevakāsiṁ.</span><br />
</p>
<p id="vv53c17p1">
<span class="m-text m-primary">Svāhaṁ idha pañca sikkhā karitvā,</span><br />
</p>
<p id="vv53c17p2">
<span class="m-text m-primary">Paṭipajjitvā tathāgatassa dhamme;</span><br />
</p>
<p id="vv53c17p3">
<span class="m-text m-primary">Dvepathamagamāsiṁ coramajjhe,</span><br />
</p>
<p id="vv53c17p4">
<span class="m-text m-primary">Te maṁ tattha vadhiṁsu bhogahetu.</span><br />
</p>
<p id="vv53c18p1">
<span class="m-text m-primary">Ettakamidaṁ anussarāmi kusalaṁ,</span><br />
</p>
<p id="vv53c18p2">
<span class="m-text m-primary">Tato paraṁ na me vijjati aññaṁ;</span><br />
</p>
<p id="vv53c18p3">
<span class="m-text m-primary">Tena sucaritena kammunāhaṁ,</span><br />
</p>
<p id="vv53c18p4">
<span class="m-text m-primary">Uppanno tidivesu kāmakāmī.</span><br />
</p>
<p id="vv53c19p1">
<span class="m-text m-primary">Passa khaṇamuhuttasaññamassa,</span><br />
</p>
<p id="vv53c19p2">
<span class="m-text m-primary">Anudhammappaṭipattiyā vipākaṁ;</span><br />
</p>
<p id="vv53c19p3">
<span class="m-text m-primary">Jalamiva yasasā samekkhamānā,</span><br />
</p>
<p id="vv53c19p4">
<span class="m-text m-primary">Bahukā maṁ pihayanti hīnakammā.</span><br />
</p>
<p id="vv53c20p1">
<span class="m-text m-primary">Passa katipayāya desanāya,</span><br />
</p>
<p id="vv53c20p2">
<span class="m-text m-primary">Sugatiñcamhi gato sukhañca patto;</span><br />
</p>
<p id="vv53c20p3">
<span class="m-text m-primary">Ye ca te satataṁ suṇanti dhammaṁ,</span><br />
</p>
<p id="vv53c20p4">
<span class="m-text m-primary">Maññe te amataṁ phusanti khemaṁ.</span><br />
</p>
<p id="vv53c21p1">
<span class="m-text m-primary">Appampi kataṁ mahāvipākaṁ,</span><br />
</p>
<p id="vv53c21p2">
<span class="m-text m-primary">Vipulaṁ hoti tathāgatassa dhamme;</span><br />
</p>
<p id="vv53c21p3">
<span class="m-text m-primary">Passa katapuññatāya chatto,</span><br />
</p>
<p id="vv53c21p4">
<span class="m-text m-primary">Obhāseti pathaviṁ yathāpi sūriyo.</span><br />
</p>
<p id="vv53c22p1">
<span class="m-text m-primary">Kimidaṁ kusalaṁ kimācarema,</span><br />
</p>
<p id="vv53c22p2">
<span class="m-text m-primary">Icceke hi samecca mantayanti;</span><br />
</p>
<p id="vv53c22p3">
<span class="m-text m-primary">Te mayaṁ punareva laddha mānusattaṁ,</span><br />
</p>
<p id="vv53c22p4">
<span class="m-text m-primary">Paṭipannā viharemu sīlavanto.</span><br />
</p>
<p id="vv53c23p1">
<span class="m-text m-primary">Bahukāro anukampako ca satthā,</span><br />
</p>
<p id="vv53c23p2">
<span class="m-text m-primary">Iti me sati agamā divā divassa;</span><br />
</p>
<p id="vv53c23p3">
<span class="m-text m-primary">Svāhaṁ upagatomhi saccanāmaṁ,</span><br />
</p>
<p id="vv53c23p4">
<span class="m-text m-primary">Anukampassu punapi suṇemu dhammaṁ.</span><br />
</p>
<p id="vv53c24p1">
<span class="m-text m-primary">Ye cidha pajahanti kāmarāgaṁ,</span><br />
</p>
<p id="vv53c24p2">
<span class="m-text m-primary">Bhavarāgānusayañca pahāya mohaṁ;</span><br />
</p>
<p id="vv53c24p3">
<span class="m-text m-primary">Na ca te punamupenti gabbhaseyyaṁ,</span><br />
</p>
<p id="vv53c24p4">
<span class="m-text m-primary">Parinibbānagatā hi sītibhūtā”ti.</span><br />
</p>
<p id="vv53c25p1">
<span class="m-text m-primary">Chattamāṇavakavimānaṁ tatiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>