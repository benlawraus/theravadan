<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mily007p003p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="/pages/mily007p003p003z.html" />
  <meta property="og:description" content="Opammakathāpañha Samuddavagga 3. Bījaṅgapañha “Bhante nāgasena, ‘bījassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, bījaṁ appakampi samānaṁ bhaddake khette vuttaṁ deve sammā dhāraṁ pavecchante subahūni phalāni anudassati; evameva kho, mahārāja, yoginā yogāvacarena yathā paṭipāditaṁ sīlaṁ kevalaṁ sāmaññaphalamanudassati. Evaṁ sammā …" />
  <meta name="twitter:description" content="Opammakathāpañha Samuddavagga 3. Bījaṅgapañha “Bhante nāgasena, ‘bījassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, bījaṁ appakampi samānaṁ bhaddake khette vuttaṁ deve sammā dhāraṁ pavecchante subahūni phalāni anudassati; evameva kho, mahārāja, yoginā yogāvacarena yathā paṭipāditaṁ sīlaṁ kevalaṁ sāmaññaphalamanudassati. Evaṁ sammā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="opammakathapanha">
<h2><a href="#opammakathapanha">Opammakathāpañha</a></h2>
<section id="samuddavagga">
<h3><a href="#samuddavagga">Samuddavagga</a></h3>
<section id="bijangapanha">
<h4><a href="#bijangapanha">3. Bījaṅgapañha</a></h4>
<p id="mil7p3p3c1p1">
<span class="pali m-text">“Bhante nāgasena, ‘bījassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti?</span><br />
</p>
<p id="mil7p3p3c1p2">
<span class="pali m-text">“Yathā, mahārāja, bījaṁ appakampi samānaṁ bhaddake khette vuttaṁ deve sammā dhāraṁ pavecchante subahūni phalāni anudassati;</span><br />
</p>
<p id="mil7p3p3c1p3">
<span class="pali m-text">evameva kho, mahārāja, yoginā yogāvacarena yathā paṭipāditaṁ sīlaṁ kevalaṁ sāmaññaphalamanudassati.</span><br />
</p>
<p id="mil7p3p3c1p4">
<span class="pali m-text">Evaṁ sammā paṭipajjitabbaṁ.</span><br />
</p>
<p id="mil7p3p3c1p5">
<span class="pali m-text">Idaṁ, mahārāja, bījassa paṭhamaṁ aṅgaṁ gahetabbaṁ.</span><br />
</p>
<p id="mil7p3p3c2p1">
<span class="pali m-text">Puna caparaṁ, mahārāja, bījaṁ suparisodhite khette ropitaṁ khippameva saṁvirūhati;</span><br />
</p>
<p id="mil7p3p3c2p2">
<span class="pali m-text">evameva kho, mahārāja, yoginā yogāvacarena mānasaṁ supariggahitaṁ suññāgāre parisodhitaṁ satipaṭṭhānakhettavare khittaṁ khippameva virūhati.</span><br />
</p>
<p id="mil7p3p3c2p3">
<span class="pali m-text">Idaṁ, mahārāja, bījassa dutiyaṁ aṅgaṁ gahetabbaṁ.</span><br />
</p>
<p id="mil7p3p3c2p4">
<span class="pali m-text">Bhāsitampetaṁ, mahārāja, therena anuruddhena—</span><br />
</p>
<p id="mil7p3p3c3p1">
<span class="pali m-text">‘Yathāpi khette parisuddhe,</span><br />
</p>
<p id="mil7p3p3c3p2">
<span class="pali m-text">bījañcassa patiṭṭhitaṁ;</span><br />
</p>
<p id="mil7p3p3c3p3">
<span class="pali m-text">Vipulaṁ tassa phalaṁ hoti,</span><br />
</p>
<p id="mil7p3p3c3p4">
<span class="pali m-text">api toseti kassakaṁ.</span><br />
</p>
<p id="mil7p3p3c4p1">
<span class="pali m-text">Tatheva yogino cittaṁ,</span><br />
</p>
<p id="mil7p3p3c4p2">
<span class="pali m-text">suññāgāre visodhitaṁ;</span><br />
</p>
<p id="mil7p3p3c4p3">
<span class="pali m-text">Satipaṭṭhānakhettamhi,</span><br />
</p>
<p id="mil7p3p3c4p4">
<span class="pali m-text">khippameva virūhatī’”ti.</span><br />
</p>
<p id="mil7p3p3c5p1">
<span class="pali m-text">Bījaṅgapañho tatiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>