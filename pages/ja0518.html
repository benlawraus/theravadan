<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0518.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0517.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0519.html">Next</a></div>
</div>
<p id="ja518c0p2">
<span class="pali m-text">Tiṁsanipāta</span><br />
</p>
<p id="ja518c0p3">
<span class="pali m-text">Kiṁchandavagga</span><br />
</p>
<section id="pandaranagarajajataka">
<span id="ja518c0p4"></span><h2><span class="pali m-text">8. Paṇḍaranāgarājajātaka</span></h2>
<p id="ja518c1p1">
<span class="pali m-text">“Vikiṇṇavācaṁ aniguyha mantaṁ,</span><br />
</p>
<p id="ja518c1p2">
<span class="pali m-text">Asaññataṁ aparicakkhitāraṁ;</span><br />
</p>
<p id="ja518c1p3">
<span class="pali m-text">Bhayaṁ tamanveti sayaṁ abodhaṁ,</span><br />
</p>
<p id="ja518c1p4">
<span class="pali m-text">Nāgaṁ yathā paṇḍarakaṁ supaṇṇo.</span><br />
</p>
<p id="ja518c2p1">
<span class="pali m-text">Yo guyhamantaṁ parirakkhaṇeyyaṁ,</span><br />
</p>
<p id="ja518c2p2">
<span class="pali m-text">Mohā naro saṁsati hāsamāno;</span><br />
</p>
<p id="ja518c2p3">
<span class="pali m-text">Taṁ bhinnamantaṁ bhayamanveti khippaṁ,</span><br />
</p>
<p id="ja518c2p4">
<span class="pali m-text">Nāgaṁ yathā paṇḍarakaṁ supaṇṇo.</span><br />
</p>
<p id="ja518c3p1">
<span class="pali m-text">Nānumitto garuṁ atthaṁ,</span><br />
</p>
<p id="ja518c3p2">
<span class="pali m-text">guyhaṁ veditumarahati;</span><br />
</p>
<p id="ja518c3p3">
<span class="pali m-text">Sumitto ca asambuddhaṁ,</span><br />
</p>
<p id="ja518c3p4">
<span class="pali m-text">sambuddhaṁ vā anatthavā.</span><br />
</p>
<p id="ja518c4p1">
<span class="pali m-text">Vissāsamāpajjimahaṁ acelaṁ,</span><br />
</p>
<p id="ja518c4p2">
<span class="pali m-text">Samaṇo ayaṁ sammato bhāvitatto;</span><br />
</p>
<p id="ja518c4p3">
<span class="pali m-text">Tassāhamakkhiṁ vivariṁ guyhamatthaṁ,</span><br />
</p>
<p id="ja518c4p4">
<span class="pali m-text">Atītamattho kapaṇaṁ rudāmi.</span><br />
</p>
<p id="ja518c5p1">
<span class="pali m-text">Tassāhaṁ paramaṁ brahme guyhaṁ,</span><br />
</p>
<p id="ja518c5p2">
<span class="pali m-text">Vācañhi maṁ nāsakkhiṁ saṁyametuṁ;</span><br />
</p>
<p id="ja518c5p3">
<span class="pali m-text">Tappakkhato hi bhayamāgataṁ mamaṁ,</span><br />
</p>
<p id="ja518c5p4">
<span class="pali m-text">Atītamattho kapaṇaṁ rudāmi.</span><br />
</p>
<p id="ja518c6p1">
<span class="pali m-text">Yo ve naro suhadaṁ maññamāno,</span><br />
</p>
<p id="ja518c6p2">
<span class="pali m-text">Guyhamatthaṁ saṁsati dukkulīne;</span><br />
</p>
<p id="ja518c6p3">
<span class="pali m-text">Dosā bhayā athavā rāgarattā,</span><br />
</p>
<p id="ja518c6p4">
<span class="pali m-text">Pallatthito bālo asaṁsayaṁ so.</span><br />
</p>
<p id="ja518c7p1">
<span class="pali m-text">Tirokkhavāco asataṁ paviṭṭho,</span><br />
</p>
<p id="ja518c7p2">
<span class="pali m-text">Yo saṅgatīsu mudīreti vākyaṁ;</span><br />
</p>
<p id="ja518c7p3">
<span class="pali m-text">Āsīviso dummukhotyāhu taṁ naraṁ,</span><br />
</p>
<p id="ja518c7p4">
<span class="pali m-text">Ārā ārā saṁyame tādisamhā.</span><br />
</p>
<p id="ja518c8p1">
<span class="pali m-text">Annaṁ pānaṁ kāsikacandanañca,</span><br />
</p>
<p id="ja518c8p2">
<span class="pali m-text">Manāpitthiyo mālamucchādanañca;</span><br />
</p>
<p id="ja518c8p3">
<span class="pali m-text">Ohāya gacchāmase sabbakāme,</span><br />
</p>
<p id="ja518c8p4">
<span class="pali m-text">Supaṇṇa pāṇūpagatāva tyamhā”.</span><br />
</p>
<p id="ja518c9p1">
<span class="pali m-text">“Ko nīdha tiṇṇaṁ garahaṁ upeti,</span><br />
</p>
<p id="ja518c9p2">
<span class="pali m-text">Asmiṁdhaloke pāṇabhū nāgarāja;</span><br />
</p>
<p id="ja518c9p3">
<span class="pali m-text">Samaṇo supaṇṇo athavā tvameva,</span><br />
</p>
<p id="ja518c9p4">
<span class="pali m-text">Kiṁ kāraṇā paṇḍarakaggahīto”.</span><br />
</p>
<p id="ja518c10p1">
<span class="pali m-text">“Samaṇoti me sammatatto ahosi,</span><br />
</p>
<p id="ja518c10p2">
<span class="pali m-text">Piyo ca me manasā bhāvitatto;</span><br />
</p>
<p id="ja518c10p3">
<span class="pali m-text">Tassāhamakkhiṁ vivariṁ guyhamatthaṁ,</span><br />
</p>
<p id="ja518c10p4">
<span class="pali m-text">Atītamattho kapaṇaṁ rudāmi”.</span><br />
</p>
<p id="ja518c11p1">
<span class="pali m-text">“Na catthi satto amaro pathabyā,</span><br />
</p>
<p id="ja518c11p2">
<span class="pali m-text">Paññāvidhā natthi na ninditabbā;</span><br />
</p>
<p id="ja518c11p3">
<span class="pali m-text">Saccena dhammena dhitiyā damena,</span><br />
</p>
<p id="ja518c11p4">
<span class="pali m-text">Alabbhamabyāharatī naro idha.</span><br />
</p>
<p id="ja518c12p1">
<span class="pali m-text">Mātāpitā paramā bandhavānaṁ,</span><br />
</p>
<p id="ja518c12p2">
<span class="pali m-text">Nāssa tatiyo anukampakatthi;</span><br />
</p>
<p id="ja518c12p3">
<span class="pali m-text">Tesampi guyhaṁ paramaṁ na saṁse,</span><br />
</p>
<p id="ja518c12p4">
<span class="pali m-text">Mantassa bhedaṁ parisaṅkamāno.</span><br />
</p>
<p id="ja518c13p1">
<span class="pali m-text">Mātāpitā bhaginī bhātaro ca,</span><br />
</p>
<p id="ja518c13p2">
<span class="pali m-text">Sahāyā vā yassa honti sapakkhā;</span><br />
</p>
<p id="ja518c13p3">
<span class="pali m-text">Tesampi guyhaṁ paramaṁ na saṁse,</span><br />
</p>
<p id="ja518c13p4">
<span class="pali m-text">Mantassa bhedaṁ parisaṅkamāno.</span><br />
</p>
<p id="ja518c14p1">
<span class="pali m-text">Bhariyā ce purisaṁ vajjā,</span><br />
</p>
<p id="ja518c14p2">
<span class="pali m-text">Komārī piyabhāṇinī;</span><br />
</p>
<p id="ja518c14p3">
<span class="pali m-text">Puttarūpayasūpetā,</span><br />
</p>
<p id="ja518c14p4">
<span class="pali m-text">Ñātisaṅghapurakkhatā;</span><br />
</p>
<p id="ja518c14p5">
<span class="pali m-text">Tassāpi guyhaṁ paramaṁ na saṁse,</span><br />
</p>
<p id="ja518c14p6">
<span class="pali m-text">Mantassa bhedaṁ parisaṅkamāno.</span><br />
</p>
<p id="ja518c15p1">
<span class="pali m-text">Na guyhamatthaṁ vivareyya,</span><br />
</p>
<p id="ja518c15p2">
<span class="pali m-text">Rakkheyya naṁ yathā nidhiṁ;</span><br />
</p>
<p id="ja518c15p3">
<span class="pali m-text">Na hi pātukato sādhu,</span><br />
</p>
<p id="ja518c15p4">
<span class="pali m-text">Guyho attho pajānatā.</span><br />
</p>
<p id="ja518c16p1">
<span class="pali m-text">Thiyā guyhaṁ na saṁseyya,</span><br />
</p>
<p id="ja518c16p2">
<span class="pali m-text">amittassa ca paṇḍito;</span><br />
</p>
<p id="ja518c16p3">
<span class="pali m-text">Yo cāmisena saṁhīro,</span><br />
</p>
<p id="ja518c16p4">
<span class="pali m-text">hadayattheno ca yo naro.</span><br />
</p>
<p id="ja518c17p1">
<span class="pali m-text">Guyhamatthaṁ asambuddhaṁ,</span><br />
</p>
<p id="ja518c17p2">
<span class="pali m-text">sambodhayati yo naro;</span><br />
</p>
<p id="ja518c17p3">
<span class="pali m-text">Mantabhedabhayā tassa,</span><br />
</p>
<p id="ja518c17p4">
<span class="pali m-text">dāsabhūto titikkhati.</span><br />
</p>
<p id="ja518c18p1">
<span class="pali m-text">Yāvanto purisassatthaṁ,</span><br />
</p>
<p id="ja518c18p2">
<span class="pali m-text">guyhaṁ jānanti mantinaṁ;</span><br />
</p>
<p id="ja518c18p3">
<span class="pali m-text">Tāvanto tassa ubbegā,</span><br />
</p>
<p id="ja518c18p4">
<span class="pali m-text">tasmā guyhaṁ na vissaje.</span><br />
</p>
<p id="ja518c19p1">
<span class="pali m-text">Vivicca bhāseyya divā rahassaṁ,</span><br />
</p>
<p id="ja518c19p2">
<span class="pali m-text">Rattiṁ giraṁ nātivelaṁ pamuñce;</span><br />
</p>
<p id="ja518c19p3">
<span class="pali m-text">Upassutikā hi suṇanti mantaṁ,</span><br />
</p>
<p id="ja518c19p4">
<span class="pali m-text">Tasmā manto khippamupeti bhedaṁ.</span><br />
</p>
<p id="ja518c20p1">
<span class="pali m-text">Yathāpi assa nagaraṁ mahantaṁ,</span><br />
</p>
<p id="ja518c20p2">
<span class="pali m-text">Advārakaṁ āyasaṁ bhaddasālaṁ;</span><br />
</p>
<p id="ja518c20p3">
<span class="pali m-text">Samantakhātāparikhāupetaṁ,</span><br />
</p>
<p id="ja518c20p4">
<span class="pali m-text">Evampi me te idha guyhamantā.</span><br />
</p>
<p id="ja518c21p1">
<span class="pali m-text">Ye guyhamantā avikiṇṇavācā,</span><br />
</p>
<p id="ja518c21p2">
<span class="pali m-text">Daḷhā sadatthesu narā dujivha;</span><br />
</p>
<p id="ja518c21p3">
<span class="pali m-text">Ārā amittā byavajanti tehi,</span><br />
</p>
<p id="ja518c21p4">
<span class="pali m-text">Āsīvisā vā riva sattusaṅghā”.</span><br />
</p>
<p id="ja518c22p1">
<span class="pali m-text">“Hitvā gharaṁ pabbajito acelo,</span><br />
</p>
<p id="ja518c22p2">
<span class="pali m-text">Naggo muṇḍo carati ghāsahetu;</span><br />
</p>
<p id="ja518c22p3">
<span class="pali m-text">Tamhi nu kho vivariṁ guyhamatthaṁ,</span><br />
</p>
<p id="ja518c22p4">
<span class="pali m-text">Atthā ca dhammā ca apaggatamhā.</span><br />
</p>
<p id="ja518c23p1">
<span class="pali m-text">Kathaṅkaro hoti supaṇṇarāja,</span><br />
</p>
<p id="ja518c23p2">
<span class="pali m-text">Kiṁsīlo kena vatena vattaṁ;</span><br />
</p>
<p id="ja518c23p3">
<span class="pali m-text">Samaṇo caraṁ hitvā mamāyitāni,</span><br />
</p>
<p id="ja518c23p4">
<span class="pali m-text">Kathaṅkaro saggamupeti ṭhānaṁ”.</span><br />
</p>
<p id="ja518c24p1">
<span class="pali m-text">“Hiriyā titikkhāya damenupeto,</span><br />
</p>
<p id="ja518c24p2">
<span class="pali m-text">Akkodhano pesuṇiyaṁ pahāya;</span><br />
</p>
<p id="ja518c24p3">
<span class="pali m-text">Samaṇo caraṁ hitvā mamāyitāni,</span><br />
</p>
<p id="ja518c24p4">
<span class="pali m-text">Evaṅkaro saggamupeti ṭhānaṁ”.</span><br />
</p>
<p id="ja518c25p1">
<span class="pali m-text">“Mātāva puttaṁ taruṇaṁ tanujjaṁ,</span><br />
</p>
<p id="ja518c25p2">
<span class="pali m-text">Samphassatā sabbagattaṁ phareti;</span><br />
</p>
<p id="ja518c25p3">
<span class="pali m-text">Evampi me tvaṁ pāturahu dijinda,</span><br />
</p>
<p id="ja518c25p4">
<span class="pali m-text">Mātāva puttaṁ anukampamāno”.</span><br />
</p>
<p id="ja518c26p1">
<span class="pali m-text">“Handajja tvaṁ muñca vadhā dujivha,</span><br />
</p>
<p id="ja518c26p2">
<span class="pali m-text">Tayo hi puttā na hi añño atthi;</span><br />
</p>
<p id="ja518c26p3">
<span class="pali m-text">Antevāsī dinnako atrajo ca,</span><br />
</p>
<p id="ja518c26p4">
<span class="pali m-text">Rajjassu puttaññataro me ahosi”.</span><br />
</p>
<p id="ja518c27p1">
<span class="pali m-text">Icceva vākyaṁ visajjī supaṇṇo,</span><br />
</p>
<p id="ja518c27p2">
<span class="pali m-text">Bhumyaṁ patiṭṭhāya dijo dujivhaṁ;</span><br />
</p>
<p id="ja518c27p3">
<span class="pali m-text">“Muttajja tvaṁ sabbabhayātivatto,</span><br />
</p>
<p id="ja518c27p4">
<span class="pali m-text">Thalūdake hohi mayābhigutto.</span><br />
</p>
<p id="ja518c28p1">
<span class="pali m-text">Ātaṅkinaṁ yathā kusalo bhisakko,</span><br />
</p>
<p id="ja518c28p2">
<span class="pali m-text">Pipāsitānaṁ rahadova sīto;</span><br />
</p>
<p id="ja518c28p3">
<span class="pali m-text">Vesmaṁ yathā himasītaṭṭitānaṁ,</span><br />
</p>
<p id="ja518c28p4">
<span class="pali m-text">Evampi te saraṇamahaṁ bhavāmi”.</span><br />
</p>
<p id="ja518c29p1">
<span class="pali m-text">“Sandhiṁ katvā amittena,</span><br />
</p>
<p id="ja518c29p2">
<span class="pali m-text">aṇḍajena jalābuja;</span><br />
</p>
<p id="ja518c29p3">
<span class="pali m-text">Vivariya dāṭhaṁ sesi,</span><br />
</p>
<p id="ja518c29p4">
<span class="pali m-text">kuto taṁ bhayamāgataṁ”.</span><br />
</p>
<p id="ja518c30p1">
<span class="pali m-text">“Saṅketheva amittasmiṁ,</span><br />
</p>
<p id="ja518c30p2">
<span class="pali m-text">mittasmimpi na vissase;</span><br />
</p>
<p id="ja518c30p3">
<span class="pali m-text">Abhayā bhayamuppannaṁ,</span><br />
</p>
<p id="ja518c30p4">
<span class="pali m-text">api mūlāni kantati.</span><br />
</p>
<p id="ja518c31p1">
<span class="pali m-text">Kathaṁ nu vissase tyamhi,</span><br />
</p>
<p id="ja518c31p2">
<span class="pali m-text">yenāsi kalaho kato;</span><br />
</p>
<p id="ja518c31p3">
<span class="pali m-text">Niccayattena ṭhātabbaṁ,</span><br />
</p>
<p id="ja518c31p4">
<span class="pali m-text">so disabbhi na rajjati.</span><br />
</p>
<p id="ja518c32p1">
<span class="pali m-text">Vissāsaye na ca taṁ vissayeyya,</span><br />
</p>
<p id="ja518c32p2">
<span class="pali m-text">Asaṅkito saṅkito ca bhaveyya;</span><br />
</p>
<p id="ja518c32p3">
<span class="pali m-text">Tathā tathā viññū parakkameyya,</span><br />
</p>
<p id="ja518c32p4">
<span class="pali m-text">Yathā yathā bhāvaṁ paro na jaññā”.</span><br />
</p>
<p id="ja518c33p1">
<span class="pali m-text">Te devavaṇṇā sukhumālarūpā,</span><br />
</p>
<p id="ja518c33p2">
<span class="pali m-text">Ubho samā sujayā puññakhandhā;</span><br />
</p>
<p id="ja518c33p3">
<span class="pali m-text">Upāgamuṁ karampiyaṁ acelaṁ,</span><br />
</p>
<p id="ja518c33p4">
<span class="pali m-text">Missībhūtā assavāhāva nāgā.</span><br />
</p>
<p id="ja518c34p1">
<span class="pali m-text">Tato have paṇḍarako acelaṁ,</span><br />
</p>
<p id="ja518c34p2">
<span class="pali m-text">Sayamevupāgamma idaṁ avoca;</span><br />
</p>
<p id="ja518c34p3">
<span class="pali m-text">“Muttajjahaṁ sabbabhayātivatto,</span><br />
</p>
<p id="ja518c34p4">
<span class="pali m-text">Na hi nūna tuyhaṁ manaso piyamhā”.</span><br />
</p>
<p id="ja518c35p1">
<span class="pali m-text">“Piyo hi me āsi supaṇṇarājā,</span><br />
</p>
<p id="ja518c35p2">
<span class="pali m-text">Asaṁsayaṁ paṇḍarakena saccaṁ;</span><br />
</p>
<p id="ja518c35p3">
<span class="pali m-text">So rāgarattova akāsimetaṁ,</span><br />
</p>
<p id="ja518c35p4">
<span class="pali m-text">Pāpakammaṁ sampajāno na mohā”.</span><br />
</p>
<p id="ja518c36p1">
<span class="pali m-text">“Na me piyaṁ appiyaṁ vāpi hoti,</span><br />
</p>
<p id="ja518c36p2">
<span class="pali m-text">Sampassato lokamimaṁ parañca;</span><br />
</p>
<p id="ja518c36p3">
<span class="pali m-text">Susaññatānañhi viyañjanena,</span><br />
</p>
<p id="ja518c36p4">
<span class="pali m-text">Asaññato lokamimaṁ carāsi.</span><br />
</p>
<p id="ja518c37p1">
<span class="pali m-text">Ariyāvakāsosi anariyovāsi,</span><br />
</p>
<p id="ja518c37p2">
<span class="pali m-text">Asaññato saññatasannikāso;</span><br />
</p>
<p id="ja518c37p3">
<span class="pali m-text">Kaṇhābhijātikosi anariyarūpo,</span><br />
</p>
<p id="ja518c37p4">
<span class="pali m-text">Pāpaṁ bahuṁ duccaritaṁ acāri.</span><br />
</p>
<p id="ja518c38p1">
<span class="pali m-text">Aduṭṭhassa tuvaṁ dubbhi,</span><br />
</p>
<p id="ja518c38p2">
<span class="pali m-text">dubbhī ca pisuṇo casi;</span><br />
</p>
<p id="ja518c38p3">
<span class="pali m-text">Etena saccavajjena,</span><br />
</p>
<p id="ja518c38p4">
<span class="pali m-text">muddhā te phalatu sattadhā”.</span><br />
</p>
<p id="ja518c39p1">
<span class="pali m-text">“Tasmā hi mittānaṁ na dubbhitabbaṁ,</span><br />
</p>
<p id="ja518c39p2">
<span class="pali m-text">Mittadubbhā pāpiyo natthi añño;</span><br />
</p>
<p id="ja518c39p3">
<span class="pali m-text">Āsittasatto nihato pathabyā,</span><br />
</p>
<p id="ja518c39p4">
<span class="pali m-text">Indassa vākyena hi saṁvaro hato”ti.</span><br />
</p>
<p id="ja518c40p1">
<span class="pali m-text">Paṇḍaranāgarājajātakaṁ aṭṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0517.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0519.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>