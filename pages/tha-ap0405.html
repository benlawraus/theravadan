<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0405.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0404.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0406.html">Next</a></div>
</div>
<p id="tha-ap405c0p2">
<span class="pali m-text">Metteyyavagga</span><br />
</p>
<section id="mettaguttheraapadana">
<span id="tha-ap405c0p3"></span><h2><span class="pali m-text">3. Mettaguttheraapadāna</span></h2>
<p id="tha-ap405c1p1">
<span class="pali m-text">“Himavantassāvidūre,</span><br />
</p>
<p id="tha-ap405c1p2">
<span class="pali m-text">asoko nāma pabbato;</span><br />
</p>
<p id="tha-ap405c1p3">
<span class="pali m-text">Tatthāsi assamo mayhaṁ,</span><br />
</p>
<p id="tha-ap405c1p4">
<span class="pali m-text">vissakammena māpito.</span><br />
</p>
<p id="tha-ap405c2p1">
<span class="pali m-text">Sumedho nāma sambuddho,</span><br />
</p>
<p id="tha-ap405c2p2">
<span class="pali m-text">aggo kāruṇiko muni;</span><br />
</p>
<p id="tha-ap405c2p3">
<span class="pali m-text">Nivāsayitvā pubbaṇhe,</span><br />
</p>
<p id="tha-ap405c2p4">
<span class="pali m-text">piṇḍāya me upāgami.</span><br />
</p>
<p id="tha-ap405c3p1">
<span class="pali m-text">Upāgataṁ mahāvīraṁ,</span><br />
</p>
<p id="tha-ap405c3p2">
<span class="pali m-text">sumedhaṁ lokanāyakaṁ;</span><br />
</p>
<p id="tha-ap405c3p3">
<span class="pali m-text">Paggayha sugatapattaṁ,</span><br />
</p>
<p id="tha-ap405c3p4">
<span class="pali m-text">sappitelaṁ apūrayiṁ.</span><br />
</p>
<p id="tha-ap405c4p1">
<span class="pali m-text">Datvānahaṁ buddhaseṭṭhe,</span><br />
</p>
<p id="tha-ap405c4p2">
<span class="pali m-text">sumedhe lokanāyake;</span><br />
</p>
<p id="tha-ap405c4p3">
<span class="pali m-text">Añjaliṁ paggahetvāna,</span><br />
</p>
<p id="tha-ap405c4p4">
<span class="pali m-text">bhiyyo hāsaṁ janesahaṁ.</span><br />
</p>
<p id="tha-ap405c5p1">
<span class="pali m-text">Iminā sappidānena,</span><br />
</p>
<p id="tha-ap405c5p2">
<span class="pali m-text">cetanāpaṇidhīhi ca;</span><br />
</p>
<p id="tha-ap405c5p3">
<span class="pali m-text">Devabhūto manusso vā,</span><br />
</p>
<p id="tha-ap405c5p4">
<span class="pali m-text">labhāmi vipulaṁ sukhaṁ.</span><br />
</p>
<p id="tha-ap405c6p1">
<span class="pali m-text">Vinipātaṁ vivajjetvā,</span><br />
</p>
<p id="tha-ap405c6p2">
<span class="pali m-text">saṁsarāmi bhavābhave;</span><br />
</p>
<p id="tha-ap405c6p3">
<span class="pali m-text">Tattha cittaṁ paṇidhitvā,</span><br />
</p>
<p id="tha-ap405c6p4">
<span class="pali m-text">labhāmi acalaṁ padaṁ.</span><br />
</p>
<p id="tha-ap405c7p1">
<span class="pali m-text">‘Lābhā tuyhaṁ suladdhaṁ te,</span><br />
</p>
<p id="tha-ap405c7p2">
<span class="pali m-text">yaṁ maṁ addakkhi brāhmaṇa;</span><br />
</p>
<p id="tha-ap405c7p3">
<span class="pali m-text">Mama dassanamāgamma,</span><br />
</p>
<p id="tha-ap405c7p4">
<span class="pali m-text">arahattaṁ bhavissati.</span><br />
</p>
<p id="tha-ap405c8p1">
<span class="pali m-text">Vissattho hohi mā bhāyi,</span><br />
</p>
<p id="tha-ap405c8p2">
<span class="pali m-text">adhigantvā mahāyasaṁ;</span><br />
</p>
<p id="tha-ap405c8p3">
<span class="pali m-text">Mamañhi sappiṁ datvāna,</span><br />
</p>
<p id="tha-ap405c8p4">
<span class="pali m-text">parimokkhasi jātiyā’.</span><br />
</p>
<p id="tha-ap405c9p1">
<span class="pali m-text">Iminā sappidānena,</span><br />
</p>
<p id="tha-ap405c9p2">
<span class="pali m-text">cetanāpaṇidhīhi ca;</span><br />
</p>
<p id="tha-ap405c9p3">
<span class="pali m-text">Devabhūto manusso vā,</span><br />
</p>
<p id="tha-ap405c9p4">
<span class="pali m-text">labhase vipulaṁ sukhaṁ.</span><br />
</p>
<p id="tha-ap405c10p1">
<span class="pali m-text">Iminā sappidānena,</span><br />
</p>
<p id="tha-ap405c10p2">
<span class="pali m-text">mettacittavatāya ca;</span><br />
</p>
<p id="tha-ap405c10p3">
<span class="pali m-text">Aṭṭhārase kappasate,</span><br />
</p>
<p id="tha-ap405c10p4">
<span class="pali m-text">devaloke ramissasi.</span><br />
</p>
<p id="tha-ap405c11p1">
<span class="pali m-text">Aṭṭhatiṁsatikkhattuñca,</span><br />
</p>
<p id="tha-ap405c11p2">
<span class="pali m-text">devarājā bhavissasi;</span><br />
</p>
<p id="tha-ap405c11p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap405c11p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap405c12p1">
<span class="pali m-text">Ekapaññāsakkhattuñca,</span><br />
</p>
<p id="tha-ap405c12p2">
<span class="pali m-text">cakkavattī bhavissasi;</span><br />
</p>
<p id="tha-ap405c12p3">
<span class="pali m-text">Cāturanto vijitāvī,</span><br />
</p>
<p id="tha-ap405c12p4">
<span class="pali m-text">jambumaṇḍassa issaro.</span><br />
</p>
<p id="tha-ap405c13p1">
<span class="pali m-text">Mahāsamuddovakkhobho,</span><br />
</p>
<p id="tha-ap405c13p2">
<span class="pali m-text">duddharo pathavī yathā;</span><br />
</p>
<p id="tha-ap405c13p3">
<span class="pali m-text">Evamevaṁ ca te bhogā,</span><br />
</p>
<p id="tha-ap405c13p4">
<span class="pali m-text">appameyyā bhavissare.</span><br />
</p>
<p id="tha-ap405c14p1">
<span class="pali m-text">Saṭṭhikoṭī hiraññassa,</span><br />
</p>
<p id="tha-ap405c14p2">
<span class="pali m-text">cajitvā pabbajiṁ ahaṁ;</span><br />
</p>
<p id="tha-ap405c14p3">
<span class="pali m-text">Kiṁ kusalaṁ gavesanto,</span><br />
</p>
<p id="tha-ap405c14p4">
<span class="pali m-text">bāvariṁ upasaṅkamiṁ.</span><br />
</p>
<p id="tha-ap405c15p1">
<span class="pali m-text">Tattha mante adhīyāmi,</span><br />
</p>
<p id="tha-ap405c15p2">
<span class="pali m-text">chaḷaṅgaṁ nāma lakkhaṇaṁ;</span><br />
</p>
<p id="tha-ap405c15p3">
<span class="pali m-text">Tamandhakāraṁ vidhamaṁ,</span><br />
</p>
<p id="tha-ap405c15p4">
<span class="pali m-text">uppajji tvaṁ mahāmuni.</span><br />
</p>
<p id="tha-ap405c16p1">
<span class="pali m-text">Tava dassanakāmohaṁ,</span><br />
</p>
<p id="tha-ap405c16p2">
<span class="pali m-text">āgatomhi mahāmuni;</span><br />
</p>
<p id="tha-ap405c16p3">
<span class="pali m-text">Tava dhammaṁ suṇitvāna,</span><br />
</p>
<p id="tha-ap405c16p4">
<span class="pali m-text">pattomhi acalaṁ padaṁ.</span><br />
</p>
<p id="tha-ap405c17p1">
<span class="pali m-text">Tiṁsakappasahassamhi,</span><br />
</p>
<p id="tha-ap405c17p2">
<span class="pali m-text">sappiṁ buddhassadāsahaṁ;</span><br />
</p>
<p id="tha-ap405c17p3">
<span class="pali m-text">Etthantare nābhijāne,</span><br />
</p>
<p id="tha-ap405c17p4">
<span class="pali m-text">sappiṁ viññāpitaṁ mayā.</span><br />
</p>
<p id="tha-ap405c18p1">
<span class="pali m-text">Mama saṅkappamaññāya,</span><br />
</p>
<p id="tha-ap405c18p2">
<span class="pali m-text">uppajjati yadicchakaṁ;</span><br />
</p>
<p id="tha-ap405c18p3">
<span class="pali m-text">Cittamaññāya nibbattaṁ,</span><br />
</p>
<p id="tha-ap405c18p4">
<span class="pali m-text">sabbe santappayāmahaṁ.</span><br />
</p>
<p id="tha-ap405c19p1">
<span class="pali m-text">Aho buddhā aho dhammā,</span><br />
</p>
<p id="tha-ap405c19p2">
<span class="pali m-text">aho no satthu sampadā;</span><br />
</p>
<p id="tha-ap405c19p3">
<span class="pali m-text">Thokañhi sappiṁ datvāna,</span><br />
</p>
<p id="tha-ap405c19p4">
<span class="pali m-text">appameyyaṁ labhāmahaṁ.</span><br />
</p>
<p id="tha-ap405c20p1">
<span class="pali m-text">Mahāsamudde udakaṁ,</span><br />
</p>
<p id="tha-ap405c20p2">
<span class="pali m-text">yāvatā nerupassato;</span><br />
</p>
<p id="tha-ap405c20p3">
<span class="pali m-text">Mama sappiṁ upādāya,</span><br />
</p>
<p id="tha-ap405c20p4">
<span class="pali m-text">kalabhāgaṁ na hessati.</span><br />
</p>
<p id="tha-ap405c21p1">
<span class="pali m-text">Yāvatā cakkavāḷassa,</span><br />
</p>
<p id="tha-ap405c21p2">
<span class="pali m-text">kariyantassa rāsito;</span><br />
</p>
<p id="tha-ap405c21p3">
<span class="pali m-text">Mama nibbattavatthānaṁ,</span><br />
</p>
<p id="tha-ap405c21p4">
<span class="pali m-text">okāso so na sammati.</span><br />
</p>
<p id="tha-ap405c22p1">
<span class="pali m-text">Pabbatarājā himavā,</span><br />
</p>
<p id="tha-ap405c22p2">
<span class="pali m-text">pavaropi siluccayo;</span><br />
</p>
<p id="tha-ap405c22p3">
<span class="pali m-text">Mamānulittagandhassa,</span><br />
</p>
<p id="tha-ap405c22p4">
<span class="pali m-text">upanidhiṁ na hessati.</span><br />
</p>
<p id="tha-ap405c23p1">
<span class="pali m-text">Vatthaṁ gandhañca sappiñca,</span><br />
</p>
<p id="tha-ap405c23p2">
<span class="pali m-text">aññañca diṭṭhadhammikaṁ;</span><br />
</p>
<p id="tha-ap405c23p3">
<span class="pali m-text">Asaṅkhatañca nibbānaṁ,</span><br />
</p>
<p id="tha-ap405c23p4">
<span class="pali m-text">sappidānassidaṁ phalaṁ.</span><br />
</p>
<p id="tha-ap405c24p1">
<span class="pali m-text">Satipaṭṭhānasayano,</span><br />
</p>
<p id="tha-ap405c24p2">
<span class="pali m-text">samādhijhānagocaro;</span><br />
</p>
<p id="tha-ap405c24p3">
<span class="pali m-text">Bojjhaṅgabhojano ajja,</span><br />
</p>
<p id="tha-ap405c24p4">
<span class="pali m-text">sappidānassidaṁ phalaṁ.</span><br />
</p>
<p id="tha-ap405c25p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap405c25p2">
<span class="pali m-text">…pe…</span><br />
</p>
<p id="tha-ap405c25p3">
<span class="pali m-text">viharāmi anāsavo.</span><br />
</p>
<p id="tha-ap405c26p1">
<span class="pali m-text">Svāgataṁ vata me āsi,</span><br />
</p>
<p id="tha-ap405c26p2">
<span class="pali m-text">…pe…</span><br />
</p>
<p id="tha-ap405c26p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap405c27p1">
<span class="pali m-text">Paṭisambhidā catasso,</span><br />
</p>
<p id="tha-ap405c27p2">
<span class="pali m-text">…pe…</span><br />
</p>
<p id="tha-ap405c27p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap405c28p1">
<span class="pali m-text">Itthaṁ sudaṁ āyasmā mettagū thero imā gāthāyo abhāsitthāti.</span><br />
</p>
<p id="tha-ap405c29p1">
<span class="pali m-text">Mettaguttherassāpadānaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0404.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0406.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>