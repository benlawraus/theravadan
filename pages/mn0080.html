<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; mn &raquo; Majjhima Nikāya 80 | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mn0080.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-mn-index.html">mn</a> &raquo;
          </span>
          Majjhima Nikāya 80
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mn0079.html">Previous</a></div>
<div class="m-col-t-6 m-text-right">
<a href="https://theravadan.org/pages/mn0081.html">Next</a></div>
</div>
<p>Translators: <span class="sujato m-text">sujato</span></p>
<p><span class="sujato m-text">Middle Discourses 80</span></p>
<section id="vekhanasasutta">
<span id="mn80c0p2"></span><h2><span class="pali m-text">Vekhanasasutta</span></h2>
<p><span class="sujato m-text">With Vekhanasa</span></p>
<p id="mn80c1p1">
<span class="pali m-text">Evaṁ me sutaṁ—</span><br />
<span class="sujato m-text">So I have heard.</span><br />
</p>
<p id="mn80c1p2">
<span class="pali m-text">ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.</span><br />
<span class="sujato m-text">At one time the Buddha was staying near Sāvatthī in Jeta’s Grove, Anāthapiṇḍika’s monastery.</span><br />
</p>
<p id="mn80c2p1">
<span class="pali m-text">Atha kho vekhanaso paribbājako yena bhagavā tenupasaṅkami; upasaṅkamitvā bhagavatā saddhiṁ sammodi.</span><br />
<span class="sujato m-text">Then the wanderer Vekhanasa went up to the Buddha, and exchanged greetings with him.</span><br />
</p>
<p id="mn80c2p2">
<span class="pali m-text">Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.</span><br />
<span class="sujato m-text">When the greetings and polite conversation were over, he stood to one side,</span><br />
</p>
<p id="mn80c2p3">
<span class="pali m-text">Ekamantaṁ ṭhito kho vekhanaso paribbājako bhagavato santike udānaṁ udānesi:</span><br />
<span class="sujato m-text">and expressed this heartfelt sentiment:</span><br />
</p>
<p id="mn80c2p4">
<span class="pali m-text">“ayaṁ paramo vaṇṇo, ayaṁ paramo vaṇṇo”ti.</span><br />
<span class="sujato m-text">“This is the ultimate splendor, this is the ultimate splendor.”</span><br />
</p>
<p id="mn80c2p5">
<span class="pali m-text">“Kiṁ pana tvaṁ, kaccāna, evaṁ vadesi:</span><br />
<span class="sujato m-text">“But Kaccāna, why do you say:</span><br />
</p>
<p id="mn80c2p6">
<span class="pali m-text">‘ayaṁ paramo vaṇṇo, ayaṁ paramo vaṇṇo’ti?</span><br />
<span class="sujato m-text">‘This is the ultimate splendor, this is the ultimate splendor.’</span><br />
</p>
<p id="mn80c2p7">
<span class="pali m-text">Katamo, kaccāna, so paramo vaṇṇo”ti?</span><br />
<span class="sujato m-text">What is that ultimate splendor?”</span><br />
</p>
<p id="mn80c2p8">
<span class="pali m-text">“Yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo”ti.</span><br />
<span class="sujato m-text">“Master Gotama, the ultimate splendor is the splendor compared to which no other splendor is finer.”</span><br />
</p>
<p id="mn80c2p9">
<span class="pali m-text">“Katamo pana so, kaccāna, vaṇṇo yasmā vaṇṇā añño vaṇṇo uttaritaro vā paṇītataro vā natthī”ti?</span><br />
<span class="sujato m-text">“But what is that ultimate splendor compared to which no other splendor is finer?”</span><br />
</p>
<p id="mn80c2p10">
<span class="pali m-text">“Yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo”ti.</span><br />
<span class="sujato m-text">“Master Gotama, the ultimate splendor is the splendor compared to which no other splendor is finer.”</span><br />
</p>
<p id="mn80c3p1">
<span class="pali m-text">“Dīghāpi kho te esā, kaccāna, phareyya:</span><br />
<span class="sujato m-text">“Kaccāna, you could draw this out for a long time.</span><br />
</p>
<p id="mn80c3p2">
<span class="pali m-text">‘yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo’ti vadesi, tañca vaṇṇaṁ na paññapesi.</span><br />
<span class="sujato m-text">You say, ‘The ultimate splendor is the splendor compared to which no other splendor is finer.’ But you don’t describe that splendor.</span><br />
</p>
<p id="mn80c3p3">
<span class="pali m-text">Seyyathāpi, kaccāna, puriso evaṁ vadeyya:</span><br />
<span class="sujato m-text">Suppose a man was to say,</span><br />
</p>
<p id="mn80c3p4">
<span class="pali m-text">‘ahaṁ yā imasmiṁ janapade janapadakalyāṇī, taṁ icchāmi taṁ kāmemī’ti.</span><br />
<span class="sujato m-text">‘Whoever the finest lady in the land is, it is her that I want, her I desire!’</span><br />
</p>
<p id="mn80c3p5">
<span class="pali m-text">Tamenaṁ evaṁ vadeyyuṁ:</span><br />
<span class="sujato m-text">They’d say to him,</span><br />
</p>
<p id="mn80c3p6">
<span class="pali m-text">‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ—khattiyī vā brāhmaṇī vā vessī vā suddī vā’ti?</span><br />
<span class="sujato m-text">‘Mister, that finest lady in the land who you desire—do you know whether she’s an aristocrat, a brahmin, a peasant, or a menial?’</span><br />
</p>
<p id="mn80c3p7">
<span class="pali m-text">Iti puṭṭho ‘no’ti vadeyya.</span><br />
<span class="sujato m-text">Asked this, he’d say, ‘No.’</span><br />
</p>
<p id="mn80c3p8">
<span class="pali m-text">Tamenaṁ evaṁ vadeyyuṁ:</span><br />
<span class="sujato m-text">They’d say to him,</span><br />
</p>
<p id="mn80c3p9">
<span class="pali m-text">‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ evaṁnāmā evaṅgottāti vāti …pe… dīghā vā rassā vā majjhimā vā kāḷī vā sāmā vā maṅguracchavī vāti … amukasmiṁ gāme vā nigame vā nagare vā’ti?</span><br />
<span class="sujato m-text">‘Mister, that finest lady in the land who you desire—do you know her name or clan? Whether she’s tall or short or medium? Whether her skin is black, brown, or tawny? What village, town, or city she comes from?’</span><br />
</p>
<p id="mn80c3p10">
<span class="pali m-text">Iti puṭṭho ‘no’ti vadeyya.</span><br />
<span class="sujato m-text">Asked this, he’d say, ‘No.’</span><br />
</p>
<p id="mn80c3p11">
<span class="pali m-text">Tamenaṁ evaṁ vadeyyuṁ:</span><br />
<span class="sujato m-text">They’d say to him,</span><br />
</p>
<p id="mn80c3p12">
<span class="pali m-text">‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti?</span><br />
<span class="sujato m-text">‘Mister, do you desire someone who you’ve never even known or seen?’</span><br />
</p>
<p id="mn80c3p13">
<span class="pali m-text">Iti puṭṭho ‘āmā’ti vadeyya.</span><br />
<span class="sujato m-text">Asked this, he’d say, ‘Yes.’</span><br />
</p>
<p id="mn80c3p14">
<span class="pali m-text">Taṁ kiṁ maññasi, kaccāna,</span><br />
<span class="sujato m-text">What do you think, Kaccāna?</span><br />
</p>
<p id="mn80c3p15">
<span class="pali m-text">nanu evaṁ sante tassa purisassa appāṭihīrakataṁ bhāsitaṁ sampajjatī”ti?</span><br />
<span class="sujato m-text">This being so, doesn’t that man’s statement turn out to have no demonstrable basis?”</span><br />
</p>
<p id="mn80c3p16">
<span class="pali m-text">“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti.</span><br />
<span class="sujato m-text">“Clearly that’s the case, Master Gotama.”</span><br />
</p>
<p id="mn80c3p17">
<span class="pali m-text">“Evameva kho tvaṁ, kaccāna, ‘yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo’ti vadesi; tañca vaṇṇaṁ na paññapesī”ti.</span><br />
<span class="sujato m-text">“In the same way, you say, ‘The ultimate splendor is the splendor compared to which no other splendor is finer.’ But you don’t describe that splendor.”</span><br />
</p>
<p id="mn80c4p1">
<span class="pali m-text">“Seyyathāpi, bho gotama, maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca, evaṁ vaṇṇo attā hoti arogo paraṁ maraṇā”ti.</span><br />
<span class="sujato m-text">“Master Gotama, suppose there was a beryl gem that was naturally beautiful, eight-faceted, well-worked. When placed on a cream rug it would shine and glow and radiate. Such is the splendor of the self that is well after death.”</span><br />
</p>
<p id="mn80c5p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c5p2">
<span class="pali m-text">yo vā maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca, yo vā rattandhakāratimisāya kimi khajjopanako imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: such a beryl gem, or a firefly in the dark of night?”</span><br />
</p>
<p id="mn80c5p3">
<span class="pali m-text">“Yvāyaṁ, bho gotama, rattandhakāratimisāya kimi khajjopanako, ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“A firefly in the dark of night.”</span><br />
</p>
<p id="mn80c6p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c6p2">
<span class="pali m-text">yo vā rattandhakāratimisāya kimi khajjopanako, yo vā rattandhakāratimisāya telappadīpo, imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: a firefly in the dark of night, or an oil lamp in the dark of night?”</span><br />
</p>
<p id="mn80c6p3">
<span class="pali m-text">“Yvāyaṁ, bho gotama, rattandhakāratimisāya telappadīpo, ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“An oil lamp in the dark of night.”</span><br />
</p>
<p id="mn80c7p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c7p2">
<span class="pali m-text">yo vā rattandhakāratimisāya telappadīpo, yo vā rattandhakāratimisāya mahāaggikkhandho, imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: an oil lamp in the dark of night, or a bonfire in the dark of night?”</span><br />
</p>
<p id="mn80c7p3">
<span class="pali m-text">“Yvāyaṁ, bho gotama, rattandhakāratimisāya mahāaggikkhandho, ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“A bonfire in the dark of night.”</span><br />
</p>
<p id="mn80c8p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c8p2">
<span class="pali m-text">yo vā rattandhakāratimisāya mahāaggikkhandho, yā vā rattiyā paccūsasamayaṁ viddhe vigatavalāhake deve osadhitārakā, imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: a bonfire in the dark of night, or the Morning Star in a clear and cloudless sky at the crack of dawn?”</span><br />
</p>
<p id="mn80c8p3">
<span class="pali m-text">“Yvāyaṁ, bho gotama, rattiyā paccūsasamayaṁ viddhe vigatavalāhake deve osadhitārakā, ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“The Morning Star in a clear and cloudless sky at the crack of dawn.”</span><br />
</p>
<p id="mn80c9p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c9p2">
<span class="pali m-text">yā vā rattiyā paccūsasamayaṁ viddhe vigatavalāhake deve osadhitārakā, yo vā tadahuposathe pannarase viddhe vigatavalāhake deve abhido aḍḍharattasamayaṁ cando, imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: the Morning Star in a clear and cloudless sky at the crack of dawn, or the full moon at midnight in a clear and cloudless sky on the fifteenth day sabbath?”</span><br />
</p>
<p id="mn80c9p3">
<span class="pali m-text">“Yvāyaṁ, bho gotama, tadahuposathe pannarase viddhe vigatavalāhake deve abhido aḍḍharattasamayaṁ cando, ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“The full moon at midnight in a clear and cloudless sky on the fifteenth day sabbath.”</span><br />
</p>
<p id="mn80c10p1">
<span class="pali m-text">“Taṁ kiṁ maññasi, kaccāna,</span><br />
<span class="sujato m-text">“What do you think, Kaccāna?</span><br />
</p>
<p id="mn80c10p2">
<span class="pali m-text">yo vā tadahuposathe pannarase viddhe vigatavalāhake deve abhido aḍḍharattasamayaṁ cando, yo vā vassānaṁ pacchime māse saradasamaye viddhe vigatavalāhake deve abhido majjhanhikasamayaṁ sūriyo, imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?</span><br />
<span class="sujato m-text">Which of these two has a finer splendor: the full moon at midnight in a clear and cloudless sky on the fifteenth day sabbath, or the sun at midday in a clear and cloudless sky in the last month of the rainy season?”</span><br />
</p>
<p id="mn80c10p3">
<span class="pali m-text">“Yvāyaṁ, bho gotama, vassānaṁ pacchime māse saradasamaye viddhe vigatavalāhake deve abhido majjhanhikasamayaṁ sūriyo—ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.</span><br />
<span class="sujato m-text">“The sun at midday in a clear and cloudless sky in the last month of the rainy season.”</span><br />
</p>
<p id="mn80c11p1">
<span class="pali m-text">“Ato kho te, kaccāna, bahū hi bahutarā devā ye imesaṁ candimasūriyānaṁ ābhā nānubhonti, tyāhaṁ pajānāmi.</span><br />
<span class="sujato m-text">“Beyond this, Kaccāna, I know very many gods on whom the light of the sun and moon make no impression.</span><br />
</p>
<p id="mn80c11p2">
<span class="pali m-text">Atha ca panāhaṁ na vadāmi:</span><br />
<span class="sujato m-text">Nevertheless, I do not say:</span><br />
</p>
<p id="mn80c11p3">
<span class="pali m-text">‘yasmā vaṇṇā añño vaṇṇo uttaritaro ca paṇītataro ca natthī’ti.</span><br />
<span class="sujato m-text">‘The splendor compared to which no other splendor is finer.’</span><br />
</p>
<p id="mn80c11p4">
<span class="pali m-text">Atha ca pana tvaṁ, kaccāna, ‘yvāyaṁ vaṇṇo kiminā khajjopanakena nihīnataro ca patikiṭṭhataro ca so paramo vaṇṇo’ti vadesi; tañca vaṇṇaṁ na paññapesi.</span><br />
<span class="sujato m-text">But of the splendor inferior to a firefly you say, ‘This is the ultimate splendor.’ And you don’t describe that splendor.</span><br />
</p>
<p id="mn80c12p1">
<span class="pali m-text">Pañca kho ime, kaccāna, kāmaguṇā.</span><br />
<span class="sujato m-text">Kaccāna, there are these five kinds of sensual stimulation.</span><br />
</p>
<p id="mn80c12p2">
<span class="pali m-text">Katame pañca?</span><br />
<span class="sujato m-text">What five?</span><br />
</p>
<p id="mn80c12p3">
<span class="pali m-text">Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,</span><br />
<span class="sujato m-text">Sights known by the eye that are likable, desirable, agreeable, pleasant, sensual, and arousing.</span><br />
</p>
<p id="mn80c12p4">
<span class="pali m-text">sotaviññeyyā saddā …pe…</span><br />
<span class="sujato m-text">Sounds known by the ear …</span><br />
</p>
<p id="mn80c12p5">
<span class="pali m-text">ghānaviññeyyā gandhā …</span><br />
<span class="sujato m-text">Smells known by the nose …</span><br />
</p>
<p id="mn80c12p6">
<span class="pali m-text">jivhāviññeyyā rasā …</span><br />
<span class="sujato m-text">Tastes known by the tongue …</span><br />
</p>
<p id="mn80c12p7">
<span class="pali m-text">kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—</span><br />
<span class="sujato m-text">Touches known by the body that are likable, desirable, agreeable, pleasant, sensual, and arousing.</span><br />
</p>
<p id="mn80c12p8">
<span class="pali m-text">ime kho, kaccāna, pañca kāmaguṇā.</span><br />
<span class="sujato m-text">These are the five kinds of sensual stimulation.</span><br />
</p>
<p id="mn80c13p1">
<span class="pali m-text">Yaṁ kho, kaccāna, ime pañca kāmaguṇe paṭicca uppajjati sukhaṁ somanassaṁ idaṁ vuccati kāmasukhaṁ.</span><br />
<span class="sujato m-text">The pleasure and happiness that arises from these five kinds of sensual stimulation is called sensual pleasure.</span><br />
</p>
<p id="mn80c13p2">
<span class="pali m-text">Iti kāmehi kāmasukhaṁ, kāmasukhā kāmaggasukhaṁ tattha aggamakkhāyatī”ti.</span><br />
<span class="sujato m-text">So there is the saying: ‘From the senses comes sensual pleasure. From sensual pleasure comes the best kind of sensual pleasure, which is said to be the best thing there.’”</span><br />
</p>
<p id="mn80c14p1">
<span class="pali m-text">Evaṁ vutte, vekhanaso paribbājako bhagavantaṁ etadavoca:</span><br />
<span class="sujato m-text">When he said this, Vekhanasa said to the Buddha,</span><br />
</p>
<p id="mn80c14p2">
<span class="pali m-text">“acchariyaṁ, bho gotama, abbhutaṁ, bho gotama.</span><br />
<span class="sujato m-text">“It’s incredible, Master Gotama, it’s amazing!</span><br />
</p>
<p id="mn80c14p3">
<span class="pali m-text">Yāva subhāsitañcidaṁ bhotā gotamena:</span><br />
<span class="sujato m-text">How well said this was by Master Gotama!</span><br />
</p>
<p id="mn80c14p4">
<span class="pali m-text">‘kāmehi kāmasukhaṁ, kāmasukhā kāmaggasukhaṁ tattha aggamakkhāyatī’ti.</span><br />
<span class="sujato m-text">‘From the senses comes sensual pleasure. From sensual pleasure comes the best kind of sensual pleasure, which is said to be the best thing there.’</span><br />
</p>
<p id="mn80c14p5">
<span class="pali m-text">‘Kāmehi, bho gotama, kāmasukhaṁ, kāmasukhā kāmaggasukhaṁ, tattha aggamakkhāyatī’”ti</span><br />
<span class="sujato m-text">Master Gotama, from the senses comes sensual pleasure. From sensual pleasure comes the best kind of sensual pleasure, which is said to be the best thing there.”</span><br />
</p>
<p id="mn80c14p6">
<span class="pali m-text">“dujjānaṁ kho etaṁ, kaccāna, tayā aññadiṭṭhikena aññakhantikena aññarucikena aññatrayogena aññatrācariyakena—</span><br />
<span class="sujato m-text">“Kaccāna, since you have a different view, creed, and preference, then, unless you dedicate yourself to practice with the guidance of tradition, it’s hard for to understand</span><br />
</p>
<p id="mn80c14p7">
<span class="pali m-text">kāmā vā kāmasukhaṁ vā kāmaggasukhaṁ vā.</span><br />
<span class="sujato m-text">the senses, sensual pleasure, and the best kind of sensual pleasure.</span><br />
</p>
<p id="mn80c14p8">
<span class="pali m-text">Ye kho te, kaccāna, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā te kho etaṁ jāneyyuṁ—</span><br />
<span class="sujato m-text">There are mendicants who are perfected, who have ended the defilements, completed the spiritual journey, done what had to be done, laid down the burden, achieved their own goal, utterly ended the fetters of rebirth, and are rightly freed through enlightenment. They can understand</span><br />
</p>
<p id="mn80c14p9">
<span class="pali m-text">kāmā vā kāmasukhaṁ vā kāmaggasukhaṁ vā”ti.</span><br />
<span class="sujato m-text">the senses, sensual pleasure, and the best kind of sensual pleasure.”</span><br />
</p>
<p id="mn80c15p1">
<span class="pali m-text">Evaṁ vutte, vekhanaso paribbājako kupito anattamano bhagavantaṁyeva khuṁsento bhagavantaṁyeva vambhento bhagavantaṁyeva vadamāno:</span><br />
<span class="sujato m-text">When he said this, Vekhanasa became angry and upset. He even attacked and badmouthed the Buddha himself, saying,</span><br />
</p>
<p id="mn80c15p2">
<span class="pali m-text">“samaṇo gotamo pāpito bhavissatī”ti bhagavantaṁ etadavoca:</span><br />
<span class="sujato m-text">“The ascetic Gotama will be worsted!” He said to the Buddha,</span><br />
</p>
<p id="mn80c15p3">
<span class="pali m-text">“evameva panidhekacce samaṇabrāhmaṇā ajānantā pubbantaṁ, apassantā aparantaṁ atha ca pana</span><br />
<span class="sujato m-text">“This is exactly what happens with some ascetics and brahmins. Not knowing the past or seeing the future, they nevertheless claim:</span><br />
</p>
<p id="mn80c15p4">
<span class="pali m-text">‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti—pajānāmā’ti—paṭijānanti.</span><br />
<span class="sujato m-text">‘We understand: “Rebirth is ended, the spiritual journey has been completed, what had to be done has been done, there is no return to any state of existence.’”</span><br />
</p>
<p id="mn80c15p5">
<span class="pali m-text">Tesamidaṁ bhāsitaṁ hassakaṁyeva sampajjati, nāmakaṁyeva sampajjati, rittakaṁyeva sampajjati, tucchakaṁyeva sampajjatī”ti.</span><br />
<span class="sujato m-text">Their statement turns out to be a joke—mere words, void and hollow.”</span><br />
</p>
<p id="mn80c16p1">
<span class="pali m-text">“Ye kho te, kaccāna, samaṇabrāhmaṇā ajānantā pubbantaṁ, apassantā aparantaṁ,</span><br />
<span class="sujato m-text">“Kaccāna, there are some ascetics and brahmins who, not knowing the past or seeing the future, nevertheless claim:</span><br />
</p>
<p id="mn80c16p2">
<span class="pali m-text">‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti—pajānāmā’ti—paṭijānanti;</span><br />
<span class="sujato m-text">‘We understand: “Rebirth is ended, the spiritual journey has been completed, what had to be done has been done, there is no return to any state of existence.’”</span><br />
</p>
<p id="mn80c16p3">
<span class="pali m-text">tesaṁ soyeva sahadhammiko niggaho hoti.</span><br />
<span class="sujato m-text">There is a legitimate refutation of them.</span><br />
</p>
<p id="mn80c16p4">
<span class="pali m-text">Api ca, kaccāna, tiṭṭhatu pubbanto, tiṭṭhatu aparanto.</span><br />
<span class="sujato m-text">Nevertheless, Kaccāna, leave aside the past and the future.</span><br />
</p>
<p id="mn80c16p5">
<span class="pali m-text">Etu viññū puriso asaṭho amāyāvī ujujātiko, ahamanusāsāmi ahaṁ dhammaṁ desemi.</span><br />
<span class="sujato m-text">Let a sensible person come—neither devious nor deceitful, a person of integrity. I teach and instruct them.</span><br />
</p>
<p id="mn80c16p6">
<span class="pali m-text">Yathānusiṭṭhaṁ tathā paṭipajjamāno nacirasseva sāmaññeva ñassati sāmaṁ dakkhiti—</span><br />
<span class="sujato m-text">Practicing as instructed they will soon know and see for themselves,</span><br />
</p>
<p id="mn80c16p7">
<span class="pali m-text">evaṁ kira sammā bandhanā vippamokkho hoti, yadidaṁ avijjā bandhanā.</span><br />
<span class="sujato m-text">‘So this is how to be rightly released from the bond, that is, the bond of ignorance.’</span><br />
</p>
<p id="mn80c16p8">
<span class="pali m-text">Seyyathāpi, kaccāna, daharo kumāro mando uttānaseyyako kaṇṭhapañcamehi bandhanehi baddho assa suttabandhanehi;</span><br />
<span class="sujato m-text">Suppose there was a little baby bound with swaddling up to the neck.</span><br />
</p>
<p id="mn80c16p9">
<span class="pali m-text">tassa vuddhimanvāya indriyānaṁ paripākamanvāya tāni bandhanāni mucceyyuṁ;</span><br />
<span class="sujato m-text">As they grow up and their senses mature, they’re accordingly released from those bonds.</span><br />
</p>
<p id="mn80c16p10">
<span class="pali m-text">so mokkhomhīti kho jāneyya no ca bandhanaṁ.</span><br />
<span class="sujato m-text">They’d know ‘I’m released,’ and there would be no more bonds.</span><br />
</p>
<p id="mn80c16p11">
<span class="pali m-text">Evameva kho, kaccāna, etu viññū puriso asaṭho amāyāvī ujujātiko, ahamanusāsāmi, ahaṁ dhammaṁ desemi;</span><br />
<span class="sujato m-text">In the same way, let a sensible person come—neither devious nor deceitful, a person of integrity. I teach and instruct them.</span><br />
</p>
<p id="mn80c16p12">
<span class="pali m-text">yathānusiṭṭhaṁ tathā paṭipajjamāno nacirasseva sāmaññeva ñassati, sāmaṁ dakkhiti:</span><br />
<span class="sujato m-text">Practicing as instructed they will soon know and see for themselves,</span><br />
</p>
<p id="mn80c16p13">
<span class="pali m-text">‘evaṁ kira sammā bandhanā vippamokkho hoti, yadidaṁ avijjā bandhanā’”ti.</span><br />
<span class="sujato m-text">‘So this is how to be rightly released from the bond, that is, the bond of ignorance.’”</span><br />
</p>
<p id="mn80c17p1">
<span class="pali m-text">Evaṁ vutte, vekhanaso paribbājako bhagavantaṁ etadavoca:</span><br />
<span class="sujato m-text">When he said this, Vekhanasa said to the Buddha,</span><br />
</p>
<p id="mn80c17p2">
<span class="pali m-text">“abhikkantaṁ, bho gotama …pe…</span><br />
<span class="sujato m-text">“Excellent, Master Gotama! …</span><br />
</p>
<p id="mn80c17p3">
<span class="pali m-text">upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.</span><br />
<span class="sujato m-text">From this day forth, may Master Gotama remember me as a lay follower who has gone for refuge for life.”</span><br />
</p>
<p id="mn80c17p4">
<span class="pali m-text">Vekhanasasuttaṁ niṭṭhitaṁ dasamaṁ.</span><br />
</p>
<p id="mn80c17p5">
<span class="pali m-text">Paribbājakavaggo niṭṭhito tatiyo.</span><br />
</p>
<p id="mn80c18p0">
<span class="pali m-text">Tassuddānaṁ</span><br />
</p>
<p id="mn80c18p1">
<span class="pali m-text">Puṇḍarī aggisaha kathināmo,</span><br />
</p>
<p id="mn80c18p2">
<span class="pali m-text">Dīghanakho puna bhāradvājagotto;</span><br />
</p>
<p id="mn80c18p3">
<span class="pali m-text">Sandakaudāyimuṇḍikaputto,</span><br />
</p>
<p id="mn80c18p4">
<span class="pali m-text">Maṇiko tathākaccāno varavaggo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mn0079.html">Previous</a></div>
<div class="m-col-t-6 m-text-right">
<a href="https://theravadan.org/pages/mn0081.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>