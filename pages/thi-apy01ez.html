<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy01ez.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy01ez.html" />
  <meta property="og:description" content="Khattiyāvagga 10 Pesalātherīapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Sāvatthiyaṁ pure vare, upāsakakule ahaṁ; Pasūtā taṁ jinavaraṁ, disvā sutvā ca desanaṁ. Taṁ vīraṁ saraṇaṁ gantvā, sīlāni ca samādiyiṁ; Kadāci so mahāvīro, mahājanasamāgame. Attano abhisambodhiṁ, pakāsesi narāsabho; Ananussutadhammesu, pubbe dukkhādikesu ca. Cakkhu ñāṇañca paññā …" />
  <meta name="twitter:description" content="Khattiyāvagga 10 Pesalātherīapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Sāvatthiyaṁ pure vare, upāsakakule ahaṁ; Pasūtā taṁ jinavaraṁ, disvā sutvā ca desanaṁ. Taṁ vīraṁ saraṇaṁ gantvā, sīlāni ca samādiyiṁ; Kadāci so mahāvīro, mahājanasamāgame. Attano abhisambodhiṁ, pakāsesi narāsabho; Ananussutadhammesu, pubbe dukkhādikesu ca. Cakkhu ñāṇañca paññā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="khattiyavagga">
<h2><a href="#khattiyavagga">Khattiyāvagga</a></h2>
<section id="pesalatheriapadana">
<h3><a href="#pesalatheriapadana">10 Pesalātherīapadāna</a></h3>
<p id="thi-ap40c1p1">
<span class="m-text m-primary">“Imamhi bhaddake kappe,</span><br />
</p>
<p id="thi-ap40c1p2">
<span class="m-text m-primary">brahmabandhu mahāyaso;</span><br />
</p>
<p id="thi-ap40c1p3">
<span class="m-text m-primary">Kassapo nāma gottena,</span><br />
</p>
<p id="thi-ap40c1p4">
<span class="m-text m-primary">uppajji vadataṁ varo.</span><br />
</p>
<p id="thi-ap40c2p1">
<span class="m-text m-primary">Sāvatthiyaṁ pure vare,</span><br />
</p>
<p id="thi-ap40c2p2">
<span class="m-text m-primary">upāsakakule ahaṁ;</span><br />
</p>
<p id="thi-ap40c2p3">
<span class="m-text m-primary">Pasūtā taṁ jinavaraṁ,</span><br />
</p>
<p id="thi-ap40c2p4">
<span class="m-text m-primary">disvā sutvā ca desanaṁ.</span><br />
</p>
<p id="thi-ap40c3p1">
<span class="m-text m-primary">Taṁ vīraṁ saraṇaṁ gantvā,</span><br />
</p>
<p id="thi-ap40c3p2">
<span class="m-text m-primary">sīlāni ca samādiyiṁ;</span><br />
</p>
<p id="thi-ap40c3p3">
<span class="m-text m-primary">Kadāci so mahāvīro,</span><br />
</p>
<p id="thi-ap40c3p4">
<span class="m-text m-primary">mahājanasamāgame.</span><br />
</p>
<p id="thi-ap40c4p1">
<span class="m-text m-primary">Attano abhisambodhiṁ,</span><br />
</p>
<p id="thi-ap40c4p2">
<span class="m-text m-primary">pakāsesi narāsabho;</span><br />
</p>
<p id="thi-ap40c4p3">
<span class="m-text m-primary">Ananussutadhammesu,</span><br />
</p>
<p id="thi-ap40c4p4">
<span class="m-text m-primary">pubbe dukkhādikesu ca.</span><br />
</p>
<p id="thi-ap40c5p1">
<span class="m-text m-primary">Cakkhu ñāṇañca paññā ca,</span><br />
</p>
<p id="thi-ap40c5p2">
<span class="m-text m-primary">vijjāloko ca āsi me;</span><br />
</p>
<p id="thi-ap40c5p3">
<span class="m-text m-primary">Taṁ sutvā uggahetvāna,</span><br />
</p>
<p id="thi-ap40c5p4">
<span class="m-text m-primary">paripucchiñca bhikkhavo.</span><br />
</p>
<p id="thi-ap40c6p1">
<span class="m-text m-primary">Tena kammena sukatena,</span><br />
</p>
<p id="thi-ap40c6p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap40c6p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap40c6p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap40c7p1">
<span class="m-text m-primary">Pacchime ca bhave dāni,</span><br />
</p>
<p id="thi-ap40c7p2">
<span class="m-text m-primary">Jātā seṭṭhimahākule;</span><br />
</p>
<p id="thi-ap40c7p3">
<span class="m-text m-primary">Upecca buddhaṁ saddhammaṁ,</span><br />
</p>
<p id="thi-ap40c7p4">
<span class="m-text m-primary">Sutvā saccūpasaṁhitaṁ.</span><br />
</p>
<p id="thi-ap40c8p1">
<span class="m-text m-primary">Pabbajitvācireneva,</span><br />
</p>
<p id="thi-ap40c8p2">
<span class="m-text m-primary">saccatthāni vicintayaṁ;</span><br />
</p>
<p id="thi-ap40c8p3">
<span class="m-text m-primary">Khepetvā āsave sabbe,</span><br />
</p>
<p id="thi-ap40c8p4">
<span class="m-text m-primary">arahattamapāpuṇiṁ.</span><br />
</p>
<p id="thi-ap40c9p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap40c9p2">
<span class="m-text m-primary">dibbāya sotadhātuyā;</span><br />
</p>
<p id="thi-ap40c9p3">
<span class="m-text m-primary">Cetopariyañāṇassa,</span><br />
</p>
<p id="thi-ap40c9p4">
<span class="m-text m-primary">vasī homi mahāmune.</span><br />
</p>
<p id="thi-ap40c10p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap40c10p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap40c10p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap40c10p4">
<span class="m-text m-primary">natthi dāni punabbhavo.</span><br />
</p>
<p id="thi-ap40c11p1">
<span class="m-text m-primary">Atthadhammaniruttīsu,</span><br />
</p>
<p id="thi-ap40c11p2">
<span class="m-text m-primary">paṭibhāne tatheva ca;</span><br />
</p>
<p id="thi-ap40c11p3">
<span class="m-text m-primary">Ñāṇaṁ me vimalaṁ suddhaṁ,</span><br />
</p>
<p id="thi-ap40c11p4">
<span class="m-text m-primary">buddhaseṭṭhassa vāhasā.</span><br />
</p>
<p id="thi-ap40c12p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap40c12p2">
<span class="m-text m-primary">bhavā sabbe samūhatā;</span><br />
</p>
<p id="thi-ap40c12p3">
<span class="m-text m-primary">Nāgīva bandhanaṁ chetvā,</span><br />
</p>
<p id="thi-ap40c12p4">
<span class="m-text m-primary">viharāmi anāsavā.</span><br />
</p>
<p id="thi-ap40c13p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap40c13p2">
<span class="m-text m-primary">mama buddhassa santike;</span><br />
</p>
<p id="thi-ap40c13p3">
<span class="m-text m-primary">Tisso vijjā anuppattā,</span><br />
</p>
<p id="thi-ap40c13p4">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap40c14p1">
<span class="m-text m-primary">Paṭisambhidā catasso,</span><br />
</p>
<p id="thi-ap40c14p2">
<span class="m-text m-primary">Vimokkhāpi ca aṭṭhime;</span><br />
</p>
<p id="thi-ap40c14p3">
<span class="m-text m-primary">Chaḷabhiññā sacchikatā,</span><br />
</p>
<p id="thi-ap40c14p4">
<span class="m-text m-primary">Kataṁ buddhassa sāsanaṁ”.</span><br />
</p>
<p id="thi-ap40c15p1">
<span class="m-text m-primary">Itthaṁ sudaṁ pesalā bhikkhunī imā gāthāyo abhāsitthāti.</span><br />
</p>
<p id="thi-ap40c16p1">
<span class="m-text m-primary">Pesalātheriyāpadānaṁ dasamaṁ.</span><br />
</p>
<p id="thi-ap40c16p2">
<span class="m-text m-primary">Khattiyāvaggo catuttho.</span><br />
</p>
<p id="thi-ap40c17p1">
<span class="m-text m-primary">Tassuddānaṁ</span><br />
</p>
<p id="thi-ap40c18p1">
<span class="m-text m-primary">Khattiyā brāhmaṇī ceva,</span><br />
</p>
<p id="thi-ap40c18p2">
<span class="m-text m-primary">tathā uppaladāyikā;</span><br />
</p>
<p id="thi-ap40c18p3">
<span class="m-text m-primary">Siṅgālamātā sukkā ca,</span><br />
</p>
<p id="thi-ap40c18p4">
<span class="m-text m-primary">abhirūpā aḍḍhakāsikā.</span><br />
</p>
<p id="thi-ap40c19p1">
<span class="m-text m-primary">Puṇṇā ca ambapālī ca,</span><br />
</p>
<p id="thi-ap40c19p2">
<span class="m-text m-primary">pesalāti ca tā dasa;</span><br />
</p>
<p id="thi-ap40c19p3">
<span class="m-text m-primary">Gāthāyo dvisatānettha,</span><br />
</p>
<p id="thi-ap40c19p4">
<span class="m-text m-primary">dvicattālīsa cuttari.</span><br />
</p>
<p id="thi-ap40c20p1">
<span class="m-text m-primary">Atha vagguddānaṁ</span><br />
</p>
<p id="thi-ap40c21p1">
<span class="m-text m-primary">Sumedhā ekūposathā,</span><br />
</p>
<p id="thi-ap40c21p2">
<span class="m-text m-primary">kuṇḍalakesī khattiyā;</span><br />
</p>
<p id="thi-ap40c21p3">
<span class="m-text m-primary">Sahassaṁ tisatā gāthā,</span><br />
</p>
<p id="thi-ap40c21p4">
<span class="m-text m-primary">sattatālīsa piṇḍitā.</span><br />
</p>
<p id="thi-ap40c22p1">
<span class="m-text m-primary">Saha uddānagāthāhi,</span><br />
</p>
<p id="thi-ap40c22p2">
<span class="m-text m-primary">gaṇitāyo vibhāvibhi;</span><br />
</p>
<p id="thi-ap40c22p3">
<span class="m-text m-primary">Sahassaṁ tisataṁ gāthā,</span><br />
</p>
<p id="thi-ap40c22p4">
<span class="m-text m-primary">sattapaññāsameva cāti.</span><br />
</p>
<p id="thi-ap40c23p1">
<span class="m-text m-primary">Therikāpadānaṁ samattaṁ.</span><br />
</p>
<p id="thi-ap40c24p1">
<span class="m-text m-primary">Apadānapāḷi samattā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>