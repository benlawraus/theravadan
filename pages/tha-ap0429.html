<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0429.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0428.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0430.html">Next</a></div>
</div>
<p id="tha-ap429c0p2">
<span class="pali m-text">Sakiṁsammajjakavagga</span><br />
</p>
<section id="ekadhammassavaniyattheraapadana">
<span id="tha-ap429c0p3"></span><h2><span class="pali m-text">7 Ekadhammassavaniyattheraapadāna</span></h2>
<p id="tha-ap429c1p1">
<span class="pali m-text">“Padumuttaro nāma jino,</span><br />
</p>
<p id="tha-ap429c1p2">
<span class="pali m-text">sabbadhammāna pāragū;</span><br />
</p>
<p id="tha-ap429c1p3">
<span class="pali m-text">Catusaccaṁ pakāsento,</span><br />
</p>
<p id="tha-ap429c1p4">
<span class="pali m-text">santāresi bahuṁ janaṁ.</span><br />
</p>
<p id="tha-ap429c2p1">
<span class="pali m-text">Ahaṁ tena samayena,</span><br />
</p>
<p id="tha-ap429c2p2">
<span class="pali m-text">jaṭilo uggatāpano;</span><br />
</p>
<p id="tha-ap429c2p3">
<span class="pali m-text">Dhunanto vākacīrāni,</span><br />
</p>
<p id="tha-ap429c2p4">
<span class="pali m-text">gacchāmi ambare tadā.</span><br />
</p>
<p id="tha-ap429c3p1">
<span class="pali m-text">Buddhaseṭṭhassa upari,</span><br />
</p>
<p id="tha-ap429c3p2">
<span class="pali m-text">gantuṁ na visahāmahaṁ;</span><br />
</p>
<p id="tha-ap429c3p3">
<span class="pali m-text">Pakkhīva selamāsajja,</span><br />
</p>
<p id="tha-ap429c3p4">
<span class="pali m-text">gamanaṁ na labhāmahaṁ.</span><br />
</p>
<p id="tha-ap429c4p1">
<span class="pali m-text">Udake vokkamitvāna,</span><br />
</p>
<p id="tha-ap429c4p2">
<span class="pali m-text">evaṁ gacchāmi ambare;</span><br />
</p>
<p id="tha-ap429c4p3">
<span class="pali m-text">Na me idaṁ bhūtapubbaṁ,</span><br />
</p>
<p id="tha-ap429c4p4">
<span class="pali m-text">iriyāpathavikopanaṁ.</span><br />
</p>
<p id="tha-ap429c5p1">
<span class="pali m-text">Handa metaṁ gavesissaṁ,</span><br />
</p>
<p id="tha-ap429c5p2">
<span class="pali m-text">appevatthaṁ labheyyahaṁ;</span><br />
</p>
<p id="tha-ap429c5p3">
<span class="pali m-text">Orohanto antalikkhā,</span><br />
</p>
<p id="tha-ap429c5p4">
<span class="pali m-text">saddamassosi satthuno.</span><br />
</p>
<p id="tha-ap429c6p1">
<span class="pali m-text">Sarena rajanīyena,</span><br />
</p>
<p id="tha-ap429c6p2">
<span class="pali m-text">savanīyena vaggunā;</span><br />
</p>
<p id="tha-ap429c6p3">
<span class="pali m-text">Aniccataṁ kathentassa,</span><br />
</p>
<p id="tha-ap429c6p4">
<span class="pali m-text">taññeva uggahiṁ tadā;</span><br />
</p>
<p id="tha-ap429c6p5">
<span class="pali m-text">Aniccasaññamuggayha,</span><br />
</p>
<p id="tha-ap429c6p6">
<span class="pali m-text">agamāsiṁ mamassamaṁ.</span><br />
</p>
<p id="tha-ap429c7p1">
<span class="pali m-text">Yāvatāyuṁ vasitvāna,</span><br />
</p>
<p id="tha-ap429c7p2">
<span class="pali m-text">tattha kālaṅkato ahaṁ;</span><br />
</p>
<p id="tha-ap429c7p3">
<span class="pali m-text">Carime vattamānamhi,</span><br />
</p>
<p id="tha-ap429c7p4">
<span class="pali m-text">saddhammassavanaṁ sariṁ.</span><br />
</p>
<p id="tha-ap429c8p1">
<span class="pali m-text">Tena kammena sukatena,</span><br />
</p>
<p id="tha-ap429c8p2">
<span class="pali m-text">cetanāpaṇidhīhi ca;</span><br />
</p>
<p id="tha-ap429c8p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap429c8p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap429c9p1">
<span class="pali m-text">Tiṁsakappasahassāni,</span><br />
</p>
<p id="tha-ap429c9p2">
<span class="pali m-text">devaloke ramiṁ ahaṁ;</span><br />
</p>
<p id="tha-ap429c9p3">
<span class="pali m-text">Ekapaññāsakkhattuñca,</span><br />
</p>
<p id="tha-ap429c9p4">
<span class="pali m-text">devarajjamakārayiṁ.</span><br />
</p>
<p id="tha-ap429c10p1">
<span class="pali m-text">Ekavīsatikkhattuñca,</span><br />
</p>
<p id="tha-ap429c10p2">
<span class="pali m-text">cakkavattī ahosahaṁ;</span><br />
</p>
<p id="tha-ap429c10p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap429c10p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap429c11p1">
<span class="pali m-text">Anubhomi sakaṁ puññaṁ,</span><br />
</p>
<p id="tha-ap429c11p2">
<span class="pali m-text">sukhitohaṁ bhavābhave;</span><br />
</p>
<p id="tha-ap429c11p3">
<span class="pali m-text">Anussarāmi taṁ saññaṁ,</span><br />
</p>
<p id="tha-ap429c11p4">
<span class="pali m-text">saṁsaranto bhavābhave;</span><br />
</p>
<p id="tha-ap429c11p5">
<span class="pali m-text">Na koṭiṁ paṭivijjhāmi,</span><br />
</p>
<p id="tha-ap429c11p6">
<span class="pali m-text">nibbānaṁ accutaṁ padaṁ.</span><br />
</p>
<p id="tha-ap429c12p1">
<span class="pali m-text">Pitugehe nisīditvā,</span><br />
</p>
<p id="tha-ap429c12p2">
<span class="pali m-text">samaṇo bhāvitindriyo;</span><br />
</p>
<p id="tha-ap429c12p3">
<span class="pali m-text">Kathaṁsa paridīpento,</span><br />
</p>
<p id="tha-ap429c12p4">
<span class="pali m-text">aniccatamudāhari.</span><br />
</p>
<p id="tha-ap429c13p1">
<span class="pali m-text">‘Aniccā vata saṅkhārā,</span><br />
</p>
<p id="tha-ap429c13p2">
<span class="pali m-text">uppādavayadhammino;</span><br />
</p>
<p id="tha-ap429c13p3">
<span class="pali m-text">Uppajjitvā nirujjhanti,</span><br />
</p>
<p id="tha-ap429c13p4">
<span class="pali m-text">tesaṁ vūpasamo sukho’.</span><br />
</p>
<p id="tha-ap429c14p1">
<span class="pali m-text">Saha gāthaṁ suṇitvāna,</span><br />
</p>
<p id="tha-ap429c14p2">
<span class="pali m-text">pubbasaññamanussariṁ;</span><br />
</p>
<p id="tha-ap429c14p3">
<span class="pali m-text">Ekāsane nisīditvā,</span><br />
</p>
<p id="tha-ap429c14p4">
<span class="pali m-text">arahattamapāpuṇiṁ.</span><br />
</p>
<p id="tha-ap429c15p1">
<span class="pali m-text">&lt;b&gt;Jātiyā sattavassena&lt;/b&gt;,</span><br />
</p>
<p id="tha-ap429c15p2">
<span class="pali m-text">arahattamapāpuṇiṁ;</span><br />
</p>
<p id="tha-ap429c15p3">
<span class="pali m-text">Upasampādayī buddho,</span><br />
</p>
<p id="tha-ap429c15p4">
<span class="pali m-text">dhammassavanassidaṁ phalaṁ.</span><br />
</p>
<p id="tha-ap429c16p1">
<span class="pali m-text">Satasahassito kappe,</span><br />
</p>
<p id="tha-ap429c16p2">
<span class="pali m-text">yaṁ dhammamasuṇiṁ tadā;</span><br />
</p>
<p id="tha-ap429c16p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap429c16p4">
<span class="pali m-text">dhammassavanassidaṁ phalaṁ.</span><br />
</p>
<p id="tha-ap429c17p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap429c17p2">
<span class="pali m-text">…pe…</span><br />
</p>
<p id="tha-ap429c17p3">
<span class="pali m-text">viharāmi anāsavo.</span><br />
</p>
<p id="tha-ap429c18p1">
<span class="pali m-text">Svāgataṁ vata me āsi,</span><br />
</p>
<p id="tha-ap429c18p2">
<span class="pali m-text">…pe…</span><br />
</p>
<p id="tha-ap429c18p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap429c19p1">
<span class="pali m-text">Paṭisambhidā catasso,</span><br />
</p>
<p id="tha-ap429c19p2">
<span class="pali m-text">…pe…</span><br />
</p>
<p id="tha-ap429c19p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap429c20p1">
<span class="pali m-text">Itthaṁ sudaṁ āyasmā ekadhammassavaniyo thero imā gāthāyo abhāsitthāti.</span><br />
</p>
<p id="tha-ap429c21p1">
<span class="pali m-text">Ekadhammassavaniyattherassāpadānaṁ sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0428.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0430.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>