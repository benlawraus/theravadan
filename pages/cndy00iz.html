<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cnd &raquo; Cūḷaniddesa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/cndy00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cūḷaniddesa" />
  <meta name="twitter:title" content="Cūḷaniddesa" />
  <meta property="og:url" content="https://theravadan.org/pages/cndy00iz.html" />
  <meta property="og:description" content="Pārāyanavagganiddesa Pucchāniddesa 11. Jatukaṇṇimāṇavapucchāniddesa **Sutvānahaṁ vīramakāmakāmiṁ,** (iccāyasmā jatukaṇṇi) **Oghātigaṁ puṭṭhumakāmamāgamaṁ;** **Santipadaṁ brūhi sahajanetta,** **Yathātacchaṁ bhagavā brūhi metaṁ. ** **Sutvānahaṁ vīramakāmakāmin**ti sutvā suṇitvā uggahetvā upadhāretvā upalakkhayitvā. Itipi so bhagavā arahaṁ …pe… buddho bhagavāti— sutvānahaṁ. **Vīran**ti vīro bhagavā. Vīriyavāti vīro, pahūti vīro, visavīti vīro, alamattoti vīro …" />
  <meta name="twitter:description" content="Pārāyanavagganiddesa Pucchāniddesa 11. Jatukaṇṇimāṇavapucchāniddesa **Sutvānahaṁ vīramakāmakāmiṁ,** (iccāyasmā jatukaṇṇi) **Oghātigaṁ puṭṭhumakāmamāgamaṁ;** **Santipadaṁ brūhi sahajanetta,** **Yathātacchaṁ bhagavā brūhi metaṁ. ** **Sutvānahaṁ vīramakāmakāmin**ti sutvā suṇitvā uggahetvā upadhāretvā upalakkhayitvā. Itipi so bhagavā arahaṁ …pe… buddho bhagavāti— sutvānahaṁ. **Vīran**ti vīro bhagavā. Vīriyavāti vīro, pahūti vīro, visavīti vīro, alamattoti vīro …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-cnd-index.html">cnd</a> &raquo;
          </span>
          Cūḷaniddesa
        </h1>
<!-- content -->
<section id="parayanavagganiddesa">
<h2><a href="#parayanavagganiddesa">Pārāyanavagganiddesa</a></h2>
<section id="pucchaniddesa">
<h3><a href="#pucchaniddesa">Pucchāniddesa</a></h3>
<section id="jatukannimanavapucchaniddesa">
<h4><a href="#jatukannimanavapucchaniddesa">11. Jatukaṇṇimāṇavapucchāniddesa</a></h4>
<p id="cnd15c1p1">
<span class="m-text m-primary">**Sutvānahaṁ vīramakāmakāmiṁ,**</span><br />
</p>
<p id="cnd15c1p2">
<span class="m-text m-primary">(iccāyasmā jatukaṇṇi)</span><br />
</p>
<p id="cnd15c1p3">
<span class="m-text m-primary">**Oghātigaṁ puṭṭhumakāmamāgamaṁ;**</span><br />
</p>
<p id="cnd15c1p4">
<span class="m-text m-primary">**Santipadaṁ brūhi sahajanetta,**</span><br />
</p>
<p id="cnd15c1p5">
<span class="m-text m-primary">**Yathātacchaṁ bhagavā brūhi metaṁ. **</span><br />
</p>
<p id="cnd15c2p1">
<span class="m-text m-primary">**Sutvānahaṁ vīramakāmakāmin**ti sutvā suṇitvā uggahetvā upadhāretvā upalakkhayitvā.</span><br />
</p>
<p id="cnd15c2p2">
<span class="m-text m-primary">Itipi so bhagavā arahaṁ …pe… buddho bhagavāti—</span><br />
</p>
<p id="cnd15c2p3">
<span class="m-text m-primary">sutvānahaṁ.</span><br />
</p>
<p id="cnd15c2p4">
<span class="m-text m-primary">**Vīran**ti vīro bhagavā.</span><br />
</p>
<p id="cnd15c2p5">
<span class="m-text m-primary">Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro.</span><br />
</p>
<p id="cnd15c3p1">
<span class="m-text m-primary">Virato idha sabbapāpakehi,</span><br />
</p>
<p id="cnd15c3p2">
<span class="m-text m-primary">Nirayadukkhaṁ aticca vīriyavāso;</span><br />
</p>
<p id="cnd15c3p3">
<span class="m-text m-primary">So vīriyavā padhānavā,</span><br />
</p>
<p id="cnd15c3p4">
<span class="m-text m-primary">Vīro tādi pavuccate tathattāti.</span><br />
</p>
<p id="cnd15c4p1">
<span class="m-text m-primary">Sutvānahaṁ vīraṁ.</span><br />
</p>
<p id="cnd15c4p2">
<span class="m-text m-primary">**Akāmakāmin**ti.</span><br />
</p>
<p id="cnd15c4p3">
<span class="m-text m-primary">**Kāmā**ti uddānato dve kāmā—</span><br />
</p>
<p id="cnd15c4p4">
<span class="m-text m-primary">vatthukāmā ca kilesakāmā ca …pe…</span><br />
</p>
<p id="cnd15c4p5">
<span class="m-text m-primary">ime vuccanti vatthukāmā …pe…</span><br />
</p>
<p id="cnd15c4p6">
<span class="m-text m-primary">ime vuccanti kilesakāmā.</span><br />
</p>
<p id="cnd15c4p7">
<span class="m-text m-primary">Buddhassa bhagavato vatthukāmā pariññātā, kilesakāmā pahīnā.</span><br />
</p>
<p id="cnd15c4p8">
<span class="m-text m-primary">Vatthukāmānaṁ pariññātattā kilesakāmānaṁ pahīnattā bhagavā na kāme kāmeti, na kāme pattheti, na kāme piheti, na kāme abhijappati.</span><br />
</p>
<p id="cnd15c4p9">
<span class="m-text m-primary">Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino.</span><br />
</p>
<p id="cnd15c4p10">
<span class="m-text m-primary">Bhagavā na kāme kāmeti, na kāme pattheti, na kāme piheti, na kāme abhijappati.</span><br />
</p>
<p id="cnd15c4p11">
<span class="m-text m-primary">Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—</span><br />
</p>
<p id="cnd15c4p12">
<span class="m-text m-primary">sutvānahaṁ vīra amakāmakāmiṁ.</span><br />
</p>
<p id="cnd15c5p1">
<span class="m-text m-primary">**Iccāyasmā jatukaṇṇī**ti.</span><br />
</p>
<p id="cnd15c5p2">
<span class="m-text m-primary">**Iccā**ti padasandhi …pe… padānupubbatāpetaṁ—</span><br />
</p>
<p id="cnd15c5p3">
<span class="m-text m-primary">iccāti.</span><br />
</p>
<p id="cnd15c5p4">
<span class="m-text m-primary">**Āyasmā**ti piyavacanaṁ sagāravasappatissādhivacanametaṁ āyasmāti.</span><br />
</p>
<p id="cnd15c5p5">
<span class="m-text m-primary">**Jatukaṇṇī**ti tassa brāhmaṇassa gottaṁ saṅkhā samaññā paññatti vohāroti—</span><br />
</p>
<p id="cnd15c5p6">
<span class="m-text m-primary">iccāyasmā jatukaṇṇi.</span><br />
</p>
<p id="cnd15c6p1">
<span class="m-text m-primary">**Oghātigaṁ puṭṭhumakāmamāgaman**ti.</span><br />
</p>
<p id="cnd15c6p2">
<span class="m-text m-primary">**Oghātigan**ti oghātigaṁ oghaṁ atikkantaṁ samatikkantaṁ vītivattanti—</span><br />
</p>
<p id="cnd15c6p3">
<span class="m-text m-primary">oghātigaṁ.</span><br />
</p>
<p id="cnd15c6p4">
<span class="m-text m-primary">**Puṭṭhun**ti puṭṭhuṁ pucchituṁ yācituṁ ajjhesituṁ pasādetuṁ.</span><br />
</p>
<p id="cnd15c6p5">
<span class="m-text m-primary">**Akāmamāgaman**ti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā upāgatamhā sampattamhā tayā saddhiṁ samāgatamhāti—</span><br />
</p>
<p id="cnd15c6p6">
<span class="m-text m-primary">oghātigaṁ puṭṭhumakāmamāgamaṁ.</span><br />
</p>
<p id="cnd15c7p1">
<span class="m-text m-primary">**Santipadaṁ brūhi sahajanettā**ti.</span><br />
</p>
<p id="cnd15c7p2">
<span class="m-text m-primary">**Santī**ti ekena ākārena santipi santipadampi taṁyeva amataṁ nibbānaṁ.</span><br />
</p>
<p id="cnd15c7p3">
<span class="m-text m-primary">Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.</span><br />
</p>
<p id="cnd15c7p4">
<span class="m-text m-primary">Vuttañhetaṁ bhagavatā—</span><br />
</p>
<p id="cnd15c7p5">
<span class="m-text m-primary">“santametaṁ padaṁ, paṇītametaṁ padaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti.</span><br />
</p>
<p id="cnd15c7p6">
<span class="m-text m-primary">Athāparenākārena ye dhammā santādhigamāya santiphusanāya santisacchikiriyāya saṁvattanti, seyyathidaṁ—</span><br />
</p>
<p id="cnd15c7p7">
<span class="m-text m-primary">cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—</span><br />
</p>
<p id="cnd15c7p8">
<span class="m-text m-primary">ime vuccanti santipadā.</span><br />
</p>
<p id="cnd15c7p9">
<span class="m-text m-primary">Santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</span><br />
</p>
<p id="cnd15c7p10">
<span class="m-text m-primary">**Sahajanettā**ti nettaṁ vuccati sabbaññutañāṇaṁ.</span><br />
</p>
<p id="cnd15c7p11">
<span class="m-text m-primary">Buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno, tasmā buddho sahajanettoti—</span><br />
</p>
<p id="cnd15c7p12">
<span class="m-text m-primary">santipadaṁ brūhi sahajanetta.</span><br />
</p>
<p id="cnd15c8p1">
<span class="m-text m-primary">**Yathātacchaṁ bhagavā brūhi metan**ti yathātacchaṁ vuccati amataṁ nibbānaṁ …pe… nirodho nibbānaṁ.</span><br />
</p>
<p id="cnd15c8p2">
<span class="m-text m-primary">**Bhagavā**ti gāravādhivacanaṁ …pe… sacchikā paññatti, yadidaṁ bhagavāti.</span><br />
</p>
<p id="cnd15c8p3">
<span class="m-text m-primary">**Brūhi metan**ti brūhi ācikkhāhi …pe…</span><br />
</p>
<p id="cnd15c8p4">
<span class="m-text m-primary">pakāsehīti—</span><br />
</p>
<p id="cnd15c8p5">
<span class="m-text m-primary">yathātacchaṁ bhagavā brūhi metaṁ.</span><br />
</p>
<p id="cnd15c8p6">
<span class="m-text m-primary">Tenāha so brāhmaṇo—</span><br />
</p>
<p id="cnd15c9p1">
<span class="m-text m-primary">“Sutvānahaṁ vīramakāmakāmiṁ,</span><br />
</p>
<p id="cnd15c9p2">
<span class="m-text m-primary">(iccāyasmā jatukaṇṇi)</span><br />
</p>
<p id="cnd15c9p3">
<span class="m-text m-primary">Oghātigaṁ puṭṭhumakāmamāgamaṁ;</span><br />
</p>
<p id="cnd15c9p4">
<span class="m-text m-primary">Santipadaṁ brūhi sahajanetta,</span><br />
</p>
<p id="cnd15c9p5">
<span class="m-text m-primary">Yathātacchaṁ bhagavā brūhi metan”ti.</span><br />
</p>
<p id="cnd15c10p1">
<span class="m-text m-primary">**Bhagavā hi kāme abhibhuyya iriyati,**</span><br />
</p>
<p id="cnd15c10p2">
<span class="m-text m-primary">**Ādiccova pathaviṁ tejī tejasā;**</span><br />
</p>
<p id="cnd15c10p3">
<span class="m-text m-primary">**Parittapaññassa me bhūripañña,**</span><br />
</p>
<p id="cnd15c10p4">
<span class="m-text m-primary">**Ācikkha dhammaṁ yamahaṁ vijaññaṁ;**</span><br />
</p>
<p id="cnd15c10p5">
<span class="m-text m-primary">**Jātijarāya idha vippahānaṁ. **</span><br />
</p>
<p id="cnd15c11p1">
<span class="m-text m-primary">**Bhagavā hi kāme abhibhuyya iriyatī**ti.</span><br />
</p>
<p id="cnd15c11p2">
<span class="m-text m-primary">**Bhagavā**ti gāravādhivacanaṁ …pe… sacchikā paññatti, yadidaṁ bhagavāti.</span><br />
</p>
<p id="cnd15c11p3">
<span class="m-text m-primary">**Kāmā**ti uddānato dve kāmā—</span><br />
</p>
<p id="cnd15c11p4">
<span class="m-text m-primary">vatthukāmā ca kilesakāmā ca …pe…</span><br />
</p>
<p id="cnd15c11p5">
<span class="m-text m-primary">ime vuccanti vatthukāmā …pe…</span><br />
</p>
<p id="cnd15c11p6">
<span class="m-text m-primary">ime vuccanti kilesakāmā.</span><br />
</p>
<p id="cnd15c11p7">
<span class="m-text m-primary">Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—</span><br />
</p>
<p id="cnd15c11p8">
<span class="m-text m-primary">bhagavā hi kāme abhibhuyya iriyati.</span><br />
</p>
<p id="cnd15c12p1">
<span class="m-text m-primary">**Ādiccova pathaviṁ tejī tejasā**ti ādicco vuccati sūriyo.</span><br />
</p>
<p id="cnd15c12p2">
<span class="m-text m-primary">Pathavī vuccati jagatī.</span><br />
</p>
<p id="cnd15c12p3">
<span class="m-text m-primary">Yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ …pe…</span><br />
</p>
<p id="cnd15c12p4">
<span class="m-text m-primary">kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—</span><br />
</p>
<p id="cnd15c12p5">
<span class="m-text m-primary">ādiccova pathaviṁ tejī tejasā.</span><br />
</p>
<p id="cnd15c13p1">
<span class="m-text m-primary">**Parittapaññassa me bhūripaññā**ti ahamasmi parittapañño omakapañño lāmakapañño chatukkapañño.</span><br />
</p>
<p id="cnd15c13p2">
<span class="m-text m-primary">Tvampi mahāpañño puthupañño hāsapañño javanapañño tikkhapañño nibbedhikapañño.</span><br />
</p>
<p id="cnd15c13p3">
<span class="m-text m-primary">Bhūri vuccati pathavī.</span><br />
</p>
<p id="cnd15c13p4">
<span class="m-text m-primary">Bhagavā tāya pathavisamāya paññāya vipulāya vitthatāya samannāgatoti—</span><br />
</p>
<p id="cnd15c13p5">
<span class="m-text m-primary">parittapaññassa me bhūripañña.</span><br />
</p>
<p id="cnd15c14p1">
<span class="m-text m-primary">**Ācikkha dhammaṁ yamahaṁ vijaññan**ti.</span><br />
</p>
<p id="cnd15c14p2">
<span class="m-text m-primary">**Dhamman**ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne …pe…</span><br />
</p>
<p id="cnd15c14p3">
<span class="m-text m-primary">nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</span><br />
</p>
<p id="cnd15c14p4">
<span class="m-text m-primary">**Yamahaṁ vijaññan**ti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span><br />
</p>
<p id="cnd15c14p5">
<span class="m-text m-primary">ācikkha dhammaṁ yamahaṁ vijaññaṁ.</span><br />
</p>
<p id="cnd15c15p1">
<span class="m-text m-primary">**Jātijarāya idha vippahānan**ti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br />
</p>
<p id="cnd15c15p2">
<span class="m-text m-primary">jātijarāya idha vippahānaṁ.</span><br />
</p>
<p id="cnd15c15p3">
<span class="m-text m-primary">Tenāha so brāhmaṇo—</span><br />
</p>
<p id="cnd15c16p1">
<span class="m-text m-primary">“Bhagavā hi kāme abhibhuyya iriyati,</span><br />
</p>
<p id="cnd15c16p2">
<span class="m-text m-primary">Ādiccova pathaviṁ tejī tejasā;</span><br />
</p>
<p id="cnd15c16p3">
<span class="m-text m-primary">Parittapaññassa me bhūripañña,</span><br />
</p>
<p id="cnd15c16p4">
<span class="m-text m-primary">Ācikkha dhammaṁ yamahaṁ vijaññaṁ;</span><br />
</p>
<p id="cnd15c16p5">
<span class="m-text m-primary">Jātijarāya idha vippahānan”ti.</span><br />
</p>
<p id="cnd15c17p1">
<span class="m-text m-primary">**Kāmesu vinaya gedhaṁ,**</span><br />
</p>
<p id="cnd15c17p2">
<span class="m-text m-primary">(jatukaṇṇīti bhagavā)</span><br />
</p>
<p id="cnd15c17p3">
<span class="m-text m-primary">**Nekkhammaṁ daṭṭhu khemato;**</span><br />
</p>
<p id="cnd15c17p4">
<span class="m-text m-primary">**Uggahitaṁ nirattaṁ vā,**</span><br />
</p>
<p id="cnd15c17p5">
<span class="m-text m-primary">**Mā te vijjittha kiñcanaṁ. **</span><br />
</p>
<p id="cnd15c18p1">
<span class="m-text m-primary">**Kāmesu vinaya gedhan**ti.</span><br />
</p>
<p id="cnd15c18p2">
<span class="m-text m-primary">**Kāmā**ti uddānato dve kāmā—</span><br />
</p>
<p id="cnd15c18p3">
<span class="m-text m-primary">vatthukāmā ca kilesakāmā ca …pe…</span><br />
</p>
<p id="cnd15c18p4">
<span class="m-text m-primary">ime vuccanti vatthukāmā …pe…</span><br />
</p>
<p id="cnd15c18p5">
<span class="m-text m-primary">ime vuccanti kilesakāmā.</span><br />
</p>
<p id="cnd15c18p6">
<span class="m-text m-primary">**Gedhan**ti gedho vuccati taṇhā.</span><br />
</p>
<p id="cnd15c18p7">
<span class="m-text m-primary">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="cnd15c18p8">
<span class="m-text m-primary">**Kāmesu vinaya gedhan**ti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti—</span><br />
</p>
<p id="cnd15c18p9">
<span class="m-text m-primary">kāmesu vinaya gedhaṁ.</span><br />
</p>
<p id="cnd15c18p10">
<span class="m-text m-primary">**Jatukaṇṇī**ti bhagavā taṁ brāhmaṇaṁ gottena ālapati.</span><br />
</p>
<p id="cnd15c18p11">
<span class="m-text m-primary">**Bhagavā**ti gāravādhivacanametaṁ …pe… sacchikā paññatti, yadidaṁ bhagavāti—</span><br />
</p>
<p id="cnd15c18p12">
<span class="m-text m-primary">jatukaṇṇīti bhagavā.</span><br />
</p>
<p id="cnd15c19p1">
<span class="m-text m-primary">**Nekkhammaṁ daṭṭhu khemato**ti.</span><br />
</p>
<p id="cnd15c19p2">
<span class="m-text m-primary">**Nekkhamman**ti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti—</span><br />
</p>
<p id="cnd15c19p3">
<span class="m-text m-primary">nekkhammaṁ daṭṭhu khemato.</span><br />
</p>
<p id="cnd15c20p1">
<span class="m-text m-primary">**Uggahitaṁ nirattaṁ vā**ti.</span><br />
</p>
<p id="cnd15c20p2">
<span class="m-text m-primary">**Uggahitan**ti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ.</span><br />
</p>
<p id="cnd15c20p3">
<span class="m-text m-primary">**Nirattaṁ vā**ti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti—</span><br />
</p>
<p id="cnd15c20p4">
<span class="m-text m-primary">uggahitaṁ nirattaṁ vā.</span><br />
</p>
<p id="cnd15c21p1">
<span class="m-text m-primary">**Mā te vijjittha kiñcanan**ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ.</span><br />
</p>
<p id="cnd15c21p2">
<span class="m-text m-primary">Idaṁ kiñcanaṁ tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti—</span><br />
</p>
<p id="cnd15c21p3">
<span class="m-text m-primary">mā te vijjittha kiñcanaṁ.</span><br />
</p>
<p id="cnd15c21p4">
<span class="m-text m-primary">Tenāha bhagavā—</span><br />
</p>
<p id="cnd15c22p1">
<span class="m-text m-primary">“Kāmesu vinaya gedhaṁ,</span><br />
</p>
<p id="cnd15c22p2">
<span class="m-text m-primary">(jatukaṇṇīti bhagavā)</span><br />
</p>
<p id="cnd15c22p3">
<span class="m-text m-primary">Nekkhammaṁ daṭṭhu khemato;</span><br />
</p>
<p id="cnd15c22p4">
<span class="m-text m-primary">Uggahitaṁ nirattaṁ vā,</span><br />
</p>
<p id="cnd15c22p5">
<span class="m-text m-primary">Mā te vijjittha kiñcanan”ti.</span><br />
</p>
<p id="cnd15c23p1">
<span class="m-text m-primary">**Yaṁ pubbe taṁ visosehi,**</span><br />
</p>
<p id="cnd15c23p2">
<span class="m-text m-primary">**pacchā te māhu kiñcanaṁ;**</span><br />
</p>
<p id="cnd15c23p3">
<span class="m-text m-primary">**Majjhe ce no gahessasi,**</span><br />
</p>
<p id="cnd15c23p4">
<span class="m-text m-primary">**upasanto carissasi. **</span><br />
</p>
<p id="cnd15c24p1">
<span class="m-text m-primary">**Yaṁ pubbe taṁ visosehī**ti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span><br />
</p>
<p id="cnd15c24p2">
<span class="m-text m-primary">evampi yaṁ pubbe taṁ visosehi.</span><br />
</p>
<p id="cnd15c24p3">
<span class="m-text m-primary">Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span><br />
</p>
<p id="cnd15c24p4">
<span class="m-text m-primary">evampi yaṁ pubbe taṁ visosehi.</span><br />
</p>
<p id="cnd15c25p1">
<span class="m-text m-primary">**Pacchā te māhu kiñcanan**ti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ.</span><br />
</p>
<p id="cnd15c25p2">
<span class="m-text m-primary">Idaṁ kiñcanaṁ tuyhaṁ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṁ gamehīti—</span><br />
</p>
<p id="cnd15c25p3">
<span class="m-text m-primary">pacchā te māhu kiñcanaṁ.</span><br />
</p>
<p id="cnd15c26p1">
<span class="m-text m-primary">**Majjhe ce no gahessasī**ti majjhe vuccati paccuppannaṁ rūpaṁ vedanā saññā saṅkhārā viññāṇaṁ.</span><br />
</p>
<p id="cnd15c26p2">
<span class="m-text m-primary">Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi.</span><br />
</p>
<p id="cnd15c26p3">
<span class="m-text m-primary">Abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti—</span><br />
</p>
<p id="cnd15c26p4">
<span class="m-text m-primary">majjhe ce no gahessasi.</span><br />
</p>
<p id="cnd15c27p1">
<span class="m-text m-primary">**Upasanto carissasī**ti rāgassa upasamitattā upasanto carissasi, dosassa …pe…</span><br />
</p>
<p id="cnd15c27p2">
<span class="m-text m-primary">sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—</span><br />
</p>
<p id="cnd15c27p3">
<span class="m-text m-primary">upasanto carissasi.</span><br />
</p>
<p id="cnd15c27p4">
<span class="m-text m-primary">Tenāha bhagavā—</span><br />
</p>
<p id="cnd15c28p1">
<span class="m-text m-primary">“Yaṁ pubbe taṁ visosehi,</span><br />
</p>
<p id="cnd15c28p2">
<span class="m-text m-primary">pacchā te māhu kiñcanaṁ;</span><br />
</p>
<p id="cnd15c28p3">
<span class="m-text m-primary">Majjhe ce no gahessasi,</span><br />
</p>
<p id="cnd15c28p4">
<span class="m-text m-primary">upasanto carissasī”ti.</span><br />
</p>
<p id="cnd15c29p1">
<span class="m-text m-primary">**Sabbaso nāmarūpasmiṁ,**</span><br />
</p>
<p id="cnd15c29p2">
<span class="m-text m-primary">**vītagedhassa brāhmaṇa;**</span><br />
</p>
<p id="cnd15c29p3">
<span class="m-text m-primary">**Āsavāssa na vijjanti,**</span><br />
</p>
<p id="cnd15c29p4">
<span class="m-text m-primary">**yehi maccuvasaṁ vaje. **</span><br />
</p>
<p id="cnd15c30p1">
<span class="m-text m-primary">**Sabbaso nāmarūpasmiṁ vītagedhassa brāhmaṇā**ti.</span><br />
</p>
<p id="cnd15c30p2">
<span class="m-text m-primary">**Sabbaso**ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti.</span><br />
</p>
<p id="cnd15c30p3">
<span class="m-text m-primary">**Nāman**ti cattāro arūpino khandhā.</span><br />
</p>
<p id="cnd15c30p4">
<span class="m-text m-primary">**Rūpan**ti cattāro ca mahābhūtā catunnañca mahābhūtānaṁ upādāya rūpaṁ.</span><br />
</p>
<p id="cnd15c30p5">
<span class="m-text m-primary">**Gedho** vuccati taṇhā.</span><br />
</p>
<p id="cnd15c30p6">
<span class="m-text m-primary">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="cnd15c30p7">
<span class="m-text m-primary">**Sabbaso nāmarūpasmiṁ vītagedhassa brāhmaṇā**ti sabbaso nāmarūpasmiṁ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—</span><br />
</p>
<p id="cnd15c30p8">
<span class="m-text m-primary">sabbaso nāmarūpasmiṁ vītagedhassa brāhmaṇa.</span><br />
</p>
<p id="cnd15c31p1">
<span class="m-text m-primary">**Āsavāssa na vijjantī**ti.</span><br />
</p>
<p id="cnd15c31p2">
<span class="m-text m-primary">**Āsavā**ti cattāro āsavā—</span><br />
</p>
<p id="cnd15c31p3">
<span class="m-text m-primary">kāmāsavo, bhavāsavo, diṭṭhāsavo, avijjāsavo.</span><br />
</p>
<p id="cnd15c31p4">
<span class="m-text m-primary">**Assā**ti arahato khīṇāsavassa.</span><br />
</p>
<p id="cnd15c31p5">
<span class="m-text m-primary">**Na vijjantī**ti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br />
</p>
<p id="cnd15c31p6">
<span class="m-text m-primary">āsavāssa na vijjanti.</span><br />
</p>
<p id="cnd15c32p1">
<span class="m-text m-primary">**Yehi maccuvasaṁ vaje**ti yehi āsavehi maccuno vā vasaṁ gaccheyya, maraṇassa vā vasaṁ gaccheyya, mārapakkhassa vā vasaṁ gaccheyya;</span><br />
</p>
<p id="cnd15c32p2">
<span class="m-text m-primary">te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br />
</p>
<p id="cnd15c32p3">
<span class="m-text m-primary">yehi maccuvasaṁ vaje.</span><br />
</p>
<p id="cnd15c32p4">
<span class="m-text m-primary">Tenāha bhagavā—</span><br />
</p>
<p id="cnd15c33p1">
<span class="m-text m-primary">“Sabbaso nāmarūpasmiṁ,</span><br />
</p>
<p id="cnd15c33p2">
<span class="m-text m-primary">vītagedhassa brāhmaṇa;</span><br />
</p>
<p id="cnd15c33p3">
<span class="m-text m-primary">Āsavāssa na vijjanti,</span><br />
</p>
<p id="cnd15c33p4">
<span class="m-text m-primary">yehi maccuvasaṁ vaje”ti.</span><br />
</p>
<p id="cnd15c34p1">
<span class="m-text m-primary">Saha gāthāpariyosānā …pe…</span><br />
</p>
<p id="cnd15c34p2">
<span class="m-text m-primary">satthā me bhante bhagavā, sāvakohamasmīti.</span><br />
</p>
<p id="cnd15c34p3">
<span class="m-text m-primary">Jatukaṇṇimāṇavapucchāniddeso ekādasamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>