<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv11 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kvy00dp001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Kathāvatthu" />
  <meta name="twitter:title" content="Kathāvatthu" />
  <meta property="og:url" content="https://www.theravadan.org/pages/kvy00dp001z.html" />
  <meta property="og:description" content="Anusayapaṇṇāsaka Ekādasamavagga Tissopianusayakathā Anusayā abyākatāti? Āmantā. Vipākābyākatā kiriyābyākatā rūpaṁ nibbānaṁ cakkhāyatanaṁ …pe… phoṭṭhabbāyatananti? Na hevaṁ vattabbe …pe…. Kāmarāgānusayo abyākatoti? Āmantā. Kāmarāgo kāmarāgapariyuṭṭhānaṁ kāmarāgasaṁyojanaṁ kāmogho kāmayogo kāmacchandanīvaraṇaṁ abyākatanti? Na hevaṁ vattabbe …pe… kāmarāgo kāmarāgapariyuṭṭhānaṁ …pe… kāmacchandanīvaraṇaṁ akusalanti? Āmantā. Kāmarāgānusayo akusaloti? Na hevaṁ vattabbe …pe …" />
  <meta name="twitter:description" content="Anusayapaṇṇāsaka Ekādasamavagga Tissopianusayakathā Anusayā abyākatāti? Āmantā. Vipākābyākatā kiriyābyākatā rūpaṁ nibbānaṁ cakkhāyatanaṁ …pe… phoṭṭhabbāyatananti? Na hevaṁ vattabbe …pe…. Kāmarāgānusayo abyākatoti? Āmantā. Kāmarāgo kāmarāgapariyuṭṭhānaṁ kāmarāgasaṁyojanaṁ kāmogho kāmayogo kāmacchandanīvaraṇaṁ abyākatanti? Na hevaṁ vattabbe …pe… kāmarāgo kāmarāgapariyuṭṭhānaṁ …pe… kāmacchandanīvaraṇaṁ akusalanti? Āmantā. Kāmarāgānusayo akusaloti? Na hevaṁ vattabbe …pe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv11-index.html">kv11</a> &raquo;
          </span>
          Kathāvatthu
        </h1>
<!-- content -->
<p id="kv11p1c0p2">
<span class="m-text m-primary">Anusayapaṇṇāsaka</span><br />
</p>
<p id="kv11p1c0p3">
<span class="m-text m-primary">Ekādasamavagga</span><br />
</p>
<p id="kv11p1c0p4">
<span class="m-text m-primary">Tissopianusayakathā</span><br />
</p>
<p id="kv11p1c1p1">
<span class="m-text m-primary">Anusayā abyākatāti?</span><br />
</p>
<p id="kv11p1c1p2">
<span class="m-text m-primary">Āmantā.</span><br />
</p>
<p id="kv11p1c1p3">
<span class="m-text m-primary">Vipākābyākatā kiriyābyākatā rūpaṁ nibbānaṁ cakkhāyatanaṁ …pe… phoṭṭhabbāyatananti?</span><br />
</p>
<p id="kv11p1c1p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c2p1">
<span class="m-text m-primary">Kāmarāgānusayo abyākatoti?</span><br />
</p>
<p id="kv11p1c2p2">
<span class="m-text m-primary">Āmantā.</span><br />
</p>
<p id="kv11p1c2p3">
<span class="m-text m-primary">Kāmarāgo kāmarāgapariyuṭṭhānaṁ kāmarāgasaṁyojanaṁ kāmogho kāmayogo kāmacchandanīvaraṇaṁ abyākatanti?</span><br />
</p>
<p id="kv11p1c2p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c2p5">
<span class="m-text m-primary">kāmarāgo kāmarāgapariyuṭṭhānaṁ …pe… kāmacchandanīvaraṇaṁ akusalanti?</span><br />
</p>
<p id="kv11p1c2p6">
<span class="m-text m-primary">Āmantā.</span><br />
</p>
<p id="kv11p1c2p7">
<span class="m-text m-primary">Kāmarāgānusayo akusaloti?</span><br />
</p>
<p id="kv11p1c2p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c3p1">
<span class="m-text m-primary">Paṭighānusayo abyākatoti?</span><br />
</p>
<p id="kv11p1c3p2">
<span class="m-text m-primary">Āmantā.</span><br />
</p>
<p id="kv11p1c3p3">
<span class="m-text m-primary">Paṭighaṁ paṭighapariyuṭṭhānaṁ paṭighasaṁyojanaṁ abyākatanti?</span><br />
</p>
<p id="kv11p1c3p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c3p5">
<span class="m-text m-primary">paṭighaṁ paṭighapariyuṭṭhānaṁ paṭighasaṁyojanaṁ akusalanti?</span><br />
</p>
<p id="kv11p1c3p6">
<span class="m-text m-primary">Āmantā.</span><br />
</p>
<p id="kv11p1c3p7">
<span class="m-text m-primary">Paṭighānusayo akusaloti?</span><br />
</p>
<p id="kv11p1c3p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c4p1">
<span class="m-text m-primary">Mānānusayo abyākatoti?</span><br />
</p>
<p id="kv11p1c4p2">
<span class="m-text m-primary">Āmantā.</span><br />
</p>
<p id="kv11p1c4p3">
<span class="m-text m-primary">Māno mānapariyuṭṭhānaṁ mānasaṁyojanaṁ abyākatanti?</span><br />
</p>
<p id="kv11p1c4p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c4p5">
<span class="m-text m-primary">māno mānapariyuṭṭhānaṁ mānasaṁyojanaṁ akusalanti?</span><br />
</p>
<p id="kv11p1c4p6">
<span class="m-text m-primary">Āmantā.</span><br />
</p>
<p id="kv11p1c4p7">
<span class="m-text m-primary">Mānānusayo akusaloti?</span><br />
</p>
<p id="kv11p1c4p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c5p1">
<span class="m-text m-primary">Diṭṭhānusayo abyākatoti?</span><br />
</p>
<p id="kv11p1c5p2">
<span class="m-text m-primary">Āmantā.</span><br />
</p>
<p id="kv11p1c5p3">
<span class="m-text m-primary">Diṭṭhi diṭṭhogho diṭṭhiyogo diṭṭhipariyuṭṭhānaṁ diṭṭhisaṁyojanaṁ abyākatanti?</span><br />
</p>
<p id="kv11p1c5p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c5p5">
<span class="m-text m-primary">diṭṭhi diṭṭhogho diṭṭhiyogo diṭṭhipariyuṭṭhānaṁ diṭṭhisaṁyojanaṁ akusalanti?</span><br />
</p>
<p id="kv11p1c5p6">
<span class="m-text m-primary">Āmantā.</span><br />
</p>
<p id="kv11p1c5p7">
<span class="m-text m-primary">Diṭṭhānusayo akusaloti?</span><br />
</p>
<p id="kv11p1c5p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c6p1">
<span class="m-text m-primary">Vicikicchānusayo abyākatoti?</span><br />
</p>
<p id="kv11p1c6p2">
<span class="m-text m-primary">Āmantā.</span><br />
</p>
<p id="kv11p1c6p3">
<span class="m-text m-primary">Vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇaṁ abyākatanti?</span><br />
</p>
<p id="kv11p1c6p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c6p5">
<span class="m-text m-primary">vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇaṁ akusalanti?</span><br />
</p>
<p id="kv11p1c6p6">
<span class="m-text m-primary">Āmantā.</span><br />
</p>
<p id="kv11p1c6p7">
<span class="m-text m-primary">Vicikicchānusayo akusaloti?</span><br />
</p>
<p id="kv11p1c6p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c7p1">
<span class="m-text m-primary">Bhavarāgānusayo abyākatoti?</span><br />
</p>
<p id="kv11p1c7p2">
<span class="m-text m-primary">Āmantā.</span><br />
</p>
<p id="kv11p1c7p3">
<span class="m-text m-primary">Bhavarāgo bhavarāgapariyuṭṭhānaṁ bhavarāgasaṁyojanaṁ abyākatanti?</span><br />
</p>
<p id="kv11p1c7p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c7p5">
<span class="m-text m-primary">bhavarāgo bhavarāgapariyuṭṭhānaṁ bhavarāgasaṁyojanaṁ akusalanti?</span><br />
</p>
<p id="kv11p1c7p6">
<span class="m-text m-primary">Āmantā.</span><br />
</p>
<p id="kv11p1c7p7">
<span class="m-text m-primary">Bhavarāgānusayo akusaloti?</span><br />
</p>
<p id="kv11p1c7p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c8p1">
<span class="m-text m-primary">Avijjānusayo abyākatoti?</span><br />
</p>
<p id="kv11p1c8p2">
<span class="m-text m-primary">Āmantā.</span><br />
</p>
<p id="kv11p1c8p3">
<span class="m-text m-primary">Avijjā avijjogho avijjāyogo avijjāpariyuṭṭhānaṁ avijjāsaṁyojanaṁ avijjānīvaraṇaṁ abyākatanti?</span><br />
</p>
<p id="kv11p1c8p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c8p5">
<span class="m-text m-primary">avijjā avijjogho avijjāyogo avijjāpariyuṭṭhānaṁ avijjāsaṁyojanaṁ avijjānīvaraṇaṁ akusalanti?</span><br />
</p>
<p id="kv11p1c8p6">
<span class="m-text m-primary">Āmantā.</span><br />
</p>
<p id="kv11p1c8p7">
<span class="m-text m-primary">Avijjānusayo akusaloti?</span><br />
</p>
<p id="kv11p1c8p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c9p1">
<span class="m-text m-primary">Na vattabbaṁ—</span><br />
</p>
<p id="kv11p1c9p2">
<span class="m-text m-primary">“anusayā abyākatā”ti?</span><br />
</p>
<p id="kv11p1c9p3">
<span class="m-text m-primary">Āmantā.</span><br />
</p>
<p id="kv11p1c9p4">
<span class="m-text m-primary">Puthujjano kusalābyākate citte vattamāne “sānusayo”ti vattabboti?</span><br />
</p>
<p id="kv11p1c9p5">
<span class="m-text m-primary">Āmantā.</span><br />
</p>
<p id="kv11p1c9p6">
<span class="m-text m-primary">Kusalākusalā dhammā sammukhībhāvaṁ āgacchantīti?</span><br />
</p>
<p id="kv11p1c9p7">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c9p8">
<span class="m-text m-primary">tena hi anusayā abyākatāti.</span><br />
</p>
<p id="kv11p1c9p9">
<span class="m-text m-primary">Puthujjano kusalābyākate citte vattamāne “sarāgo”ti vattabboti?</span><br />
</p>
<p id="kv11p1c9p10">
<span class="m-text m-primary">Āmantā.</span><br />
</p>
<p id="kv11p1c9p11">
<span class="m-text m-primary">Kusalākusalā dhammā sammukhībhāvaṁ āgacchantīti?</span><br />
</p>
<p id="kv11p1c9p12">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c9p13">
<span class="m-text m-primary">tena hi rāgo abyākatoti.</span><br />
</p>
<p id="kv11p1c10p1">
<span class="m-text m-primary">Anusayā ahetukāti?</span><br />
</p>
<p id="kv11p1c10p2">
<span class="m-text m-primary">Āmantā.</span><br />
</p>
<p id="kv11p1c10p3">
<span class="m-text m-primary">Rūpaṁ nibbānaṁ cakkhāyatanaṁ …pe… phoṭṭhabbāyatananti?</span><br />
</p>
<p id="kv11p1c10p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c11p1">
<span class="m-text m-primary">Kāmarāgānusayo ahetukoti?</span><br />
</p>
<p id="kv11p1c11p2">
<span class="m-text m-primary">Āmantā.</span><br />
</p>
<p id="kv11p1c11p3">
<span class="m-text m-primary">Kāmarāgo kāmarāgapariyuṭṭhānaṁ kāmarāgasaṁyojanaṁ kāmacchandanīvaraṇaṁ ahetukanti?</span><br />
</p>
<p id="kv11p1c11p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c11p5">
<span class="m-text m-primary">kāmarāgo kāmarāgapariyuṭṭhānaṁ …pe… kāmacchandanīvaraṇaṁ sahetukanti?</span><br />
</p>
<p id="kv11p1c11p6">
<span class="m-text m-primary">Āmantā.</span><br />
</p>
<p id="kv11p1c11p7">
<span class="m-text m-primary">Kāmarāgānusayo sahetukoti?</span><br />
</p>
<p id="kv11p1c11p8">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c11p9">
<span class="m-text m-primary">paṭighānusayo …pe…</span><br />
</p>
<p id="kv11p1c11p10">
<span class="m-text m-primary">mānānusayo …</span><br />
</p>
<p id="kv11p1c11p11">
<span class="m-text m-primary">diṭṭhānusayo …</span><br />
</p>
<p id="kv11p1c11p12">
<span class="m-text m-primary">vicikicchānusayo …</span><br />
</p>
<p id="kv11p1c11p13">
<span class="m-text m-primary">bhavarāgānusayo …</span><br />
</p>
<p id="kv11p1c11p14">
<span class="m-text m-primary">avijjānusayo ahetukoti?</span><br />
</p>
<p id="kv11p1c11p15">
<span class="m-text m-primary">Āmantā.</span><br />
</p>
<p id="kv11p1c11p16">
<span class="m-text m-primary">Avijjā avijjogho avijjāyogo avijjāpariyuṭṭhānaṁ avijjāsaṁyojanaṁ avijjānīvaraṇaṁ ahetukanti?</span><br />
</p>
<p id="kv11p1c11p17">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c11p18">
<span class="m-text m-primary">avijjā avijjogho …pe…</span><br />
</p>
<p id="kv11p1c11p19">
<span class="m-text m-primary">avijjānīvaraṇaṁ sahetukanti?</span><br />
</p>
<p id="kv11p1c11p20">
<span class="m-text m-primary">Āmantā.</span><br />
</p>
<p id="kv11p1c11p21">
<span class="m-text m-primary">Avijjānusayo sahetukoti?</span><br />
</p>
<p id="kv11p1c11p22">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c12p1">
<span class="m-text m-primary">Na vattabbaṁ—</span><br />
</p>
<p id="kv11p1c12p2">
<span class="m-text m-primary">“anusayā ahetukā”ti?</span><br />
</p>
<p id="kv11p1c12p3">
<span class="m-text m-primary">Āmantā.</span><br />
</p>
<p id="kv11p1c12p4">
<span class="m-text m-primary">Puthujjano kusalābyākate citte vattamāne “sānusayo”ti vattabboti?</span><br />
</p>
<p id="kv11p1c12p5">
<span class="m-text m-primary">Āmantā.</span><br />
</p>
<p id="kv11p1c12p6">
<span class="m-text m-primary">Anusayā tena hetunā sahetukāti?</span><br />
</p>
<p id="kv11p1c12p7">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c12p8">
<span class="m-text m-primary">tena hi anusayā ahetukāti.</span><br />
</p>
<p id="kv11p1c12p9">
<span class="m-text m-primary">Puthujjano kusalābyākate citte vattamāne “sarāgo”ti vattabboti?</span><br />
</p>
<p id="kv11p1c12p10">
<span class="m-text m-primary">Āmantā.</span><br />
</p>
<p id="kv11p1c12p11">
<span class="m-text m-primary">Rāgo tena hetunā sahetukoti?</span><br />
</p>
<p id="kv11p1c12p12">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c12p13">
<span class="m-text m-primary">tena hi rāgo ahetukoti.</span><br />
</p>
<p id="kv11p1c13p1">
<span class="m-text m-primary">Anusayā cittavippayuttāti?</span><br />
</p>
<p id="kv11p1c13p2">
<span class="m-text m-primary">Āmantā.</span><br />
</p>
<p id="kv11p1c13p3">
<span class="m-text m-primary">Rūpaṁ nibbānaṁ cakkhāyatanaṁ …pe… phoṭṭhabbāyatananti?</span><br />
</p>
<p id="kv11p1c13p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c14p1">
<span class="m-text m-primary">Kāmarāgānusayo cittavippayuttoti?</span><br />
</p>
<p id="kv11p1c14p2">
<span class="m-text m-primary">Āmantā.</span><br />
</p>
<p id="kv11p1c14p3">
<span class="m-text m-primary">Kāmarāgo kāmarāgapariyuṭṭhānaṁ kāmarāgasaṁyojanaṁ kāmogho kāmayogo kāmacchandanīvaraṇaṁ cittavippayuttanti?</span><br />
</p>
<p id="kv11p1c14p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c14p5">
<span class="m-text m-primary">kāmarāgo kāmarāgapariyuṭṭhānaṁ …pe… kāmacchandanīvaraṇaṁ cittasampayuttanti?</span><br />
</p>
<p id="kv11p1c14p6">
<span class="m-text m-primary">Āmantā.</span><br />
</p>
<p id="kv11p1c14p7">
<span class="m-text m-primary">Kāmarāgānusayo cittasampayuttoti?</span><br />
</p>
<p id="kv11p1c14p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c15p1">
<span class="m-text m-primary">Kāmarāgānusayo cittavippayuttoti?</span><br />
</p>
<p id="kv11p1c15p2">
<span class="m-text m-primary">Āmantā.</span><br />
</p>
<p id="kv11p1c15p3">
<span class="m-text m-primary">Katamakkhandhapariyāpannoti?</span><br />
</p>
<p id="kv11p1c15p4">
<span class="m-text m-primary">Saṅkhārakkhandhapariyāpannoti.</span><br />
</p>
<p id="kv11p1c15p5">
<span class="m-text m-primary">Saṅkhārakkhandho cittavippayuttoti?</span><br />
</p>
<p id="kv11p1c15p6">
<span class="m-text m-primary">Na hevaṁ vattabbe.</span><br />
</p>
<p id="kv11p1c15p7">
<span class="m-text m-primary">Saṅkhārakkhandho cittavippayuttoti?</span><br />
</p>
<p id="kv11p1c15p8">
<span class="m-text m-primary">Āmantā.</span><br />
</p>
<p id="kv11p1c15p9">
<span class="m-text m-primary">Vedanākkhandho saññākkhandho cittavippayuttoti?</span><br />
</p>
<p id="kv11p1c15p10">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c16p1">
<span class="m-text m-primary">Kāmarāgānusayo saṅkhārakkhandhapariyāpanno cittavippayuttoti?</span><br />
</p>
<p id="kv11p1c16p2">
<span class="m-text m-primary">Āmantā.</span><br />
</p>
<p id="kv11p1c16p3">
<span class="m-text m-primary">Kāmarāgo saṅkhārakkhandhapariyāpanno cittavippayuttoti?</span><br />
</p>
<p id="kv11p1c16p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c16p5">
<span class="m-text m-primary">kāmarāgo saṅkhārakkhandhapariyāpanno cittasampayuttoti?</span><br />
</p>
<p id="kv11p1c16p6">
<span class="m-text m-primary">Āmantā.</span><br />
</p>
<p id="kv11p1c16p7">
<span class="m-text m-primary">Kāmarāgānusayo saṅkhārakkhandhapariyāpanno cittasampayuttoti?</span><br />
</p>
<p id="kv11p1c16p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c17p1">
<span class="m-text m-primary">Kāmarāgānusayo saṅkhārakkhandhapariyāpanno cittavippayutto, kāmarāgo saṅkhārakkhandhapariyāpanno cittasampayuttoti?</span><br />
</p>
<p id="kv11p1c17p2">
<span class="m-text m-primary">Āmantā.</span><br />
</p>
<p id="kv11p1c17p3">
<span class="m-text m-primary">Saṅkhārakkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c17p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c18p1">
<span class="m-text m-primary">Saṅkhārakkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c18p2">
<span class="m-text m-primary">Āmantā.</span><br />
</p>
<p id="kv11p1c18p3">
<span class="m-text m-primary">Vedanākkhandho saññākkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c18p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c19p1">
<span class="m-text m-primary">Paṭighānusayo mānānusayo diṭṭhānusayo vicikicchānusayo bhavarāgānusayo avijjānusayo cittavippayuttoti?</span><br />
</p>
<p id="kv11p1c19p2">
<span class="m-text m-primary">Āmantā.</span><br />
</p>
<p id="kv11p1c19p3">
<span class="m-text m-primary">Avijjā avijjogho avijjāyogo avijjānīvaraṇaṁ cittavippayuttanti?</span><br />
</p>
<p id="kv11p1c19p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c19p5">
<span class="m-text m-primary">avijjā avijjogho avijjāyogo avijjānīvaraṇaṁ cittasampayuttanti?</span><br />
</p>
<p id="kv11p1c19p6">
<span class="m-text m-primary">Āmantā.</span><br />
</p>
<p id="kv11p1c19p7">
<span class="m-text m-primary">Avijjānusayo cittasampayuttoti?</span><br />
</p>
<p id="kv11p1c19p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c20p1">
<span class="m-text m-primary">Avijjānusayo cittavippayuttoti?</span><br />
</p>
<p id="kv11p1c20p2">
<span class="m-text m-primary">Āmantā.</span><br />
</p>
<p id="kv11p1c20p3">
<span class="m-text m-primary">Katamakkhandhapariyāpannoti?</span><br />
</p>
<p id="kv11p1c20p4">
<span class="m-text m-primary">Saṅkhārakkhandhapariyāpannoti.</span><br />
</p>
<p id="kv11p1c20p5">
<span class="m-text m-primary">Saṅkhārakkhandho cittavippayuttoti?</span><br />
</p>
<p id="kv11p1c20p6">
<span class="m-text m-primary">Na hevaṁ vattabbe.</span><br />
</p>
<p id="kv11p1c20p7">
<span class="m-text m-primary">Saṅkhārakkhandho cittavippayuttoti?</span><br />
</p>
<p id="kv11p1c20p8">
<span class="m-text m-primary">Āmantā.</span><br />
</p>
<p id="kv11p1c20p9">
<span class="m-text m-primary">Vedanākkhandho saññākkhandho cittavippayuttoti?</span><br />
</p>
<p id="kv11p1c20p10">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c21p1">
<span class="m-text m-primary">Avijjānusayo saṅkhārakkhandhapariyāpanno cittavippayuttoti?</span><br />
</p>
<p id="kv11p1c21p2">
<span class="m-text m-primary">Āmantā.</span><br />
</p>
<p id="kv11p1c21p3">
<span class="m-text m-primary">Avijjā saṅkhārakkhandhapariyāpannā cittavippayuttāti?</span><br />
</p>
<p id="kv11p1c21p4">
<span class="m-text m-primary">Na hevaṁ vattabbe …pe…</span><br />
</p>
<p id="kv11p1c21p5">
<span class="m-text m-primary">avijjā saṅkhārakkhandhapariyāpannā cittasampayuttāti?</span><br />
</p>
<p id="kv11p1c21p6">
<span class="m-text m-primary">Āmantā.</span><br />
</p>
<p id="kv11p1c21p7">
<span class="m-text m-primary">Avijjānusayo saṅkhārakkhandhapariyāpanno cittasampayuttoti?</span><br />
</p>
<p id="kv11p1c21p8">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c22p1">
<span class="m-text m-primary">Avijjānusayo saṅkhārakkhandhapariyāpanno cittavippayutto, avijjāsaṅkhārakkhandhapariyāpannā cittasampayuttāti?</span><br />
</p>
<p id="kv11p1c22p2">
<span class="m-text m-primary">Āmantā.</span><br />
</p>
<p id="kv11p1c22p3">
<span class="m-text m-primary">Saṅkhārakkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c22p4">
<span class="m-text m-primary">Na hevaṁ vattabbe.</span><br />
</p>
<p id="kv11p1c23p1">
<span class="m-text m-primary">Saṅkhārakkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c23p2">
<span class="m-text m-primary">Āmantā.</span><br />
</p>
<p id="kv11p1c23p3">
<span class="m-text m-primary">Vedanākkhandho saññākkhandho ekadeso cittasampayutto ekadeso cittavippayuttoti?</span><br />
</p>
<p id="kv11p1c23p4">
<span class="m-text m-primary">Na hevaṁ vattabbe …pe….</span><br />
</p>
<p id="kv11p1c24p1">
<span class="m-text m-primary">Na vattabbaṁ—</span><br />
</p>
<p id="kv11p1c24p2">
<span class="m-text m-primary">“anusayā cittavippayuttā”ti?</span><br />
</p>
<p id="kv11p1c24p3">
<span class="m-text m-primary">Āmantā.</span><br />
</p>
<p id="kv11p1c24p4">
<span class="m-text m-primary">Puthujjano kusalābyākate citte vattamāne “sānusayo”ti vattabboti?</span><br />
</p>
<p id="kv11p1c24p5">
<span class="m-text m-primary">Āmantā.</span><br />
</p>
<p id="kv11p1c24p6">
<span class="m-text m-primary">Anusayā tena cittena sampayuttāti?</span><br />
</p>
<p id="kv11p1c24p7">
<span class="m-text m-primary">Na hevaṁ vattabbe.</span><br />
</p>
<p id="kv11p1c24p8">
<span class="m-text m-primary">Tena hi anusayā cittavippayuttāti.</span><br />
</p>
<p id="kv11p1c24p9">
<span class="m-text m-primary">Puthujjano kusalābyākate citte vattamāne “sarāgo”ti vattabboti?</span><br />
</p>
<p id="kv11p1c24p10">
<span class="m-text m-primary">Āmantā.</span><br />
</p>
<p id="kv11p1c24p11">
<span class="m-text m-primary">Rāgo tena cittena sampayuttoti?</span><br />
</p>
<p id="kv11p1c24p12">
<span class="m-text m-primary">Na hevaṁ vattabbe.</span><br />
</p>
<p id="kv11p1c24p13">
<span class="m-text m-primary">Tena hi rāgo cittavippayuttoti.</span><br />
</p>
<p id="kv11p1c24p14">
<span class="m-text m-primary">Tissopi anusayakathā niṭṭhitā.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>