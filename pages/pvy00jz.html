<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pvy00jz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://theravadan.org/pages/pvy00jz.html" />
  <meta property="og:description" content="Ubbarivagga 4. Nandāpetivatthu “Kāḷī dubbaṇṇarūpāsi, pharusā bhīrudassanā; Piṅgalāsi kaḷārāsi, na taṁ maññāmi mānusin”ti. “Ahaṁ nandā nandisena, bhariyā te pure ahuṁ; Pāpakammaṁ karitvāna, petalokaṁ ito gatā”ti. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gatā”ti. “Caṇḍī ca pharusā cāsi …" />
  <meta name="twitter:description" content="Ubbarivagga 4. Nandāpetivatthu “Kāḷī dubbaṇṇarūpāsi, pharusā bhīrudassanā; Piṅgalāsi kaḷārāsi, na taṁ maññāmi mānusin”ti. “Ahaṁ nandā nandisena, bhariyā te pure ahuṁ; Pāpakammaṁ karitvāna, petalokaṁ ito gatā”ti. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gatā”ti. “Caṇḍī ca pharusā cāsi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="nandapetivatthu">
<h3><a href="#nandapetivatthu">4. Nandāpetivatthu</a></h3>
<p id="pv16c1p1">
<span class="m-text m-primary">“Kāḷī dubbaṇṇarūpāsi,</span><br />
</p>
<p id="pv16c1p2">
<span class="m-text m-primary">pharusā bhīrudassanā;</span><br />
</p>
<p id="pv16c1p3">
<span class="m-text m-primary">Piṅgalāsi kaḷārāsi,</span><br />
</p>
<p id="pv16c1p4">
<span class="m-text m-primary">na taṁ maññāmi mānusin”ti.</span><br />
</p>
<p id="pv16c2p1">
<span class="m-text m-primary">“Ahaṁ nandā nandisena,</span><br />
</p>
<p id="pv16c2p2">
<span class="m-text m-primary">bhariyā te pure ahuṁ;</span><br />
</p>
<p id="pv16c2p3">
<span class="m-text m-primary">Pāpakammaṁ karitvāna,</span><br />
</p>
<p id="pv16c2p4">
<span class="m-text m-primary">petalokaṁ ito gatā”ti.</span><br />
</p>
<p id="pv16c3p1">
<span class="m-text m-primary">“Kiṁ nu kāyena vācāya,</span><br />
</p>
<p id="pv16c3p2">
<span class="m-text m-primary">manasā dukkaṭaṁ kataṁ;</span><br />
</p>
<p id="pv16c3p3">
<span class="m-text m-primary">Kissa kammavipākena,</span><br />
</p>
<p id="pv16c3p4">
<span class="m-text m-primary">petalokaṁ ito gatā”ti.</span><br />
</p>
<p id="pv16c4p1">
<span class="m-text m-primary">“Caṇḍī ca pharusā cāsiṁ,</span><br />
</p>
<p id="pv16c4p2">
<span class="m-text m-primary">tayi cāpi agāravā;</span><br />
</p>
<p id="pv16c4p3">
<span class="m-text m-primary">Tāhaṁ duruttaṁ vatvāna,</span><br />
</p>
<p id="pv16c4p4">
<span class="m-text m-primary">petalokaṁ ito gatā”ti.</span><br />
</p>
<p id="pv16c5p1">
<span class="m-text m-primary">“Handuttarīyaṁ dadāmi te,</span><br />
</p>
<p id="pv16c5p2">
<span class="m-text m-primary">imaṁ dussaṁ nivāsaya;</span><br />
</p>
<p id="pv16c5p3">
<span class="m-text m-primary">Imaṁ dussaṁ nivāsetvā,</span><br />
</p>
<p id="pv16c5p4">
<span class="m-text m-primary">ehi nessāmi taṁ gharaṁ.</span><br />
</p>
<p id="pv16c6p1">
<span class="m-text m-primary">Vatthañca annapānañca,</span><br />
</p>
<p id="pv16c6p2">
<span class="m-text m-primary">lacchasi tvaṁ gharaṁ gatā;</span><br />
</p>
<p id="pv16c6p3">
<span class="m-text m-primary">Putte ca te passissasi,</span><br />
</p>
<p id="pv16c6p4">
<span class="m-text m-primary">suṇisāyo ca dakkhasī”ti.</span><br />
</p>
<p id="pv16c7p1">
<span class="m-text m-primary">“Hatthena hatthe te dinnaṁ,</span><br />
</p>
<p id="pv16c7p2">
<span class="m-text m-primary">na mayhaṁ upakappati;</span><br />
</p>
<p id="pv16c7p3">
<span class="m-text m-primary">Bhikkhū ca sīlasampanne,</span><br />
</p>
<p id="pv16c7p4">
<span class="m-text m-primary">vītarāge bahussute.</span><br />
</p>
<p id="pv16c8p1">
<span class="m-text m-primary">Tappehi annapānena,</span><br />
</p>
<p id="pv16c8p2">
<span class="m-text m-primary">mama dakkhiṇamādisa;</span><br />
</p>
<p id="pv16c8p3">
<span class="m-text m-primary">Tadāhaṁ sukhitā hessaṁ,</span><br />
</p>
<p id="pv16c8p4">
<span class="m-text m-primary">sabbakāmasamiddhinī”ti.</span><br />
</p>
<p id="pv16c9p1">
<span class="m-text m-primary">Sādhūti so paṭissutvā,</span><br />
</p>
<p id="pv16c9p2">
<span class="m-text m-primary">dānaṁ vipulamākiri;</span><br />
</p>
<p id="pv16c9p3">
<span class="m-text m-primary">Annaṁ pānaṁ khādanīyaṁ,</span><br />
</p>
<p id="pv16c9p4">
<span class="m-text m-primary">vatthasenāsanāni ca;</span><br />
</p>
<p id="pv16c9p5">
<span class="m-text m-primary">Chattaṁ gandhañca mālañca,</span><br />
</p>
<p id="pv16c9p6">
<span class="m-text m-primary">vividhā ca upāhanā.</span><br />
</p>
<p id="pv16c10p1">
<span class="m-text m-primary">Bhikkhū ca sīlasampanne,</span><br />
</p>
<p id="pv16c10p2">
<span class="m-text m-primary">vītarāge bahussute;</span><br />
</p>
<p id="pv16c10p3">
<span class="m-text m-primary">Tappetvā annapānena,</span><br />
</p>
<p id="pv16c10p4">
<span class="m-text m-primary">tassā dakkhiṇamādisī.</span><br />
</p>
<p id="pv16c11p1">
<span class="m-text m-primary">Samanantarānuddiṭṭhe,</span><br />
</p>
<p id="pv16c11p2">
<span class="m-text m-primary">vipāko udapajjatha;</span><br />
</p>
<p id="pv16c11p3">
<span class="m-text m-primary">Bhojanacchādanapānīyaṁ,</span><br />
</p>
<p id="pv16c11p4">
<span class="m-text m-primary">dakkhiṇāya idaṁ phalaṁ.</span><br />
</p>
<p id="pv16c12p1">
<span class="m-text m-primary">Tato suddhā sucivasanā,</span><br />
</p>
<p id="pv16c12p2">
<span class="m-text m-primary">kāsikuttamadhārinī;</span><br />
</p>
<p id="pv16c12p3">
<span class="m-text m-primary">Vicittavatthābharaṇā,</span><br />
</p>
<p id="pv16c12p4">
<span class="m-text m-primary">sāmikaṁ upasaṅkami.</span><br />
</p>
<p id="pv16c13p1">
<span class="m-text m-primary">“Abhikkantena vaṇṇena,</span><br />
</p>
<p id="pv16c13p2">
<span class="m-text m-primary">yā tvaṁ tiṭṭhasi devate;</span><br />
</p>
<p id="pv16c13p3">
<span class="m-text m-primary">Obhāsentī disā sabbā,</span><br />
</p>
<p id="pv16c13p4">
<span class="m-text m-primary">osadhī viya tārakā.</span><br />
</p>
<p id="pv16c14p1">
<span class="m-text m-primary">Kena tetādiso vaṇṇo,</span><br />
</p>
<p id="pv16c14p2">
<span class="m-text m-primary">kena te idha mijjhati;</span><br />
</p>
<p id="pv16c14p3">
<span class="m-text m-primary">Uppajjanti ca te bhogā,</span><br />
</p>
<p id="pv16c14p4">
<span class="m-text m-primary">ye keci manaso piyā.</span><br />
</p>
<p id="pv16c15p1">
<span class="m-text m-primary">Pucchāmi taṁ devi mahānubhāve,</span><br />
</p>
<p id="pv16c15p2">
<span class="m-text m-primary">Manussabhūtā kimakāsi puññaṁ;</span><br />
</p>
<p id="pv16c15p3">
<span class="m-text m-primary">Kenāsi evaṁ jalitānubhāvā,</span><br />
</p>
<p id="pv16c15p4">
<span class="m-text m-primary">Vaṇṇo ca te sabbadisā pabhāsatī”ti.</span><br />
</p>
<p id="pv16c16p1">
<span class="m-text m-primary">“Ahaṁ nandā nandisena,</span><br />
</p>
<p id="pv16c16p2">
<span class="m-text m-primary">bhariyā te pure ahuṁ;</span><br />
</p>
<p id="pv16c16p3">
<span class="m-text m-primary">Pāpakammaṁ karitvāna,</span><br />
</p>
<p id="pv16c16p4">
<span class="m-text m-primary">petalokaṁ ito gatā.</span><br />
</p>
<p id="pv16c17p1">
<span class="m-text m-primary">Tava dinnena dānena,</span><br />
</p>
<p id="pv16c17p2">
<span class="m-text m-primary">modāmi akutobhayā;</span><br />
</p>
<p id="pv16c17p3">
<span class="m-text m-primary">Ciraṁ jīva gahapati,</span><br />
</p>
<p id="pv16c17p4">
<span class="m-text m-primary">saha sabbehi ñātibhi;</span><br />
</p>
<p id="pv16c17p5">
<span class="m-text m-primary">Asokaṁ virajaṁ khemaṁ,</span><br />
</p>
<p id="pv16c17p6">
<span class="m-text m-primary">āvāsaṁ vasavattinaṁ.</span><br />
</p>
<p id="pv16c18p1">
<span class="m-text m-primary">Idha dhammaṁ caritvāna,</span><br />
</p>
<p id="pv16c18p2">
<span class="m-text m-primary">Dānaṁ datvā gahapati;</span><br />
</p>
<p id="pv16c18p3">
<span class="m-text m-primary">Vineyya maccheramalaṁ samūlaṁ,</span><br />
</p>
<p id="pv16c18p4">
<span class="m-text m-primary">Anindito saggamupehi ṭhānan”ti.</span><br />
</p>
<p id="pv16c19p1">
<span class="m-text m-primary">Nandāpetivatthu catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>