<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0l1z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0l1z.html" />
  <meta property="og:description" content="Vīsatinipāta Mātaṅgavagga 9. Somanassajātaka “Ko taṁ hiṁsati heṭheti, Kiṁ dummano socasi appatīto; Kassajja mātāpitaro rudantu, Kvajja setu nihato pathabyā”. “Tuṭṭhosmi deva tava dassanena, Cirassaṁ passāmi taṁ bhūmipāla; Ahiṁsako reṇumanuppavissa, Puttena te heṭhayitosmi deva”. “Āyantu dovārikā khaggabandhā, Kāsāviyā yantu antepurantaṁ; Hantvāna taṁ somanassaṁ kumāra …" />
  <meta name="twitter:description" content="Vīsatinipāta Mātaṅgavagga 9. Somanassajātaka “Ko taṁ hiṁsati heṭheti, Kiṁ dummano socasi appatīto; Kassajja mātāpitaro rudantu, Kvajja setu nihato pathabyā”. “Tuṭṭhosmi deva tava dassanena, Cirassaṁ passāmi taṁ bhūmipāla; Ahiṁsako reṇumanuppavissa, Puttena te heṭhayitosmi deva”. “Āyantu dovārikā khaggabandhā, Kāsāviyā yantu antepurantaṁ; Hantvāna taṁ somanassaṁ kumāra …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="somanassajataka">
<h4><a href="#somanassajataka">9. Somanassajātaka</a></h4>
<p id="ja505c1p1">
<span class="m-text m-primary">“Ko taṁ hiṁsati heṭheti,</span><br />
</p>
<p id="ja505c1p2">
<span class="m-text m-primary">Kiṁ dummano socasi appatīto;</span><br />
</p>
<p id="ja505c1p3">
<span class="m-text m-primary">Kassajja mātāpitaro rudantu,</span><br />
</p>
<p id="ja505c1p4">
<span class="m-text m-primary">Kvajja setu nihato pathabyā”.</span><br />
</p>
<p id="ja505c2p1">
<span class="m-text m-primary">“Tuṭṭhosmi deva tava dassanena,</span><br />
</p>
<p id="ja505c2p2">
<span class="m-text m-primary">Cirassaṁ passāmi taṁ bhūmipāla;</span><br />
</p>
<p id="ja505c2p3">
<span class="m-text m-primary">Ahiṁsako reṇumanuppavissa,</span><br />
</p>
<p id="ja505c2p4">
<span class="m-text m-primary">Puttena te heṭhayitosmi deva”.</span><br />
</p>
<p id="ja505c3p1">
<span class="m-text m-primary">“Āyantu dovārikā khaggabandhā,</span><br />
</p>
<p id="ja505c3p2">
<span class="m-text m-primary">Kāsāviyā yantu antepurantaṁ;</span><br />
</p>
<p id="ja505c3p3">
<span class="m-text m-primary">Hantvāna taṁ somanassaṁ kumāraṁ,</span><br />
</p>
<p id="ja505c3p4">
<span class="m-text m-primary">Chetvāna sīsaṁ varamāharantu”.</span><br />
</p>
<p id="ja505c4p1">
<span class="m-text m-primary">“Pesitā rājino dūtā,</span><br />
</p>
<p id="ja505c4p2">
<span class="m-text m-primary">kumāraṁ etadabravuṁ;</span><br />
</p>
<p id="ja505c4p3">
<span class="m-text m-primary">Issarena vitiṇṇosi,</span><br />
</p>
<p id="ja505c4p4">
<span class="m-text m-primary">vadhaṁ pattosi khattiya”.</span><br />
</p>
<p id="ja505c5p1">
<span class="m-text m-primary">“Sa rājaputto paridevayanto,</span><br />
</p>
<p id="ja505c5p2">
<span class="m-text m-primary">Dasaṅguliṁ añjaliṁ paggahetvā;</span><br />
</p>
<p id="ja505c5p3">
<span class="m-text m-primary">Ahampi icchāmi janinda daṭṭhuṁ,</span><br />
</p>
<p id="ja505c5p4">
<span class="m-text m-primary">Jīvaṁ maṁ netvā paṭidassayetha”.</span><br />
</p>
<p id="ja505c6p1">
<span class="m-text m-primary">Tassa taṁ vacanaṁ sutvā,</span><br />
</p>
<p id="ja505c6p2">
<span class="m-text m-primary">rañño puttaṁ adassayuṁ;</span><br />
</p>
<p id="ja505c6p3">
<span class="m-text m-primary">Putto ca pitaraṁ disvā,</span><br />
</p>
<p id="ja505c6p4">
<span class="m-text m-primary">dūratovajjhabhāsatha.</span><br />
</p>
<p id="ja505c7p1">
<span class="m-text m-primary">“Āgacchuṁ dovārikā khaggabandhā,</span><br />
</p>
<p id="ja505c7p2">
<span class="m-text m-primary">Kāsāviyā hantu mamaṁ janinda;</span><br />
</p>
<p id="ja505c7p3">
<span class="m-text m-primary">Akkhāhi me pucchito etamatthaṁ,</span><br />
</p>
<p id="ja505c7p4">
<span class="m-text m-primary">Aparādho ko nidha mamajja atthi”.</span><br />
</p>
<p id="ja505c8p1">
<span class="m-text m-primary">“Sāyañca pāto udakaṁ sajāti,</span><br />
</p>
<p id="ja505c8p2">
<span class="m-text m-primary">Aggiṁ sadā pāricaratappamatto;</span><br />
</p>
<p id="ja505c8p3">
<span class="m-text m-primary">Taṁ tādisaṁ saṁyataṁ brahmacāriṁ,</span><br />
</p>
<p id="ja505c8p4">
<span class="m-text m-primary">Kasmā tuvaṁ brūsi gahappatīti”.</span><br />
</p>
<p id="ja505c9p1">
<span class="m-text m-primary">“Tālā ca mūlā ca phalā ca deva,</span><br />
</p>
<p id="ja505c9p2">
<span class="m-text m-primary">Pariggahā vividhā santimassa;</span><br />
</p>
<p id="ja505c9p3">
<span class="m-text m-primary">Te rakkhati gopayatappamatto,</span><br />
</p>
<p id="ja505c9p4">
<span class="m-text m-primary">Tasmā ahaṁ brūmi gahappatīti”.</span><br />
</p>
<p id="ja505c10p1">
<span class="m-text m-primary">“Saccaṁ kho etaṁ vadasi kumāra,</span><br />
</p>
<p id="ja505c10p2">
<span class="m-text m-primary">Pariggahā vividhā santimassa;</span><br />
</p>
<p id="ja505c10p3">
<span class="m-text m-primary">Te rakkhati gopayatappamatto,</span><br />
</p>
<p id="ja505c10p4">
<span class="m-text m-primary">Sa brāhmaṇo gahapati tena hoti”.</span><br />
</p>
<p id="ja505c11p1">
<span class="m-text m-primary">“Suṇantu mayhaṁ parisā samāgatā,</span><br />
</p>
<p id="ja505c11p2">
<span class="m-text m-primary">Sanegamā jānapadā ca sabbe;</span><br />
</p>
<p id="ja505c11p3">
<span class="m-text m-primary">Bālāyaṁ bālassa vaco nisamma,</span><br />
</p>
<p id="ja505c11p4">
<span class="m-text m-primary">Ahetunā ghātayate maṁ janindo.</span><br />
</p>
<p id="ja505c12p1">
<span class="m-text m-primary">Daḷhasmi mūle visaṭe virūḷhe,</span><br />
</p>
<p id="ja505c12p2">
<span class="m-text m-primary">Dunnikkayo veḷu pasākhajāto;</span><br />
</p>
<p id="ja505c12p3">
<span class="m-text m-primary">Vandāmi pādāni tava janinda,</span><br />
</p>
<p id="ja505c12p4">
<span class="m-text m-primary">Anujāna maṁ pabbajissāmi deva”.</span><br />
</p>
<p id="ja505c13p1">
<span class="m-text m-primary">“Bhuñjassu bhoge vipule kumāra,</span><br />
</p>
<p id="ja505c13p2">
<span class="m-text m-primary">Sabbañca te issariyaṁ dadāmi;</span><br />
</p>
<p id="ja505c13p3">
<span class="m-text m-primary">Ajjeva tvaṁ kurūnaṁ hohi rājā,</span><br />
</p>
<p id="ja505c13p4">
<span class="m-text m-primary">Mā pabbajī pabbajjā hi dukkhā”.</span><br />
</p>
<p id="ja505c14p1">
<span class="m-text m-primary">“Kinnūdha deva tavamatthi bhogā,</span><br />
</p>
<p id="ja505c14p2">
<span class="m-text m-primary">Pubbevahaṁ devaloke ramissaṁ;</span><br />
</p>
<p id="ja505c14p3">
<span class="m-text m-primary">Rūpehi saddehi atho rasehi,</span><br />
</p>
<p id="ja505c14p4">
<span class="m-text m-primary">Gandhehi phassehi manoramehi.</span><br />
</p>
<p id="ja505c15p1">
<span class="m-text m-primary">Bhuttā ca me bhogā tidivasmiṁ deva,</span><br />
</p>
<p id="ja505c15p2">
<span class="m-text m-primary">Parivārito accharānaṁ gaṇena;</span><br />
</p>
<p id="ja505c15p3">
<span class="m-text m-primary">Tuvañca bālaṁ paraneyyaṁ viditvā,</span><br />
</p>
<p id="ja505c15p4">
<span class="m-text m-primary">Na tādise rājakule vaseyyaṁ”.</span><br />
</p>
<p id="ja505c16p1">
<span class="m-text m-primary">“Sacāhaṁ bālo paraneyyo asmi,</span><br />
</p>
<p id="ja505c16p2">
<span class="m-text m-primary">Ekāparādhaṁ khama putta mayhaṁ;</span><br />
</p>
<p id="ja505c16p3">
<span class="m-text m-primary">Punapi ce edisakaṁ bhaveyya,</span><br />
</p>
<p id="ja505c16p4">
<span class="m-text m-primary">Yathāmatiṁ somanassa karohi”.</span><br />
</p>
<p id="ja505c17p1">
<span class="m-text m-primary">“Anisamma kataṁ kammaṁ,</span><br />
</p>
<p id="ja505c17p2">
<span class="m-text m-primary">anavatthāya cintitaṁ;</span><br />
</p>
<p id="ja505c17p3">
<span class="m-text m-primary">Bhesajjasseva vebhaṅgo,</span><br />
</p>
<p id="ja505c17p4">
<span class="m-text m-primary">vipāko hoti pāpako.</span><br />
</p>
<p id="ja505c18p1">
<span class="m-text m-primary">Nisamma ca kataṁ kammaṁ,</span><br />
</p>
<p id="ja505c18p2">
<span class="m-text m-primary">sammāvatthāya cintitaṁ;</span><br />
</p>
<p id="ja505c18p3">
<span class="m-text m-primary">Bhesajjasseva sampatti,</span><br />
</p>
<p id="ja505c18p4">
<span class="m-text m-primary">vipāko hoti bhadrako.</span><br />
</p>
<p id="ja505c19p1">
<span class="m-text m-primary">Alaso gihī kāmabhogī na sādhu,</span><br />
</p>
<p id="ja505c19p2">
<span class="m-text m-primary">Asaññato pabbajito na sādhu;</span><br />
</p>
<p id="ja505c19p3">
<span class="m-text m-primary">Rājā na sādhu anisammakārī,</span><br />
</p>
<p id="ja505c19p4">
<span class="m-text m-primary">Yo paṇḍito kodhano taṁ na sādhu.</span><br />
</p>
<p id="ja505c20p1">
<span class="m-text m-primary">Nisamma khattiyo kayirā,</span><br />
</p>
<p id="ja505c20p2">
<span class="m-text m-primary">nānisamma disampati;</span><br />
</p>
<p id="ja505c20p3">
<span class="m-text m-primary">Nisammakārino rāja,</span><br />
</p>
<p id="ja505c20p4">
<span class="m-text m-primary">yaso kitti ca vaḍḍhati.</span><br />
</p>
<p id="ja505c21p1">
<span class="m-text m-primary">Nisamma daṇḍaṁ paṇayeyya issaro,</span><br />
</p>
<p id="ja505c21p2">
<span class="m-text m-primary">Vegā kataṁ tappati bhūmipāla;</span><br />
</p>
<p id="ja505c21p3">
<span class="m-text m-primary">Sammāpaṇīdhī ca narassa atthā,</span><br />
</p>
<p id="ja505c21p4">
<span class="m-text m-primary">Anānutappā te bhavanti pacchā.</span><br />
</p>
<p id="ja505c22p1">
<span class="m-text m-primary">Anānutappāni hi ye karonti,</span><br />
</p>
<p id="ja505c22p2">
<span class="m-text m-primary">Vibhajja kammāyatanāni loke;</span><br />
</p>
<p id="ja505c22p3">
<span class="m-text m-primary">Viññuppasatthāni sukhudrayāni,</span><br />
</p>
<p id="ja505c22p4">
<span class="m-text m-primary">Bhavanti buddhānumatāni tāni.</span><br />
</p>
<p id="ja505c23p1">
<span class="m-text m-primary">Āgacchuṁ dovārikā khaggabandhā,</span><br />
</p>
<p id="ja505c23p2">
<span class="m-text m-primary">Kāsāviyā hantu mamaṁ janinda;</span><br />
</p>
<p id="ja505c23p3">
<span class="m-text m-primary">Mātuñca aṅkasmimahaṁ nisinno,</span><br />
</p>
<p id="ja505c23p4">
<span class="m-text m-primary">Ākaḍḍhito sahasā tehi deva.</span><br />
</p>
<p id="ja505c24p1">
<span class="m-text m-primary">Kaṭukañhi sambādhaṁ sukicchaṁ patto,</span><br />
</p>
<p id="ja505c24p2">
<span class="m-text m-primary">Madhurampi yaṁ jīvitaṁ laddha rāja;</span><br />
</p>
<p id="ja505c24p3">
<span class="m-text m-primary">Kicchenahaṁ ajja vadhā pamutto,</span><br />
</p>
<p id="ja505c24p4">
<span class="m-text m-primary">Pabbajjamevābhimanohamasmi”.</span><br />
</p>
<p id="ja505c25p1">
<span class="m-text m-primary">“Putto tavāyaṁ taruṇo sudhamme,</span><br />
</p>
<p id="ja505c25p2">
<span class="m-text m-primary">Anukampako somanasso kumāro;</span><br />
</p>
<p id="ja505c25p3">
<span class="m-text m-primary">Taṁ yācamāno na labhāmi svajja,</span><br />
</p>
<p id="ja505c25p4">
<span class="m-text m-primary">Arahasi naṁ yācitave tuvampi”.</span><br />
</p>
<p id="ja505c26p1">
<span class="m-text m-primary">“Ramassu bhikkhācariyāya putta,</span><br />
</p>
<p id="ja505c26p2">
<span class="m-text m-primary">Nisamma dhammesu paribbajassu;</span><br />
</p>
<p id="ja505c26p3">
<span class="m-text m-primary">Sabbesu bhūtesu nidhāya daṇḍaṁ,</span><br />
</p>
<p id="ja505c26p4">
<span class="m-text m-primary">Anindito brahmamupehi ṭhānaṁ”.</span><br />
</p>
<p id="ja505c27p1">
<span class="m-text m-primary">“Acchera rūpaṁ vata yādisañca,</span><br />
</p>
<p id="ja505c27p2">
<span class="m-text m-primary">Dukkhitaṁ maṁ dukkhāpayase sudhamme;</span><br />
</p>
<p id="ja505c27p3">
<span class="m-text m-primary">Yācassu puttaṁ iti vuccamānā,</span><br />
</p>
<p id="ja505c27p4">
<span class="m-text m-primary">Bhiyyova ussāhayase kumāraṁ”.</span><br />
</p>
<p id="ja505c28p1">
<span class="m-text m-primary">“Ye vippamuttā anavajjabhogino,</span><br />
</p>
<p id="ja505c28p2">
<span class="m-text m-primary">Parinibbutā lokamimaṁ caranti;</span><br />
</p>
<p id="ja505c28p3">
<span class="m-text m-primary">Tamariyamaggaṁ paṭipajjamānaṁ,</span><br />
</p>
<p id="ja505c28p4">
<span class="m-text m-primary">Na ussahe vārayituṁ kumāraṁ”.</span><br />
</p>
<p id="ja505c29p1">
<span class="m-text m-primary">“Addhā have sevitabbā sapaññā,</span><br />
</p>
<p id="ja505c29p2">
<span class="m-text m-primary">Bahussutā ye bahuṭhānacintino;</span><br />
</p>
<p id="ja505c29p3">
<span class="m-text m-primary">Yesāyaṁ sutvāna subhāsitāni,</span><br />
</p>
<p id="ja505c29p4">
<span class="m-text m-primary">Appossukkā vītasokā sudhammā”ti.</span><br />
</p>
<p id="ja505c30p1">
<span class="m-text m-primary">Somanassajātakaṁ navamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>