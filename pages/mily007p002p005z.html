<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mily007p002p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="/pages/mily007p002p005z.html" />
  <meta property="og:description" content="Opammakathāpañha Gadrabhavagga 5. Dīpikaṅgapañha “Bhante nāgasena, ‘dīpikassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā mige gaṇhāti; evameva kho, mahārāja, yoginā yogāvacarena vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguha …" />
  <meta name="twitter:description" content="Opammakathāpañha Gadrabhavagga 5. Dīpikaṅgapañha “Bhante nāgasena, ‘dīpikassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā mige gaṇhāti; evameva kho, mahārāja, yoginā yogāvacarena vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="opammakathapanha">
<h2><a href="#opammakathapanha">Opammakathāpañha</a></h2>
<section id="gadrabhavagga">
<h3><a href="#gadrabhavagga">Gadrabhavagga</a></h3>
<section id="dipikangapanha">
<h4><a href="#dipikangapanha">5. Dīpikaṅgapañha</a></h4>
<p id="mil7p2p5c1p1">
<span class="pali m-text">“Bhante nāgasena, ‘dīpikassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti?</span><br />
</p>
<p id="mil7p2p5c1p2">
<span class="pali m-text">“Yathā, mahārāja, dīpiko araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā mige gaṇhāti;</span><br />
</p>
<p id="mil7p2p5c1p3">
<span class="pali m-text">evameva kho, mahārāja, yoginā yogāvacarena vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ manussarāhaseyyakaṁ paṭisallānasāruppaṁ;</span><br />
</p>
<p id="mil7p2p5c1p4">
<span class="pali m-text">vivekaṁ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṁ pāpuṇāti.</span><br />
</p>
<p id="mil7p2p5c1p5">
<span class="pali m-text">Idaṁ, mahārāja, dīpikassa paṭhamaṁ aṅgaṁ gahetabbaṁ.</span><br />
</p>
<p id="mil7p2p5c1p6">
<span class="pali m-text">Bhāsitampetaṁ, mahārāja, therehi dhammasaṅgāhakehi—</span><br />
</p>
<p id="mil7p2p5c2p1">
<span class="pali m-text">‘Yathāpi dīpiko nāma,</span><br />
</p>
<p id="mil7p2p5c2p2">
<span class="pali m-text">nilīyitvā gaṇhate mige;</span><br />
</p>
<p id="mil7p2p5c2p3">
<span class="pali m-text">Tathevāyaṁ buddhaputto,</span><br />
</p>
<p id="mil7p2p5c2p4">
<span class="pali m-text">yuttayogo vipassako;</span><br />
</p>
<p id="mil7p2p5c2p5">
<span class="pali m-text">Araññaṁ pavisitvāna,</span><br />
</p>
<p id="mil7p2p5c2p6">
<span class="pali m-text">gaṇhāti phalamuttaman’ti.</span><br />
</p>
<p id="mil7p2p5c3p1">
<span class="pali m-text">Puna caparaṁ, mahārāja, dīpiko yaṁ kiñci pasuṁ vadhitvā vāmena passena patitaṁ na bhakkheti;</span><br />
</p>
<p id="mil7p2p5c3p2">
<span class="pali m-text">evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṁ bhojanaṁ na bhuñjitabbaṁ vāmena passena patitaṁ pasuṁ viya dīpiko.</span><br />
</p>
<p id="mil7p2p5c3p3">
<span class="pali m-text">Idaṁ, mahārāja, dīpikassa dutiyaṁ aṅgaṁ gahetabbaṁ.</span><br />
</p>
<p id="mil7p2p5c3p4">
<span class="pali m-text">Bhāsitampetaṁ, mahārāja, therena sāriputtena dhammasenāpatinā—</span><br />
</p>
<p id="mil7p2p5c4p1">
<span class="pali m-text">‘Vacīviññattivipphārā,</span><br />
</p>
<p id="mil7p2p5c4p2">
<span class="pali m-text">uppannaṁ madhupāyasaṁ;</span><br />
</p>
<p id="mil7p2p5c4p3">
<span class="pali m-text">Sace bhutto bhaveyyāhaṁ,</span><br />
</p>
<p id="mil7p2p5c4p4">
<span class="pali m-text">sājīvo garahito mama.</span><br />
</p>
<p id="mil7p2p5c5p1">
<span class="pali m-text">Yadipi me antaguṇaṁ,</span><br />
</p>
<p id="mil7p2p5c5p2">
<span class="pali m-text">nikkhamitvā bahī care;</span><br />
</p>
<p id="mil7p2p5c5p3">
<span class="pali m-text">Neva bhindeyyamājīvaṁ,</span><br />
</p>
<p id="mil7p2p5c5p4">
<span class="pali m-text">cajamānopi jīvitan’”ti.</span><br />
</p>
<p id="mil7p2p5c6p1">
<span class="pali m-text">Dīpikaṅgapañho pañcamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>