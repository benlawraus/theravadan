<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily006p003p002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily006p003p002z.html" />
  <meta property="og:description" content="Anumānapañha Vessantaravagga 2. Dukkarakārikapañha “Bhante nāgasena, sabbeva bodhisattā dukkarakārikaṁ karonti, udāhu gotameneva bodhisattena dukkarakārikā katā”ti? “Natthi, mahārāja, sabbesaṁ bodhisattānaṁ dukkarakārikā, gotameneva bodhisattena dukkarakārikā katā”ti. “Bhante nāgasena, yadi evaṁ ayuttaṁ, yaṁ bodhisattānaṁ bodhisattehi vemattatā hotī”ti. “Catūhi, mahārāja, ṭhānehi bodhisattānaṁ bodhisattehi vemattatā hoti. Katamehi catūhi? Kulavemattatā padhānavemattatā āyuvemattatā pamā …" />
  <meta name="twitter:description" content="Anumānapañha Vessantaravagga 2. Dukkarakārikapañha “Bhante nāgasena, sabbeva bodhisattā dukkarakārikaṁ karonti, udāhu gotameneva bodhisattena dukkarakārikā katā”ti? “Natthi, mahārāja, sabbesaṁ bodhisattānaṁ dukkarakārikā, gotameneva bodhisattena dukkarakārikā katā”ti. “Bhante nāgasena, yadi evaṁ ayuttaṁ, yaṁ bodhisattānaṁ bodhisattehi vemattatā hotī”ti. “Catūhi, mahārāja, ṭhānehi bodhisattānaṁ bodhisattehi vemattatā hoti. Katamehi catūhi? Kulavemattatā padhānavemattatā āyuvemattatā pamā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="anumanapanha">
<h2><a href="#anumanapanha">Anumānapañha</a></h2>
<section id="vessantaravagga">
<h3><a href="#vessantaravagga">Vessantaravagga</a></h3>
<section id="dukkarakarikapanha">
<h4><a href="#dukkarakarikapanha">2. Dukkarakārikapañha</a></h4>
<p id="mil6p3p2c1p1">
<span class="m-text m-primary">“Bhante nāgasena, sabbeva bodhisattā dukkarakārikaṁ karonti, udāhu gotameneva bodhisattena dukkarakārikā katā”ti?</span><br />
</p>
<p id="mil6p3p2c1p2">
<span class="m-text m-primary">“Natthi, mahārāja, sabbesaṁ bodhisattānaṁ dukkarakārikā, gotameneva bodhisattena dukkarakārikā katā”ti.</span><br />
</p>
<p id="mil6p3p2c2p1">
<span class="m-text m-primary">“Bhante nāgasena, yadi evaṁ ayuttaṁ, yaṁ bodhisattānaṁ bodhisattehi vemattatā hotī”ti.</span><br />
</p>
<p id="mil6p3p2c2p2">
<span class="m-text m-primary">“Catūhi, mahārāja, ṭhānehi bodhisattānaṁ bodhisattehi vemattatā hoti.</span><br />
</p>
<p id="mil6p3p2c2p3">
<span class="m-text m-primary">Katamehi catūhi?</span><br />
</p>
<p id="mil6p3p2c2p4">
<span class="m-text m-primary">Kulavemattatā padhānavemattatā āyuvemattatā pamāṇavemattatāti.</span><br />
</p>
<p id="mil6p3p2c2p5">
<span class="m-text m-primary">Imehi kho, mahārāja, catūhi ṭhānehi bodhisattānaṁ bodhisattehi vemattatā hoti.</span><br />
</p>
<p id="mil6p3p2c2p6">
<span class="m-text m-primary">Sabbesampi, mahārāja, buddhānaṁ rūpe sīle samādhimhi paññāya vimuttiyā vimuttiñāṇadassane catuvesārajje dasatathāgatabale chaasādhāraṇañāṇe cuddasabuddhañāṇe aṭṭhārasabuddhadhamme kevale ca buddhaguṇe natthi vemattatā, sabbepi buddhā buddhadhammehi samasamā”ti.</span><br />
</p>
<p id="mil6p3p2c3p1">
<span class="m-text m-primary">“Yadi, bhante nāgasena, sabbepi buddhā buddhadhammehi samasamā, kena kāraṇena gotameneva bodhisattena dukkarakārikā katā”ti?</span><br />
</p>
<p id="mil6p3p2c3p2">
<span class="m-text m-primary">“Aparipakke, mahārāja, ñāṇe aparipakkāya bodhiyā gotamo bodhisatto nekkhammamabhinikkhanto aparipakkaṁ ñāṇaṁ paripācayamānena dukkarakārikā katā”ti.</span><br />
</p>
<p id="mil6p3p2c4p1">
<span class="m-text m-primary">“Bhante nāgasena, kena kāraṇena bodhisatto aparipakke ñāṇe aparipakkāya bodhiyā mahābhinikkhamanaṁ nikkhanto, nanu nāma ñāṇaṁ paripācetvā paripakke ñāṇe nikkhamitabban”ti?</span><br />
</p>
<p id="mil6p3p2c5p1">
<span class="m-text m-primary">“Bodhisatto, mahārāja, viparītaṁ itthāgāraṁ disvā vippaṭisārī ahosi, tassa vippaṭisārissa arati uppajji, araticittaṁ uppannaṁ disvā aññataro mārakāyiko devaputto ‘ayaṁ kho kālo araticittassa vinodanāyā’ti vehāse ṭhatvā idaṁ vacanamabravi—</span><br />
</p>
<p id="mil6p3p2c6p1">
<span class="m-text m-primary">‘Mārisa, mā kho tvaṁ ukkaṇṭhito ahosi, ito te sattame divase dibbaṁ cakkaratanaṁ pātubhavissati sahassāraṁ sanemikaṁ sanābhikaṁ sabbākāraparipūraṁ, pathavigatāni ca te ratanāni ākāsaṭṭhāni ca sayameva upagacchissanti, dvisahassaparittadīpaparivāresu catūsu mahādīpesu ekamukhena āṇā pavattissati, parosahassañca te puttā bhavissanti sūrā vīraṅgarūpā parasenappamaddanā, tehi puttehi parikiṇṇo sattaratanasamannāgato catuddīpamanusāsissasī’ti.</span><br />
</p>
<p id="mil6p3p2c7p1">
<span class="m-text m-primary">Yathā nāma divasasantattaṁ ayosūlaṁ sabbattha upaḍahantaṁ kaṇṇasotaṁ paviseyya;</span><br />
</p>
<p id="mil6p3p2c7p2">
<span class="m-text m-primary">evameva kho, mahārāja, bodhisattassa taṁ vacanaṁ kaṇṇasotaṁ pavisittha, iti so pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajji.</span><br />
</p>
<p id="mil6p3p2c8p1">
<span class="m-text m-primary">Yathā pana, mahārāja, mahatimahāaggikkhandho jalamāno aññena kaṭṭhena upaḍahito bhiyyoso mattāya jaleyya;</span><br />
</p>
<p id="mil6p3p2c8p2">
<span class="m-text m-primary">evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajji.</span><br />
</p>
<p id="mil6p3p2c9p1">
<span class="m-text m-primary">Yathā vā pana, mahārāja, mahāpathavī pakatitintā nibbattaharitasaddalā āsittodakā cikkhallajātā punadeva mahāmeghe abhivuṭṭhe bhiyyoso mattāya cikkhallatarā assa;</span><br />
</p>
<p id="mil6p3p2c9p2">
<span class="m-text m-primary">evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajjī”ti.</span><br />
</p>
<p id="mil6p3p2c10p1">
<span class="m-text m-primary">“Api nu kho, bhante nāgasena, bodhisattassa yadi sattame divase dibbaṁ cakkaratanaṁ nibbatteyya, paṭinivatteyya bodhisatto dibbe cakkaratane nibbatte”ti?</span><br />
</p>
<p id="mil6p3p2c10p2">
<span class="m-text m-primary">“Na hi, mahārāja, sattame divase bodhisattassa dibbaṁ cakkaratanaṁ nibbatteyya, api ca palobhanatthāya tāya devatāya musā bhaṇitaṁ, yadipi, mahārāja, sattame divase dibbaṁ cakkaratanaṁ nibbatteyya, bodhisatto na nivatteyya.</span><br />
</p>
<p id="mil6p3p2c10p3">
<span class="m-text m-primary">Kiṅkāraṇaṁ?</span><br />
</p>
<p id="mil6p3p2c10p4">
<span class="m-text m-primary">‘Aniccan’ti, mahārāja, bodhisatto daḷhaṁ aggahesi, ‘dukkhaṁ anattā’ti daḷhaṁ aggahesi, upādānakkhayaṁ patto.</span><br />
</p>
<p id="mil6p3p2c11p1">
<span class="m-text m-primary">Yathā, mahārāja, anotattadahato udakaṁ gaṅgaṁ nadiṁ pavisati, gaṅgāya nadiyā mahāsamuddaṁ pavisati, mahāsamuddato pātālamukhaṁ pavisati, api nu, mahārāja, taṁ udakaṁ pātālamukhagataṁ paṭinivattitvā mahāsamuddaṁ paviseyya, mahāsamuddato gaṅgaṁ nadiṁ paviseyya, gaṅgāya nadiyā puna anotattaṁ paviseyyā”ti?</span><br />
</p>
<p id="mil6p3p2c11p2">
<span class="m-text m-primary">“Na hi, bhante”ti.</span><br />
</p>
<p id="mil6p3p2c11p3">
<span class="m-text m-primary">“Evameva kho, mahārāja, bodhisattena kappānaṁ satasahassaṁ caturo ca asaṅkhyeyye kusalaṁ paripācitaṁ imassa bhavassa kāraṇā, soyaṁ antimabhavo anuppatto paripakkaṁ bodhiñāṇaṁ chahi vassehi buddho bhavissati sabbaññū loke aggapuggalo, api nu kho, mahārāja, bodhisatto cakkaratanakāraṇā paṭinivatteyyā”ti?</span><br />
</p>
<p id="mil6p3p2c11p4">
<span class="m-text m-primary">“Na hi, bhante”ti.</span><br />
</p>
<p id="mil6p3p2c12p1">
<span class="m-text m-primary">“Api ca, mahārāja, mahāpathavī parivatteyya sakānanā sapabbatā, na tveva bodhisatto paṭinivatteyya apatvā sammāsambodhiṁ.</span><br />
</p>
<p id="mil6p3p2c12p2">
<span class="m-text m-primary">Āroheyyapi ce, mahārāja, gaṅgāya udakaṁ paṭisotaṁ, na tveva bodhisatto paṭinivatteyya apatvā sammāsambodhiṁ;</span><br />
</p>
<p id="mil6p3p2c12p3">
<span class="m-text m-primary">visusseyyapi ce, mahārāja, mahāsamuddo aparimitajaladharo gopade udakaṁ viya, na tveva bodhisatto paṭinivatteyya apatvā sammāsambodhiṁ;</span><br />
</p>
<p id="mil6p3p2c12p4">
<span class="m-text m-primary">phaleyyapi ce, mahārāja, sinerupabbatarājā satadhā vā sahassadhā vā, na tveva bodhisatto paṭinivatteyya apatvā sammāsambodhiṁ;</span><br />
</p>
<p id="mil6p3p2c12p5">
<span class="m-text m-primary">pateyyumpi ce, mahārāja, candimasūriyā satārakā leḍḍu viya chamāyaṁ, na tveva bodhisatto paṭinivatteyya apatvā sammāsambodhiṁ;</span><br />
</p>
<p id="mil6p3p2c12p6">
<span class="m-text m-primary">saṁvatteyyapi ce, mahārāja, ākāso kilañjamiva, na tveva bodhisatto paṭinivatteyya apatvā sammāsambodhiṁ.</span><br />
</p>
<p id="mil6p3p2c12p7">
<span class="m-text m-primary">Kiṁ kāraṇā?</span><br />
</p>
<p id="mil6p3p2c12p8">
<span class="m-text m-primary">Padālitattā sabbabandhanānan”ti.</span><br />
</p>
<p id="mil6p3p2c13p1">
<span class="m-text m-primary">“Bhante nāgasena, kati loke bandhanānī”ti?</span><br />
</p>
<p id="mil6p3p2c13p2">
<span class="m-text m-primary">“Dasa kho panimāni, mahārāja, loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti.</span><br />
</p>
<p id="mil6p3p2c13p3">
<span class="m-text m-primary">Katamāni dasa?</span><br />
</p>
<p id="mil6p3p2c13p4">
<span class="m-text m-primary">Mātā, mahārāja, loke bandhanaṁ, pitā, mahārāja, loke bandhanaṁ, bhariyā, mahārāja, loke bandhanaṁ, puttā, mahārāja, loke bandhanaṁ, ñātī, mahārāja, loke bandhanaṁ, mittaṁ, mahārāja, loke bandhanaṁ, dhanaṁ, mahārāja, loke bandhanaṁ, lābhasakkāro, mahārāja, loke bandhanaṁ, issariyaṁ, mahārāja, loke bandhanaṁ, pañca kāmaguṇā, mahārāja, loke bandhanaṁ, imāni kho, mahārāja, dasa loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti, tāni dasa bandhanāni bodhisattassa chinnāni padālitāni, tasmā, mahārāja, bodhisatto na paṭinivattatī”ti.</span><br />
</p>
<p id="mil6p3p2c14p1">
<span class="m-text m-primary">“Bhante nāgasena, yadi bodhisatto uppanne araticitte devatāya vacanena aparipakke ñāṇe aparipakkāya bodhiyā nekkhammamabhinikkhanto, kiṁ tassa dukkarakārikāya katāya, nanu nāma sabbabhakkhena bhavitabbaṁ ñāṇaparipākaṁ āgamayamānenā”ti?</span><br />
</p>
<p id="mil6p3p2c15p1">
<span class="m-text m-primary">“Dasa kho panime, mahārāja, puggalā lokasmiṁ oññātā avaññātā hīḷitā khīḷitā garahitā paribhūtā acittīkatā.</span><br />
</p>
<p id="mil6p3p2c15p2">
<span class="m-text m-primary">Katame dasa?</span><br />
</p>
<p id="mil6p3p2c15p3">
<span class="m-text m-primary">Itthī, mahārāja, vidhavā lokasmiṁ oññātā avaññātā hīḷitā khīḷitā garahitā paribhūtā acittīkatā.</span><br />
</p>
<p id="mil6p3p2c15p4">
<span class="m-text m-primary">Dubbalo, mahārāja, puggalo …pe…</span><br />
</p>
<p id="mil6p3p2c15p5">
<span class="m-text m-primary">amittañāti, mahārāja, puggalo …</span><br />
</p>
<p id="mil6p3p2c15p6">
<span class="m-text m-primary">mahagghaso, mahārāja, puggalo …</span><br />
</p>
<p id="mil6p3p2c15p7">
<span class="m-text m-primary">agarukulavāsiko, mahārāja, puggalo …</span><br />
</p>
<p id="mil6p3p2c15p8">
<span class="m-text m-primary">pāpamitto, mahārāja, puggalo …</span><br />
</p>
<p id="mil6p3p2c15p9">
<span class="m-text m-primary">dhanahīno, mahārāja, puggalo …</span><br />
</p>
<p id="mil6p3p2c15p10">
<span class="m-text m-primary">ācārahīno, mahārāja, puggalo …</span><br />
</p>
<p id="mil6p3p2c15p11">
<span class="m-text m-primary">kammahīno, mahārāja, puggalo …</span><br />
</p>
<p id="mil6p3p2c15p12">
<span class="m-text m-primary">payogahīno, mahārāja, puggalo lokasmiṁ oññāto avaññāto hīḷito khīḷito garahito paribhūto acittīkato.</span><br />
</p>
<p id="mil6p3p2c15p13">
<span class="m-text m-primary">Ime kho, mahārāja, dasa puggalā lokasmiṁ oññātā avaññātā hīḷitā khīḷitā garahitā paribhūtā acittīkatā.</span><br />
</p>
<p id="mil6p3p2c15p14">
<span class="m-text m-primary">Imāni kho, mahārāja, dasa ṭhānāni anussaramānassa bodhisattassa evaṁ saññā uppajji ‘māhaṁ kammahīno assaṁ payogahīno garahito devamanussānaṁ, yannūnāhaṁ kammassāmī assaṁ kammagaru kammādhipateyyo kammasīlo kammadhorayho kammaniketavā appamatto vihareyyan’ti, evaṁ kho, mahārāja, bodhisatto ñāṇaṁ paripācento dukkarakārikaṁ akāsī”ti.</span><br />
</p>
<p id="mil6p3p2c16p1">
<span class="m-text m-primary">“Bhante nāgasena, bodhisatto dukkarakārikaṁ karonto evamāha ‘na kho panāhaṁ imāya kaṭukāya dukkarakārikāya adhigacchāmi uttari manussadhammaṁ alamariyañāṇadassanavisesaṁ, siyā nu kho añño maggo bodhāyā’ti.</span><br />
</p>
<p id="mil6p3p2c16p2">
<span class="m-text m-primary">Api nu tasmiṁ samaye bodhisattassa maggaṁ ārabbha satisammoso ahosī”ti?</span><br />
</p>
<p id="mil6p3p2c17p1">
<span class="m-text m-primary">“Pañcavīsati kho panime, mahārāja, cittadubbalīkaraṇā dhammā, yehi dubbalīkataṁ cittaṁ na sammā samādhiyati āsavānaṁ khayāya.</span><br />
</p>
<p id="mil6p3p2c17p2">
<span class="m-text m-primary">Katame pañcavīsati?</span><br />
</p>
<p id="mil6p3p2c17p3">
<span class="m-text m-primary">Kodho, mahārāja, cittadubbalīkaraṇo dhammo, yena dubbalīkataṁ cittaṁ na sammā samādhiyati āsavānaṁ khayāya, upanāho …pe…</span><br />
</p>
<p id="mil6p3p2c17p4">
<span class="m-text m-primary">makkho …</span><br />
</p>
<p id="mil6p3p2c17p5">
<span class="m-text m-primary">paḷāso …</span><br />
</p>
<p id="mil6p3p2c17p6">
<span class="m-text m-primary">issā …</span><br />
</p>
<p id="mil6p3p2c17p7">
<span class="m-text m-primary">macchariyaṁ …</span><br />
</p>
<p id="mil6p3p2c17p8">
<span class="m-text m-primary">māyā …</span><br />
</p>
<p id="mil6p3p2c17p9">
<span class="m-text m-primary">sāṭheyyaṁ …</span><br />
</p>
<p id="mil6p3p2c17p10">
<span class="m-text m-primary">thambho …</span><br />
</p>
<p id="mil6p3p2c17p11">
<span class="m-text m-primary">sārambho …</span><br />
</p>
<p id="mil6p3p2c17p12">
<span class="m-text m-primary">māno …</span><br />
</p>
<p id="mil6p3p2c17p13">
<span class="m-text m-primary">atimāno …</span><br />
</p>
<p id="mil6p3p2c17p14">
<span class="m-text m-primary">mado …</span><br />
</p>
<p id="mil6p3p2c17p15">
<span class="m-text m-primary">pamādo …</span><br />
</p>
<p id="mil6p3p2c17p16">
<span class="m-text m-primary">thinamiddhaṁ …</span><br />
</p>
<p id="mil6p3p2c17p17">
<span class="m-text m-primary">tandi …</span><br />
</p>
<p id="mil6p3p2c17p18">
<span class="m-text m-primary">ālasyaṁ …</span><br />
</p>
<p id="mil6p3p2c17p19">
<span class="m-text m-primary">pāpamittatā …</span><br />
</p>
<p id="mil6p3p2c17p20">
<span class="m-text m-primary">rūpā …</span><br />
</p>
<p id="mil6p3p2c17p21">
<span class="m-text m-primary">saddā …</span><br />
</p>
<p id="mil6p3p2c17p22">
<span class="m-text m-primary">gandhā …</span><br />
</p>
<p id="mil6p3p2c17p23">
<span class="m-text m-primary">rasā …</span><br />
</p>
<p id="mil6p3p2c17p24">
<span class="m-text m-primary">phoṭṭhabbā …</span><br />
</p>
<p id="mil6p3p2c17p25">
<span class="m-text m-primary">khudāpipāsā …</span><br />
</p>
<p id="mil6p3p2c17p26">
<span class="m-text m-primary">arati, mahārāja, cittadubbalīkaraṇo dhammo, yena dubbalīkataṁ cittaṁ na sammā samādhiyati āsavānaṁ khayāya.</span><br />
</p>
<p id="mil6p3p2c17p27">
<span class="m-text m-primary">Ime kho, mahārāja, pañcavīsati cittadubbalīkaraṇā dhammā, yehi dubbalīkataṁ cittaṁ na sammā samādhiyati āsavānaṁ khayāya.</span><br />
</p>
<p id="mil6p3p2c18p1">
<span class="m-text m-primary">Bodhisattassa kho, mahārāja, khudāpipāsā kāyaṁ pariyādiyiṁsu, kāye pariyādinne cittaṁ na sammā samādhiyati āsavānaṁ khayāya.</span><br />
</p>
<p id="mil6p3p2c18p2">
<span class="m-text m-primary">Satasahassaṁ, mahārāja, kappānaṁ caturo ca asaṅkhyeyye kappe bodhisatto catunnaṁyeva ariyasaccānaṁ abhisamayaṁ anvesi tāsu tāsu jātīsu, kiṁ panassa pacchime bhave abhisamayajātiyaṁ maggaṁ ārabbha satisammoso hessati?</span><br />
</p>
<p id="mil6p3p2c18p3">
<span class="m-text m-primary">Api ca, mahārāja, bodhisattassa saññāmattaṁ uppajji ‘siyā nu kho añño maggo bodhāyā’ti.</span><br />
</p>
<p id="mil6p3p2c18p4">
<span class="m-text m-primary">Pubbe kho, mahārāja, bodhisatto ekamāsiko samāno pitu sakkassa kammante sītāya jambucchāyāya sirisayane pallaṅkaṁ ābhujitvā nisinno vivicceva kāmehi vicicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsi …pe…</span><br />
</p>
<p id="mil6p3p2c18p5">
<span class="m-text m-primary">catutthaṁ jhānaṁ upasampajja vihāsī”ti.</span><br />
</p>
<p id="mil6p3p2c18p6">
<span class="m-text m-primary">“Sādhu, bhante nāgasena, evametaṁ tathā sampaṭicchāmi, ñāṇaṁ paripācento bodhisatto dukkarakārikaṁ akāsī”ti.</span><br />
</p>
<p id="mil6p3p2c19p1">
<span class="m-text m-primary">Dukkarakārikapañho dutiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>