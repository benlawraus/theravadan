<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-ap0535.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/tha-ap0534.html">Previous</a></div>
<div class="m-col-t-6 m-text-right">
<a href="../pages/tha-ap0536.html">Next</a></div>
</div>
<p id="tha-ap535c0p2">
<span class="pali m-text">Kaccāyanavagga</span><br />
</p>
<section id="mahakappinattheraapadana">
<span id="tha-ap535c0p3"></span><h2><span class="pali m-text">3. Mahākappinattheraapadāna</span></h2>
<p id="tha-ap535c1p1">
<span class="pali m-text">“Padumuttaro nāma jino,</span><br />
</p>
<p id="tha-ap535c1p2">
<span class="pali m-text">sabbadhammāna pāragū;</span><br />
</p>
<p id="tha-ap535c1p3">
<span class="pali m-text">Udito ajaṭākāse,</span><br />
</p>
<p id="tha-ap535c1p4">
<span class="pali m-text">ravīva saradambare.</span><br />
</p>
<p id="tha-ap535c2p1">
<span class="pali m-text">Vacanābhāya bodheti,</span><br />
</p>
<p id="tha-ap535c2p2">
<span class="pali m-text">veneyyapadumāni so;</span><br />
</p>
<p id="tha-ap535c2p3">
<span class="pali m-text">Kilesapaṅkaṁ soseti,</span><br />
</p>
<p id="tha-ap535c2p4">
<span class="pali m-text">matiraṁsīhi nāyako.</span><br />
</p>
<p id="tha-ap535c3p1">
<span class="pali m-text">Titthiyānaṁ yase hanti,</span><br />
</p>
<p id="tha-ap535c3p2">
<span class="pali m-text">khajjotābhā yathā ravi;</span><br />
</p>
<p id="tha-ap535c3p3">
<span class="pali m-text">Saccatthābhaṁ pakāseti,</span><br />
</p>
<p id="tha-ap535c3p4">
<span class="pali m-text">ratanaṁva divākaro.</span><br />
</p>
<p id="tha-ap535c4p1">
<span class="pali m-text">Guṇānaṁ āyatibhūto,</span><br />
</p>
<p id="tha-ap535c4p2">
<span class="pali m-text">ratanānaṁva sāgaro;</span><br />
</p>
<p id="tha-ap535c4p3">
<span class="pali m-text">Pajjunnoriva bhūtāni,</span><br />
</p>
<p id="tha-ap535c4p4">
<span class="pali m-text">dhammameghena vassati.</span><br />
</p>
<p id="tha-ap535c5p1">
<span class="pali m-text">Akkhadasso tadā āsiṁ,</span><br />
</p>
<p id="tha-ap535c5p2">
<span class="pali m-text">nagare haṁsasavhaye;</span><br />
</p>
<p id="tha-ap535c5p3">
<span class="pali m-text">Upecca dhammamassosiṁ,</span><br />
</p>
<p id="tha-ap535c5p4">
<span class="pali m-text">jalajuttamanāmino.</span><br />
</p>
<p id="tha-ap535c6p1">
<span class="pali m-text">Ovādakassa bhikkhūnaṁ,</span><br />
</p>
<p id="tha-ap535c6p2">
<span class="pali m-text">sāvakassa katāvino;</span><br />
</p>
<p id="tha-ap535c6p3">
<span class="pali m-text">Guṇaṁ pakāsayantassa,</span><br />
</p>
<p id="tha-ap535c6p4">
<span class="pali m-text">tappayantassa me manaṁ.</span><br />
</p>
<p id="tha-ap535c7p1">
<span class="pali m-text">Sutvā patīto sumano,</span><br />
</p>
<p id="tha-ap535c7p2">
<span class="pali m-text">nimantetvā tathāgataṁ;</span><br />
</p>
<p id="tha-ap535c7p3">
<span class="pali m-text">Sasissaṁ bhojayitvāna,</span><br />
</p>
<p id="tha-ap535c7p4">
<span class="pali m-text">taṁ ṭhānamabhipatthayiṁ.</span><br />
</p>
<p id="tha-ap535c8p1">
<span class="pali m-text">Tadā haṁsasamabhāgo,</span><br />
</p>
<p id="tha-ap535c8p2">
<span class="pali m-text">haṁsadundubhinissano;</span><br />
</p>
<p id="tha-ap535c8p3">
<span class="pali m-text">‘Passathetaṁ mahāmattaṁ,</span><br />
</p>
<p id="tha-ap535c8p4">
<span class="pali m-text">vinicchayavisāradaṁ.</span><br />
</p>
<p id="tha-ap535c9p1">
<span class="pali m-text">Patitaṁ pādamūle me,</span><br />
</p>
<p id="tha-ap535c9p2">
<span class="pali m-text">samuggatatanūruhaṁ;</span><br />
</p>
<p id="tha-ap535c9p3">
<span class="pali m-text">Jīmūtavaṇṇaṁ pīṇaṁsaṁ,</span><br />
</p>
<p id="tha-ap535c9p4">
<span class="pali m-text">pasannanayanānanaṁ.</span><br />
</p>
<p id="tha-ap535c10p1">
<span class="pali m-text">Parivārena mahatā,</span><br />
</p>
<p id="tha-ap535c10p2">
<span class="pali m-text">rājayuttaṁ mahāyasaṁ;</span><br />
</p>
<p id="tha-ap535c10p3">
<span class="pali m-text">Eso katāvino ṭhānaṁ,</span><br />
</p>
<p id="tha-ap535c10p4">
<span class="pali m-text">pattheti muditāsayo.</span><br />
</p>
<p id="tha-ap535c11p1">
<span class="pali m-text">Iminā paṇipātena,</span><br />
</p>
<p id="tha-ap535c11p2">
<span class="pali m-text">cāgena paṇidhīhi ca;</span><br />
</p>
<p id="tha-ap535c11p3">
<span class="pali m-text">Kappasatasahassāni,</span><br />
</p>
<p id="tha-ap535c11p4">
<span class="pali m-text">nupapajjati duggatiṁ.</span><br />
</p>
<p id="tha-ap535c12p1">
<span class="pali m-text">Devesu devasobhaggaṁ,</span><br />
</p>
<p id="tha-ap535c12p2">
<span class="pali m-text">manussesu mahantataṁ;</span><br />
</p>
<p id="tha-ap535c12p3">
<span class="pali m-text">Anubhotvāna sesena,</span><br />
</p>
<p id="tha-ap535c12p4">
<span class="pali m-text">nibbānaṁ pāpuṇissati.</span><br />
</p>
<p id="tha-ap535c13p1">
<span class="pali m-text">Satasahassito kappe,</span><br />
</p>
<p id="tha-ap535c13p2">
<span class="pali m-text">okkākakulasambhavo;</span><br />
</p>
<p id="tha-ap535c13p3">
<span class="pali m-text">Gotamo nāma gottena,</span><br />
</p>
<p id="tha-ap535c13p4">
<span class="pali m-text">satthā loke bhavissati.</span><br />
</p>
<p id="tha-ap535c14p1">
<span class="pali m-text">Tassa dhammesu dāyādo,</span><br />
</p>
<p id="tha-ap535c14p2">
<span class="pali m-text">oraso dhammanimmito;</span><br />
</p>
<p id="tha-ap535c14p3">
<span class="pali m-text">Kappino nāma nāmena,</span><br />
</p>
<p id="tha-ap535c14p4">
<span class="pali m-text">hessati satthu sāvako’.</span><br />
</p>
<p id="tha-ap535c15p1">
<span class="pali m-text">Tatohaṁ sukataṁ kāraṁ,</span><br />
</p>
<p id="tha-ap535c15p2">
<span class="pali m-text">katvāna jinasāsane;</span><br />
</p>
<p id="tha-ap535c15p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap535c15p4">
<span class="pali m-text">tusitaṁ agamāsahaṁ.</span><br />
</p>
<p id="tha-ap535c16p1">
<span class="pali m-text">Devamānusarajjāni,</span><br />
</p>
<p id="tha-ap535c16p2">
<span class="pali m-text">sataso anusāsiya;</span><br />
</p>
<p id="tha-ap535c16p3">
<span class="pali m-text">Bārāṇasiyamāsanne,</span><br />
</p>
<p id="tha-ap535c16p4">
<span class="pali m-text">jāto keniyajātiyaṁ.</span><br />
</p>
<p id="tha-ap535c17p1">
<span class="pali m-text">Sahassaparivārena,</span><br />
</p>
<p id="tha-ap535c17p2">
<span class="pali m-text">sapajāpatiko ahaṁ;</span><br />
</p>
<p id="tha-ap535c17p3">
<span class="pali m-text">Pañca paccekabuddhānaṁ,</span><br />
</p>
<p id="tha-ap535c17p4">
<span class="pali m-text">satāni samupaṭṭhahiṁ.</span><br />
</p>
<p id="tha-ap535c18p1">
<span class="pali m-text">Temāsaṁ bhojayitvāna,</span><br />
</p>
<p id="tha-ap535c18p2">
<span class="pali m-text">pacchādamha ticīvaraṁ;</span><br />
</p>
<p id="tha-ap535c18p3">
<span class="pali m-text">Tato cutā mayaṁ sabbe,</span><br />
</p>
<p id="tha-ap535c18p4">
<span class="pali m-text">ahumha tidasūpagā.</span><br />
</p>
<p id="tha-ap535c19p1">
<span class="pali m-text">Puno sabbe manussattaṁ,</span><br />
</p>
<p id="tha-ap535c19p2">
<span class="pali m-text">agamimha tato cutā;</span><br />
</p>
<p id="tha-ap535c19p3">
<span class="pali m-text">Kukkuṭamhi pure jātā,</span><br />
</p>
<p id="tha-ap535c19p4">
<span class="pali m-text">himavantassa passato.</span><br />
</p>
<p id="tha-ap535c20p1">
<span class="pali m-text">Kappino nāmahaṁ āsiṁ,</span><br />
</p>
<p id="tha-ap535c20p2">
<span class="pali m-text">rājaputto mahāyaso;</span><br />
</p>
<p id="tha-ap535c20p3">
<span class="pali m-text">Sesāmaccakule jātā,</span><br />
</p>
<p id="tha-ap535c20p4">
<span class="pali m-text">mameva parivārayuṁ.</span><br />
</p>
<p id="tha-ap535c21p1">
<span class="pali m-text">Mahārajjasukhaṁ patto,</span><br />
</p>
<p id="tha-ap535c21p2">
<span class="pali m-text">sabbakāmasamiddhimā;</span><br />
</p>
<p id="tha-ap535c21p3">
<span class="pali m-text">Vāṇijehi samakkhātaṁ,</span><br />
</p>
<p id="tha-ap535c21p4">
<span class="pali m-text">buddhuppādamahaṁ suṇiṁ.</span><br />
</p>
<p id="tha-ap535c22p1">
<span class="pali m-text">‘Buddho loke samuppanno,</span><br />
</p>
<p id="tha-ap535c22p2">
<span class="pali m-text">asamo ekapuggalo;</span><br />
</p>
<p id="tha-ap535c22p3">
<span class="pali m-text">So pakāseti saddhammaṁ,</span><br />
</p>
<p id="tha-ap535c22p4">
<span class="pali m-text">amataṁ sukhamuttamaṁ.</span><br />
</p>
<p id="tha-ap535c23p1">
<span class="pali m-text">Suyuttā tassa sissā ca,</span><br />
</p>
<p id="tha-ap535c23p2">
<span class="pali m-text">sumuttā ca anāsavā’;</span><br />
</p>
<p id="tha-ap535c23p3">
<span class="pali m-text">Sutvā nesaṁ suvacanaṁ,</span><br />
</p>
<p id="tha-ap535c23p4">
<span class="pali m-text">sakkaritvāna vāṇije.</span><br />
</p>
<p id="tha-ap535c24p1">
<span class="pali m-text">Pahāya rajjaṁ sāmacco,</span><br />
</p>
<p id="tha-ap535c24p2">
<span class="pali m-text">nikkhamiṁ buddhamāmako;</span><br />
</p>
<p id="tha-ap535c24p3">
<span class="pali m-text">Nadiṁ disvā mahācandaṁ,</span><br />
</p>
<p id="tha-ap535c24p4">
<span class="pali m-text">pūritaṁ samatittikaṁ.</span><br />
</p>
<p id="tha-ap535c25p1">
<span class="pali m-text">Appatiṭṭhaṁ anālambaṁ,</span><br />
</p>
<p id="tha-ap535c25p2">
<span class="pali m-text">duttaraṁ sīghavāhiniṁ;</span><br />
</p>
<p id="tha-ap535c25p3">
<span class="pali m-text">Guṇaṁ saritvā buddhassa,</span><br />
</p>
<p id="tha-ap535c25p4">
<span class="pali m-text">sotthinā samatikkamiṁ.</span><br />
</p>
<p id="tha-ap535c26p1">
<span class="pali m-text">‘Bhavasotaṁ sace buddho,</span><br />
</p>
<p id="tha-ap535c26p2">
<span class="pali m-text">tiṇṇo lokantagū vidū;</span><br />
</p>
<p id="tha-ap535c26p3">
<span class="pali m-text">Etena saccavajjena,</span><br />
</p>
<p id="tha-ap535c26p4">
<span class="pali m-text">gamanaṁ me samijjhatu.</span><br />
</p>
<p id="tha-ap535c27p1">
<span class="pali m-text">Yadi santigamo maggo,</span><br />
</p>
<p id="tha-ap535c27p2">
<span class="pali m-text">mokkho caccantikaṁ sukhaṁ;</span><br />
</p>
<p id="tha-ap535c27p3">
<span class="pali m-text">Etena saccavajjena,</span><br />
</p>
<p id="tha-ap535c27p4">
<span class="pali m-text">gamanaṁ me samijjhatu.</span><br />
</p>
<p id="tha-ap535c28p1">
<span class="pali m-text">Saṅgho ce tiṇṇakantāro,</span><br />
</p>
<p id="tha-ap535c28p2">
<span class="pali m-text">puññakkhetto anuttaro;</span><br />
</p>
<p id="tha-ap535c28p3">
<span class="pali m-text">Etena saccavajjena,</span><br />
</p>
<p id="tha-ap535c28p4">
<span class="pali m-text">gamanaṁ me samijjhatu’.</span><br />
</p>
<p id="tha-ap535c29p1">
<span class="pali m-text">Saha kate saccavare,</span><br />
</p>
<p id="tha-ap535c29p2">
<span class="pali m-text">maggā apagataṁ jalaṁ;</span><br />
</p>
<p id="tha-ap535c29p3">
<span class="pali m-text">Tato sukhena uttiṇṇo,</span><br />
</p>
<p id="tha-ap535c29p4">
<span class="pali m-text">nadītīre manorame.</span><br />
</p>
<p id="tha-ap535c30p1">
<span class="pali m-text">Nisinnaṁ addasaṁ buddhaṁ,</span><br />
</p>
<p id="tha-ap535c30p2">
<span class="pali m-text">udentaṁva pabhaṅkaraṁ;</span><br />
</p>
<p id="tha-ap535c30p3">
<span class="pali m-text">Jalantaṁ hemaselaṁva,</span><br />
</p>
<p id="tha-ap535c30p4">
<span class="pali m-text">dīparukkhaṁva jotitaṁ.</span><br />
</p>
<p id="tha-ap535c31p1">
<span class="pali m-text">Sasiṁva tārāsahitaṁ,</span><br />
</p>
<p id="tha-ap535c31p2">
<span class="pali m-text">sāvakehi purakkhataṁ;</span><br />
</p>
<p id="tha-ap535c31p3">
<span class="pali m-text">Vāsavaṁ viya vassantaṁ,</span><br />
</p>
<p id="tha-ap535c31p4">
<span class="pali m-text">desanājaladantaraṁ.</span><br />
</p>
<p id="tha-ap535c32p1">
<span class="pali m-text">Vanditvāna sahāmacco,</span><br />
</p>
<p id="tha-ap535c32p2">
<span class="pali m-text">ekamantamupāvisiṁ;</span><br />
</p>
<p id="tha-ap535c32p3">
<span class="pali m-text">Tato no āsayaṁ ñatvā,</span><br />
</p>
<p id="tha-ap535c32p4">
<span class="pali m-text">buddho dhammamadesayi.</span><br />
</p>
<p id="tha-ap535c33p1">
<span class="pali m-text">Sutvāna dhammaṁ vimalaṁ,</span><br />
</p>
<p id="tha-ap535c33p2">
<span class="pali m-text">avocumha mayaṁ jinaṁ;</span><br />
</p>
<p id="tha-ap535c33p3">
<span class="pali m-text">‘Pabbājehi mahāvīra,</span><br />
</p>
<p id="tha-ap535c33p4">
<span class="pali m-text">nibbindāmha mayaṁ bhave’.</span><br />
</p>
<p id="tha-ap535c34p1">
<span class="pali m-text">‘Svākkhāto bhikkhave dhammo,</span><br />
</p>
<p id="tha-ap535c34p2">
<span class="pali m-text">dukkhantakaraṇāya vo;</span><br />
</p>
<p id="tha-ap535c34p3">
<span class="pali m-text">Caratha brahmacariyaṁ’,</span><br />
</p>
<p id="tha-ap535c34p4">
<span class="pali m-text">iccāha munisattamo.</span><br />
</p>
<p id="tha-ap535c35p1">
<span class="pali m-text">Saha vācāya sabbepi,</span><br />
</p>
<p id="tha-ap535c35p2">
<span class="pali m-text">bhikkhuvesadharā mayaṁ;</span><br />
</p>
<p id="tha-ap535c35p3">
<span class="pali m-text">Ahumha upasampannā,</span><br />
</p>
<p id="tha-ap535c35p4">
<span class="pali m-text">sotāpannā ca sāsane.</span><br />
</p>
<p id="tha-ap535c36p1">
<span class="pali m-text">Tato jetavanaṁ gantvā,</span><br />
</p>
<p id="tha-ap535c36p2">
<span class="pali m-text">anusāsi vināyako;</span><br />
</p>
<p id="tha-ap535c36p3">
<span class="pali m-text">Anusiṭṭho jinenāhaṁ,</span><br />
</p>
<p id="tha-ap535c36p4">
<span class="pali m-text">arahattamapāpuṇiṁ.</span><br />
</p>
<p id="tha-ap535c37p1">
<span class="pali m-text">Tato bhikkhusahassāni,</span><br />
</p>
<p id="tha-ap535c37p2">
<span class="pali m-text">anusāsimahaṁ tadā;</span><br />
</p>
<p id="tha-ap535c37p3">
<span class="pali m-text">Mamānusāsanakarā,</span><br />
</p>
<p id="tha-ap535c37p4">
<span class="pali m-text">tepi āsuṁ anāsavā.</span><br />
</p>
<p id="tha-ap535c38p1">
<span class="pali m-text">Jino tasmiṁ guṇe tuṭṭho,</span><br />
</p>
<p id="tha-ap535c38p2">
<span class="pali m-text">etadagge ṭhapesi maṁ;</span><br />
</p>
<p id="tha-ap535c38p3">
<span class="pali m-text">Bhikkhuovādakānaggo,</span><br />
</p>
<p id="tha-ap535c38p4">
<span class="pali m-text">kappinoti mahājane.</span><br />
</p>
<p id="tha-ap535c39p1">
<span class="pali m-text">Satasahasse kataṁ kammaṁ,</span><br />
</p>
<p id="tha-ap535c39p2">
<span class="pali m-text">phalaṁ dassesi me idha;</span><br />
</p>
<p id="tha-ap535c39p3">
<span class="pali m-text">Pamutto saravegova,</span><br />
</p>
<p id="tha-ap535c39p4">
<span class="pali m-text">kilese jhāpayiṁ mama.</span><br />
</p>
<p id="tha-ap535c40p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap535c40p2">
<span class="pali m-text">…pe…</span><br />
</p>
<p id="tha-ap535c40p3">
<span class="pali m-text">viharāmi anāsavo.</span><br />
</p>
<p id="tha-ap535c41p1">
<span class="pali m-text">Svāgataṁ vata me āsi,</span><br />
</p>
<p id="tha-ap535c41p2">
<span class="pali m-text">…pe…</span><br />
</p>
<p id="tha-ap535c41p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap535c42p1">
<span class="pali m-text">Paṭisambhidā catasso,</span><br />
</p>
<p id="tha-ap535c42p2">
<span class="pali m-text">…pe…</span><br />
</p>
<p id="tha-ap535c42p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap535c43p1">
<span class="pali m-text">Itthaṁ sudaṁ āyasmā mahākappino thero imā gāthāyo abhāsitthāti.</span><br />
</p>
<p id="tha-ap535c44p1">
<span class="pali m-text">Mahākappinattherassāpadānaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/tha-ap0534.html">Previous</a></div>
<div class="m-col-t-6 m-text-right">
<a href="../pages/tha-ap0536.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>