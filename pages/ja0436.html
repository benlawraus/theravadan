<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0436.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0435.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0437.html">Next</a></div>
</div>
<p id="ja436c0p2">
<span class="pali m-text">Navakanipāta</span><br />
</p>
<p id="ja436c0p3">
<span class="pali m-text">Gijjhavagga</span><br />
</p>
<section id="samuggajataka">
<span id="ja436c0p4"></span><h2><span class="pali m-text">10. Samuggajātaka</span></h2>
<p id="ja436c1p1">
<span class="pali m-text">“Kuto nu āgacchatha bho tayo janā,</span><br />
</p>
<p id="ja436c1p2">
<span class="pali m-text">Svāgatā etha nisīdathāsane;</span><br />
</p>
<p id="ja436c1p3">
<span class="pali m-text">Kaccittha bhonto kusalaṁ anāmayaṁ,</span><br />
</p>
<p id="ja436c1p4">
<span class="pali m-text">Cirassamabbhāgamanaṁ hi vo idha”.</span><br />
</p>
<p id="ja436c2p1">
<span class="pali m-text">“Ahameva eko idha majja patto,</span><br />
</p>
<p id="ja436c2p2">
<span class="pali m-text">Na cāpi me dutiyo koci vijjati;</span><br />
</p>
<p id="ja436c2p3">
<span class="pali m-text">Kimeva sandhāya te bhāsitaṁ ise,</span><br />
</p>
<p id="ja436c2p4">
<span class="pali m-text">‘Kuto nu āgacchatha bho tayo janā’”.</span><br />
</p>
<p id="ja436c3p1">
<span class="pali m-text">“Tuvañca eko bhariyā ca te piyā,</span><br />
</p>
<p id="ja436c3p2">
<span class="pali m-text">Samuggapakkhittanikiṇṇamantare;</span><br />
</p>
<p id="ja436c3p3">
<span class="pali m-text">Sā rakkhitā kucchigatāva te sadā,</span><br />
</p>
<p id="ja436c3p4">
<span class="pali m-text">Vāyussa puttena sahā tahiṁ ratā”.</span><br />
</p>
<p id="ja436c4p1">
<span class="pali m-text">“Saṁviggarūpo isinā viyākato,</span><br />
</p>
<p id="ja436c4p2">
<span class="pali m-text">So dānavo tattha samuggamuggili;</span><br />
</p>
<p id="ja436c4p3">
<span class="pali m-text">Addakkhi bhariyaṁ suci māladhāriniṁ,</span><br />
</p>
<p id="ja436c4p4">
<span class="pali m-text">Vāyussa puttena sahā tahiṁ rataṁ”.</span><br />
</p>
<p id="ja436c5p1">
<span class="pali m-text">“Sudiṭṭharūpamuggatapānuvattinā,</span><br />
</p>
<p id="ja436c5p2">
<span class="pali m-text">Hīnā narā ye pamadāvasaṁ gatā;</span><br />
</p>
<p id="ja436c5p3">
<span class="pali m-text">Yathā have pāṇarivettha rakkhitā,</span><br />
</p>
<p id="ja436c5p4">
<span class="pali m-text">Duṭṭhā mayī aññamabhippamodayi.</span><br />
</p>
<p id="ja436c6p1">
<span class="pali m-text">Divā ca ratto ca mayā upaṭṭhitā,</span><br />
</p>
<p id="ja436c6p2">
<span class="pali m-text">Tapassinā jotirivā vane vasaṁ;</span><br />
</p>
<p id="ja436c6p3">
<span class="pali m-text">Sā dhammamukkamma adhammamācari,</span><br />
</p>
<p id="ja436c6p4">
<span class="pali m-text">Akiriyarūpo pamadāhi santhavo.</span><br />
</p>
<p id="ja436c7p1">
<span class="pali m-text">Sarīramajjhamhi ṭhitātimaññahaṁ,</span><br />
</p>
<p id="ja436c7p2">
<span class="pali m-text">Mayhaṁ ayanti asatiṁ asaññataṁ;</span><br />
</p>
<p id="ja436c7p3">
<span class="pali m-text">Sā dhammamukkamma adhammamācari,</span><br />
</p>
<p id="ja436c7p4">
<span class="pali m-text">Akiriyarūpo pamadāhi santhavo.</span><br />
</p>
<p id="ja436c8p1">
<span class="pali m-text">Surakkhitaṁ meti kathaṁ nu vissase,</span><br />
</p>
<p id="ja436c8p2">
<span class="pali m-text">Anekacittāsu na hatthi rakkhaṇā;</span><br />
</p>
<p id="ja436c8p3">
<span class="pali m-text">Etā hi pātālapapātasannibhā,</span><br />
</p>
<p id="ja436c8p4">
<span class="pali m-text">Etthappamatto byasanaṁ nigaccha”ti.</span><br />
</p>
<p id="ja436c9p1">
<span class="pali m-text">“Tasmā hi te sukhino vītasokā,</span><br />
</p>
<p id="ja436c9p2">
<span class="pali m-text">Ye mātugāmehi caranti nissaṭā;</span><br />
</p>
<p id="ja436c9p3">
<span class="pali m-text">Etaṁ sivaṁ uttamamābhipatthayaṁ,</span><br />
</p>
<p id="ja436c9p4">
<span class="pali m-text">Na mātugāmehi kareyya santhavanti”.</span><br />
</p>
<p id="ja436c10p1">
<span class="pali m-text">Samuggajātakaṁ dasamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>