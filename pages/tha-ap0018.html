<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0018.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0017.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0019.html">Next</a></div>
</div>
<p id="tha-ap18c0p2">
<span class="pali m-text">Sīhāsaniyavagga</span><br />
</p>
<section id="rahulattheraapadana">
<span id="tha-ap18c0p3"></span><h2><span class="pali m-text">6. Rāhulattheraapadāna</span></h2>
<p id="tha-ap18c1p1">
<span class="pali m-text">“Padumuttarassa bhagavato,</span><br />
</p>
<p id="tha-ap18c1p2">
<span class="pali m-text">Lokajeṭṭhassa tādino;</span><br />
</p>
<p id="tha-ap18c1p3">
<span class="pali m-text">Sattabhūmamhi pāsāde,</span><br />
</p>
<p id="tha-ap18c1p4">
<span class="pali m-text">Ādāsaṁ santhariṁ ahaṁ.</span><br />
</p>
<p id="tha-ap18c2p1">
<span class="pali m-text">Khīṇāsavasahassehi,</span><br />
</p>
<p id="tha-ap18c2p2">
<span class="pali m-text">parikiṇṇo mahāmuni;</span><br />
</p>
<p id="tha-ap18c2p3">
<span class="pali m-text">Upāgami gandhakuṭiṁ,</span><br />
</p>
<p id="tha-ap18c2p4">
<span class="pali m-text">dvipadindo narāsabho.</span><br />
</p>
<p id="tha-ap18c3p1">
<span class="pali m-text">Virocento gandhakuṭiṁ,</span><br />
</p>
<p id="tha-ap18c3p2">
<span class="pali m-text">devadevo narāsabho;</span><br />
</p>
<p id="tha-ap18c3p3">
<span class="pali m-text">Bhikkhusaṅghe ṭhito satthā,</span><br />
</p>
<p id="tha-ap18c3p4">
<span class="pali m-text">imā gāthā abhāsatha.</span><br />
</p>
<p id="tha-ap18c4p1">
<span class="pali m-text">‘Yenāyaṁ jotitā seyyā,</span><br />
</p>
<p id="tha-ap18c4p2">
<span class="pali m-text">ādāsova susanthato;</span><br />
</p>
<p id="tha-ap18c4p3">
<span class="pali m-text">Tamahaṁ kittayissāmi,</span><br />
</p>
<p id="tha-ap18c4p4">
<span class="pali m-text">suṇātha mama bhāsato.</span><br />
</p>
<p id="tha-ap18c5p1">
<span class="pali m-text">Soṇṇamayā rūpimayā,</span><br />
</p>
<p id="tha-ap18c5p2">
<span class="pali m-text">atho veḷuriyāmayā;</span><br />
</p>
<p id="tha-ap18c5p3">
<span class="pali m-text">Nibbattissanti pāsādā,</span><br />
</p>
<p id="tha-ap18c5p4">
<span class="pali m-text">ye keci manaso piyā.</span><br />
</p>
<p id="tha-ap18c6p1">
<span class="pali m-text">Catusaṭṭhikkhattuṁ devindo,</span><br />
</p>
<p id="tha-ap18c6p2">
<span class="pali m-text">devarajjaṁ karissati;</span><br />
</p>
<p id="tha-ap18c6p3">
<span class="pali m-text">Sahassakkhattuṁ cakkavattī,</span><br />
</p>
<p id="tha-ap18c6p4">
<span class="pali m-text">bhavissati anantarā.</span><br />
</p>
<p id="tha-ap18c7p1">
<span class="pali m-text">Ekavīsatikappamhi,</span><br />
</p>
<p id="tha-ap18c7p2">
<span class="pali m-text">vimalo nāma khattiyo;</span><br />
</p>
<p id="tha-ap18c7p3">
<span class="pali m-text">Cāturanto vijitāvī,</span><br />
</p>
<p id="tha-ap18c7p4">
<span class="pali m-text">cakkavattī bhavissati.</span><br />
</p>
<p id="tha-ap18c8p1">
<span class="pali m-text">Nagaraṁ reṇuvatī nāma,</span><br />
</p>
<p id="tha-ap18c8p2">
<span class="pali m-text">iṭṭhakāhi sumāpitaṁ;</span><br />
</p>
<p id="tha-ap18c8p3">
<span class="pali m-text">Āyāmato tīṇi sataṁ,</span><br />
</p>
<p id="tha-ap18c8p4">
<span class="pali m-text">caturassasamāyutaṁ.</span><br />
</p>
<p id="tha-ap18c9p1">
<span class="pali m-text">Sudassano nāma pāsādo,</span><br />
</p>
<p id="tha-ap18c9p2">
<span class="pali m-text">vissakammena māpito;</span><br />
</p>
<p id="tha-ap18c9p3">
<span class="pali m-text">Kūṭāgāravarūpeto,</span><br />
</p>
<p id="tha-ap18c9p4">
<span class="pali m-text">sattaratanabhūsito.</span><br />
</p>
<p id="tha-ap18c10p1">
<span class="pali m-text">Dasasaddāvivittaṁ taṁ,</span><br />
</p>
<p id="tha-ap18c10p2">
<span class="pali m-text">vijjādharasamākulaṁ;</span><br />
</p>
<p id="tha-ap18c10p3">
<span class="pali m-text">Sudassanaṁva nagaraṁ,</span><br />
</p>
<p id="tha-ap18c10p4">
<span class="pali m-text">devatānaṁ bhavissati.</span><br />
</p>
<p id="tha-ap18c11p1">
<span class="pali m-text">Pabhā niggacchate tassa,</span><br />
</p>
<p id="tha-ap18c11p2">
<span class="pali m-text">uggacchanteva sūriye;</span><br />
</p>
<p id="tha-ap18c11p3">
<span class="pali m-text">Virocessati taṁ niccaṁ,</span><br />
</p>
<p id="tha-ap18c11p4">
<span class="pali m-text">samantā aṭṭhayojanaṁ.</span><br />
</p>
<p id="tha-ap18c12p1">
<span class="pali m-text">Kappasatasahassamhi,</span><br />
</p>
<p id="tha-ap18c12p2">
<span class="pali m-text">okkākakulasambhavo;</span><br />
</p>
<p id="tha-ap18c12p3">
<span class="pali m-text">Gotamo nāma gottena,</span><br />
</p>
<p id="tha-ap18c12p4">
<span class="pali m-text">satthā loke bhavissati.</span><br />
</p>
<p id="tha-ap18c13p1">
<span class="pali m-text">Tusitā so cavitvāna,</span><br />
</p>
<p id="tha-ap18c13p2">
<span class="pali m-text">sukkamūlena codito;</span><br />
</p>
<p id="tha-ap18c13p3">
<span class="pali m-text">Gotamassa bhagavato,</span><br />
</p>
<p id="tha-ap18c13p4">
<span class="pali m-text">atrajo so bhavissati.</span><br />
</p>
<p id="tha-ap18c14p1">
<span class="pali m-text">Sacevaseyya agāraṁ,</span><br />
</p>
<p id="tha-ap18c14p2">
<span class="pali m-text">cakkavattī bhaveyya so;</span><br />
</p>
<p id="tha-ap18c14p3">
<span class="pali m-text">Aṭṭhānametaṁ yaṁ tādī,</span><br />
</p>
<p id="tha-ap18c14p4">
<span class="pali m-text">agāre ratimajjhagā.</span><br />
</p>
<p id="tha-ap18c15p1">
<span class="pali m-text">Nikkhamitvā agāramhā,</span><br />
</p>
<p id="tha-ap18c15p2">
<span class="pali m-text">pabbajissati subbato;</span><br />
</p>
<p id="tha-ap18c15p3">
<span class="pali m-text">Rāhulo nāma nāmena,</span><br />
</p>
<p id="tha-ap18c15p4">
<span class="pali m-text">arahā so bhavissati’.</span><br />
</p>
<p id="tha-ap18c16p1">
<span class="pali m-text">Kikīva aṇḍaṁ rakkheyya,</span><br />
</p>
<p id="tha-ap18c16p2">
<span class="pali m-text">cāmarī viya vāladhiṁ;</span><br />
</p>
<p id="tha-ap18c16p3">
<span class="pali m-text">Nipako sīlasampanno,</span><br />
</p>
<p id="tha-ap18c16p4">
<span class="pali m-text">evaṁ rakkhiṁ mahāmuni.</span><br />
</p>
<p id="tha-ap18c17p1">
<span class="pali m-text">Tassāhaṁ dhammamaññāya,</span><br />
</p>
<p id="tha-ap18c17p2">
<span class="pali m-text">vihāsiṁ sāsane rato;</span><br />
</p>
<p id="tha-ap18c17p3">
<span class="pali m-text">Sabbāsave pariññāya,</span><br />
</p>
<p id="tha-ap18c17p4">
<span class="pali m-text">viharāmi anāsavo.</span><br />
</p>
<p id="tha-ap18c18p1">
<span class="pali m-text">Paṭisambhidā catasso,</span><br />
</p>
<p id="tha-ap18c18p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap18c18p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap18c18p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap18c19p1">
<span class="pali m-text">Itthaṁ sudaṁ āyasmā rāhulo thero imā gāthāyo abhāsitthāti.</span><br />
</p>
<p id="tha-ap18c20p1">
<span class="pali m-text">Rāhulattherassāpadānaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>