<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0n3z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0n3z.html" />
  <meta property="og:description" content="Kaccāyanavagga 3. Mahākappinattheraapadāna “Padumuttaro nāma jino, sabbadhammāna pāragū; Udito ajaṭākāse, ravīva saradambare. Vacanābhāya bodheti, veneyyapadumāni so; Kilesapaṅkaṁ soseti, matiraṁsīhi nāyako. Titthiyānaṁ yase hanti, khajjotābhā yathā ravi; Saccatthābhaṁ pakāseti, ratanaṁva divākaro. Guṇānaṁ āyatibhūto, ratanānaṁva sāgaro; Pajjunnoriva bhūtāni, dhammameghena vassati. Akkhadasso tadā āsiṁ, nagare haṁsasavhaye …" />
  <meta name="twitter:description" content="Kaccāyanavagga 3. Mahākappinattheraapadāna “Padumuttaro nāma jino, sabbadhammāna pāragū; Udito ajaṭākāse, ravīva saradambare. Vacanābhāya bodheti, veneyyapadumāni so; Kilesapaṅkaṁ soseti, matiraṁsīhi nāyako. Titthiyānaṁ yase hanti, khajjotābhā yathā ravi; Saccatthābhaṁ pakāseti, ratanaṁva divākaro. Guṇānaṁ āyatibhūto, ratanānaṁva sāgaro; Pajjunnoriva bhūtāni, dhammameghena vassati. Akkhadasso tadā āsiṁ, nagare haṁsasavhaye …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="mahakappinattheraapadana">
<h3><a href="#mahakappinattheraapadana">3. Mahākappinattheraapadāna</a></h3>
<p id="tha-ap535c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap535c1p2">
<span class="m-text m-primary">sabbadhammāna pāragū;</span><br />
</p>
<p id="tha-ap535c1p3">
<span class="m-text m-primary">Udito ajaṭākāse,</span><br />
</p>
<p id="tha-ap535c1p4">
<span class="m-text m-primary">ravīva saradambare.</span><br />
</p>
<p id="tha-ap535c2p1">
<span class="m-text m-primary">Vacanābhāya bodheti,</span><br />
</p>
<p id="tha-ap535c2p2">
<span class="m-text m-primary">veneyyapadumāni so;</span><br />
</p>
<p id="tha-ap535c2p3">
<span class="m-text m-primary">Kilesapaṅkaṁ soseti,</span><br />
</p>
<p id="tha-ap535c2p4">
<span class="m-text m-primary">matiraṁsīhi nāyako.</span><br />
</p>
<p id="tha-ap535c3p1">
<span class="m-text m-primary">Titthiyānaṁ yase hanti,</span><br />
</p>
<p id="tha-ap535c3p2">
<span class="m-text m-primary">khajjotābhā yathā ravi;</span><br />
</p>
<p id="tha-ap535c3p3">
<span class="m-text m-primary">Saccatthābhaṁ pakāseti,</span><br />
</p>
<p id="tha-ap535c3p4">
<span class="m-text m-primary">ratanaṁva divākaro.</span><br />
</p>
<p id="tha-ap535c4p1">
<span class="m-text m-primary">Guṇānaṁ āyatibhūto,</span><br />
</p>
<p id="tha-ap535c4p2">
<span class="m-text m-primary">ratanānaṁva sāgaro;</span><br />
</p>
<p id="tha-ap535c4p3">
<span class="m-text m-primary">Pajjunnoriva bhūtāni,</span><br />
</p>
<p id="tha-ap535c4p4">
<span class="m-text m-primary">dhammameghena vassati.</span><br />
</p>
<p id="tha-ap535c5p1">
<span class="m-text m-primary">Akkhadasso tadā āsiṁ,</span><br />
</p>
<p id="tha-ap535c5p2">
<span class="m-text m-primary">nagare haṁsasavhaye;</span><br />
</p>
<p id="tha-ap535c5p3">
<span class="m-text m-primary">Upecca dhammamassosiṁ,</span><br />
</p>
<p id="tha-ap535c5p4">
<span class="m-text m-primary">jalajuttamanāmino.</span><br />
</p>
<p id="tha-ap535c6p1">
<span class="m-text m-primary">Ovādakassa bhikkhūnaṁ,</span><br />
</p>
<p id="tha-ap535c6p2">
<span class="m-text m-primary">sāvakassa katāvino;</span><br />
</p>
<p id="tha-ap535c6p3">
<span class="m-text m-primary">Guṇaṁ pakāsayantassa,</span><br />
</p>
<p id="tha-ap535c6p4">
<span class="m-text m-primary">tappayantassa me manaṁ.</span><br />
</p>
<p id="tha-ap535c7p1">
<span class="m-text m-primary">Sutvā patīto sumano,</span><br />
</p>
<p id="tha-ap535c7p2">
<span class="m-text m-primary">nimantetvā tathāgataṁ;</span><br />
</p>
<p id="tha-ap535c7p3">
<span class="m-text m-primary">Sasissaṁ bhojayitvāna,</span><br />
</p>
<p id="tha-ap535c7p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="tha-ap535c8p1">
<span class="m-text m-primary">Tadā haṁsasamabhāgo,</span><br />
</p>
<p id="tha-ap535c8p2">
<span class="m-text m-primary">haṁsadundubhinissano;</span><br />
</p>
<p id="tha-ap535c8p3">
<span class="m-text m-primary">‘Passathetaṁ mahāmattaṁ,</span><br />
</p>
<p id="tha-ap535c8p4">
<span class="m-text m-primary">vinicchayavisāradaṁ.</span><br />
</p>
<p id="tha-ap535c9p1">
<span class="m-text m-primary">Patitaṁ pādamūle me,</span><br />
</p>
<p id="tha-ap535c9p2">
<span class="m-text m-primary">samuggatatanūruhaṁ;</span><br />
</p>
<p id="tha-ap535c9p3">
<span class="m-text m-primary">Jīmūtavaṇṇaṁ pīṇaṁsaṁ,</span><br />
</p>
<p id="tha-ap535c9p4">
<span class="m-text m-primary">pasannanayanānanaṁ.</span><br />
</p>
<p id="tha-ap535c10p1">
<span class="m-text m-primary">Parivārena mahatā,</span><br />
</p>
<p id="tha-ap535c10p2">
<span class="m-text m-primary">rājayuttaṁ mahāyasaṁ;</span><br />
</p>
<p id="tha-ap535c10p3">
<span class="m-text m-primary">Eso katāvino ṭhānaṁ,</span><br />
</p>
<p id="tha-ap535c10p4">
<span class="m-text m-primary">pattheti muditāsayo.</span><br />
</p>
<p id="tha-ap535c11p1">
<span class="m-text m-primary">Iminā paṇipātena,</span><br />
</p>
<p id="tha-ap535c11p2">
<span class="m-text m-primary">cāgena paṇidhīhi ca;</span><br />
</p>
<p id="tha-ap535c11p3">
<span class="m-text m-primary">Kappasatasahassāni,</span><br />
</p>
<p id="tha-ap535c11p4">
<span class="m-text m-primary">nupapajjati duggatiṁ.</span><br />
</p>
<p id="tha-ap535c12p1">
<span class="m-text m-primary">Devesu devasobhaggaṁ,</span><br />
</p>
<p id="tha-ap535c12p2">
<span class="m-text m-primary">manussesu mahantataṁ;</span><br />
</p>
<p id="tha-ap535c12p3">
<span class="m-text m-primary">Anubhotvāna sesena,</span><br />
</p>
<p id="tha-ap535c12p4">
<span class="m-text m-primary">nibbānaṁ pāpuṇissati.</span><br />
</p>
<p id="tha-ap535c13p1">
<span class="m-text m-primary">Satasahassito kappe,</span><br />
</p>
<p id="tha-ap535c13p2">
<span class="m-text m-primary">okkākakulasambhavo;</span><br />
</p>
<p id="tha-ap535c13p3">
<span class="m-text m-primary">Gotamo nāma gottena,</span><br />
</p>
<p id="tha-ap535c13p4">
<span class="m-text m-primary">satthā loke bhavissati.</span><br />
</p>
<p id="tha-ap535c14p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap535c14p2">
<span class="m-text m-primary">oraso dhammanimmito;</span><br />
</p>
<p id="tha-ap535c14p3">
<span class="m-text m-primary">Kappino nāma nāmena,</span><br />
</p>
<p id="tha-ap535c14p4">
<span class="m-text m-primary">hessati satthu sāvako’.</span><br />
</p>
<p id="tha-ap535c15p1">
<span class="m-text m-primary">Tatohaṁ sukataṁ kāraṁ,</span><br />
</p>
<p id="tha-ap535c15p2">
<span class="m-text m-primary">katvāna jinasāsane;</span><br />
</p>
<p id="tha-ap535c15p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap535c15p4">
<span class="m-text m-primary">tusitaṁ agamāsahaṁ.</span><br />
</p>
<p id="tha-ap535c16p1">
<span class="m-text m-primary">Devamānusarajjāni,</span><br />
</p>
<p id="tha-ap535c16p2">
<span class="m-text m-primary">sataso anusāsiya;</span><br />
</p>
<p id="tha-ap535c16p3">
<span class="m-text m-primary">Bārāṇasiyamāsanne,</span><br />
</p>
<p id="tha-ap535c16p4">
<span class="m-text m-primary">jāto keniyajātiyaṁ.</span><br />
</p>
<p id="tha-ap535c17p1">
<span class="m-text m-primary">Sahassaparivārena,</span><br />
</p>
<p id="tha-ap535c17p2">
<span class="m-text m-primary">sapajāpatiko ahaṁ;</span><br />
</p>
<p id="tha-ap535c17p3">
<span class="m-text m-primary">Pañca paccekabuddhānaṁ,</span><br />
</p>
<p id="tha-ap535c17p4">
<span class="m-text m-primary">satāni samupaṭṭhahiṁ.</span><br />
</p>
<p id="tha-ap535c18p1">
<span class="m-text m-primary">Temāsaṁ bhojayitvāna,</span><br />
</p>
<p id="tha-ap535c18p2">
<span class="m-text m-primary">pacchādamha ticīvaraṁ;</span><br />
</p>
<p id="tha-ap535c18p3">
<span class="m-text m-primary">Tato cutā mayaṁ sabbe,</span><br />
</p>
<p id="tha-ap535c18p4">
<span class="m-text m-primary">ahumha tidasūpagā.</span><br />
</p>
<p id="tha-ap535c19p1">
<span class="m-text m-primary">Puno sabbe manussattaṁ,</span><br />
</p>
<p id="tha-ap535c19p2">
<span class="m-text m-primary">agamimha tato cutā;</span><br />
</p>
<p id="tha-ap535c19p3">
<span class="m-text m-primary">Kukkuṭamhi pure jātā,</span><br />
</p>
<p id="tha-ap535c19p4">
<span class="m-text m-primary">himavantassa passato.</span><br />
</p>
<p id="tha-ap535c20p1">
<span class="m-text m-primary">Kappino nāmahaṁ āsiṁ,</span><br />
</p>
<p id="tha-ap535c20p2">
<span class="m-text m-primary">rājaputto mahāyaso;</span><br />
</p>
<p id="tha-ap535c20p3">
<span class="m-text m-primary">Sesāmaccakule jātā,</span><br />
</p>
<p id="tha-ap535c20p4">
<span class="m-text m-primary">mameva parivārayuṁ.</span><br />
</p>
<p id="tha-ap535c21p1">
<span class="m-text m-primary">Mahārajjasukhaṁ patto,</span><br />
</p>
<p id="tha-ap535c21p2">
<span class="m-text m-primary">sabbakāmasamiddhimā;</span><br />
</p>
<p id="tha-ap535c21p3">
<span class="m-text m-primary">Vāṇijehi samakkhātaṁ,</span><br />
</p>
<p id="tha-ap535c21p4">
<span class="m-text m-primary">buddhuppādamahaṁ suṇiṁ.</span><br />
</p>
<p id="tha-ap535c22p1">
<span class="m-text m-primary">‘Buddho loke samuppanno,</span><br />
</p>
<p id="tha-ap535c22p2">
<span class="m-text m-primary">asamo ekapuggalo;</span><br />
</p>
<p id="tha-ap535c22p3">
<span class="m-text m-primary">So pakāseti saddhammaṁ,</span><br />
</p>
<p id="tha-ap535c22p4">
<span class="m-text m-primary">amataṁ sukhamuttamaṁ.</span><br />
</p>
<p id="tha-ap535c23p1">
<span class="m-text m-primary">Suyuttā tassa sissā ca,</span><br />
</p>
<p id="tha-ap535c23p2">
<span class="m-text m-primary">sumuttā ca anāsavā’;</span><br />
</p>
<p id="tha-ap535c23p3">
<span class="m-text m-primary">Sutvā nesaṁ suvacanaṁ,</span><br />
</p>
<p id="tha-ap535c23p4">
<span class="m-text m-primary">sakkaritvāna vāṇije.</span><br />
</p>
<p id="tha-ap535c24p1">
<span class="m-text m-primary">Pahāya rajjaṁ sāmacco,</span><br />
</p>
<p id="tha-ap535c24p2">
<span class="m-text m-primary">nikkhamiṁ buddhamāmako;</span><br />
</p>
<p id="tha-ap535c24p3">
<span class="m-text m-primary">Nadiṁ disvā mahācandaṁ,</span><br />
</p>
<p id="tha-ap535c24p4">
<span class="m-text m-primary">pūritaṁ samatittikaṁ.</span><br />
</p>
<p id="tha-ap535c25p1">
<span class="m-text m-primary">Appatiṭṭhaṁ anālambaṁ,</span><br />
</p>
<p id="tha-ap535c25p2">
<span class="m-text m-primary">duttaraṁ sīghavāhiniṁ;</span><br />
</p>
<p id="tha-ap535c25p3">
<span class="m-text m-primary">Guṇaṁ saritvā buddhassa,</span><br />
</p>
<p id="tha-ap535c25p4">
<span class="m-text m-primary">sotthinā samatikkamiṁ.</span><br />
</p>
<p id="tha-ap535c26p1">
<span class="m-text m-primary">‘Bhavasotaṁ sace buddho,</span><br />
</p>
<p id="tha-ap535c26p2">
<span class="m-text m-primary">tiṇṇo lokantagū vidū;</span><br />
</p>
<p id="tha-ap535c26p3">
<span class="m-text m-primary">Etena saccavajjena,</span><br />
</p>
<p id="tha-ap535c26p4">
<span class="m-text m-primary">gamanaṁ me samijjhatu.</span><br />
</p>
<p id="tha-ap535c27p1">
<span class="m-text m-primary">Yadi santigamo maggo,</span><br />
</p>
<p id="tha-ap535c27p2">
<span class="m-text m-primary">mokkho caccantikaṁ sukhaṁ;</span><br />
</p>
<p id="tha-ap535c27p3">
<span class="m-text m-primary">Etena saccavajjena,</span><br />
</p>
<p id="tha-ap535c27p4">
<span class="m-text m-primary">gamanaṁ me samijjhatu.</span><br />
</p>
<p id="tha-ap535c28p1">
<span class="m-text m-primary">Saṅgho ce tiṇṇakantāro,</span><br />
</p>
<p id="tha-ap535c28p2">
<span class="m-text m-primary">puññakkhetto anuttaro;</span><br />
</p>
<p id="tha-ap535c28p3">
<span class="m-text m-primary">Etena saccavajjena,</span><br />
</p>
<p id="tha-ap535c28p4">
<span class="m-text m-primary">gamanaṁ me samijjhatu’.</span><br />
</p>
<p id="tha-ap535c29p1">
<span class="m-text m-primary">Saha kate saccavare,</span><br />
</p>
<p id="tha-ap535c29p2">
<span class="m-text m-primary">maggā apagataṁ jalaṁ;</span><br />
</p>
<p id="tha-ap535c29p3">
<span class="m-text m-primary">Tato sukhena uttiṇṇo,</span><br />
</p>
<p id="tha-ap535c29p4">
<span class="m-text m-primary">nadītīre manorame.</span><br />
</p>
<p id="tha-ap535c30p1">
<span class="m-text m-primary">Nisinnaṁ addasaṁ buddhaṁ,</span><br />
</p>
<p id="tha-ap535c30p2">
<span class="m-text m-primary">udentaṁva pabhaṅkaraṁ;</span><br />
</p>
<p id="tha-ap535c30p3">
<span class="m-text m-primary">Jalantaṁ hemaselaṁva,</span><br />
</p>
<p id="tha-ap535c30p4">
<span class="m-text m-primary">dīparukkhaṁva jotitaṁ.</span><br />
</p>
<p id="tha-ap535c31p1">
<span class="m-text m-primary">Sasiṁva tārāsahitaṁ,</span><br />
</p>
<p id="tha-ap535c31p2">
<span class="m-text m-primary">sāvakehi purakkhataṁ;</span><br />
</p>
<p id="tha-ap535c31p3">
<span class="m-text m-primary">Vāsavaṁ viya vassantaṁ,</span><br />
</p>
<p id="tha-ap535c31p4">
<span class="m-text m-primary">desanājaladantaraṁ.</span><br />
</p>
<p id="tha-ap535c32p1">
<span class="m-text m-primary">Vanditvāna sahāmacco,</span><br />
</p>
<p id="tha-ap535c32p2">
<span class="m-text m-primary">ekamantamupāvisiṁ;</span><br />
</p>
<p id="tha-ap535c32p3">
<span class="m-text m-primary">Tato no āsayaṁ ñatvā,</span><br />
</p>
<p id="tha-ap535c32p4">
<span class="m-text m-primary">buddho dhammamadesayi.</span><br />
</p>
<p id="tha-ap535c33p1">
<span class="m-text m-primary">Sutvāna dhammaṁ vimalaṁ,</span><br />
</p>
<p id="tha-ap535c33p2">
<span class="m-text m-primary">avocumha mayaṁ jinaṁ;</span><br />
</p>
<p id="tha-ap535c33p3">
<span class="m-text m-primary">‘Pabbājehi mahāvīra,</span><br />
</p>
<p id="tha-ap535c33p4">
<span class="m-text m-primary">nibbindāmha mayaṁ bhave’.</span><br />
</p>
<p id="tha-ap535c34p1">
<span class="m-text m-primary">‘Svākkhāto bhikkhave dhammo,</span><br />
</p>
<p id="tha-ap535c34p2">
<span class="m-text m-primary">dukkhantakaraṇāya vo;</span><br />
</p>
<p id="tha-ap535c34p3">
<span class="m-text m-primary">Caratha brahmacariyaṁ’,</span><br />
</p>
<p id="tha-ap535c34p4">
<span class="m-text m-primary">iccāha munisattamo.</span><br />
</p>
<p id="tha-ap535c35p1">
<span class="m-text m-primary">Saha vācāya sabbepi,</span><br />
</p>
<p id="tha-ap535c35p2">
<span class="m-text m-primary">bhikkhuvesadharā mayaṁ;</span><br />
</p>
<p id="tha-ap535c35p3">
<span class="m-text m-primary">Ahumha upasampannā,</span><br />
</p>
<p id="tha-ap535c35p4">
<span class="m-text m-primary">sotāpannā ca sāsane.</span><br />
</p>
<p id="tha-ap535c36p1">
<span class="m-text m-primary">Tato jetavanaṁ gantvā,</span><br />
</p>
<p id="tha-ap535c36p2">
<span class="m-text m-primary">anusāsi vināyako;</span><br />
</p>
<p id="tha-ap535c36p3">
<span class="m-text m-primary">Anusiṭṭho jinenāhaṁ,</span><br />
</p>
<p id="tha-ap535c36p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap535c37p1">
<span class="m-text m-primary">Tato bhikkhusahassāni,</span><br />
</p>
<p id="tha-ap535c37p2">
<span class="m-text m-primary">anusāsimahaṁ tadā;</span><br />
</p>
<p id="tha-ap535c37p3">
<span class="m-text m-primary">Mamānusāsanakarā,</span><br />
</p>
<p id="tha-ap535c37p4">
<span class="m-text m-primary">tepi āsuṁ anāsavā.</span><br />
</p>
<p id="tha-ap535c38p1">
<span class="m-text m-primary">Jino tasmiṁ guṇe tuṭṭho,</span><br />
</p>
<p id="tha-ap535c38p2">
<span class="m-text m-primary">etadagge ṭhapesi maṁ;</span><br />
</p>
<p id="tha-ap535c38p3">
<span class="m-text m-primary">Bhikkhuovādakānaggo,</span><br />
</p>
<p id="tha-ap535c38p4">
<span class="m-text m-primary">kappinoti mahājane.</span><br />
</p>
<p id="tha-ap535c39p1">
<span class="m-text m-primary">Satasahasse kataṁ kammaṁ,</span><br />
</p>
<p id="tha-ap535c39p2">
<span class="m-text m-primary">phalaṁ dassesi me idha;</span><br />
</p>
<p id="tha-ap535c39p3">
<span class="m-text m-primary">Pamutto saravegova,</span><br />
</p>
<p id="tha-ap535c39p4">
<span class="m-text m-primary">kilese jhāpayiṁ mama.</span><br />
</p>
<p id="tha-ap535c40p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap535c40p2">
<span class="m-text m-primary">…pe…</span><br />
</p>
<p id="tha-ap535c40p3">
<span class="m-text m-primary">viharāmi anāsavo.</span><br />
</p>
<p id="tha-ap535c41p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap535c41p2">
<span class="m-text m-primary">…pe…</span><br />
</p>
<p id="tha-ap535c41p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap535c42p1">
<span class="m-text m-primary">Paṭisambhidā catasso,</span><br />
</p>
<p id="tha-ap535c42p2">
<span class="m-text m-primary">…pe…</span><br />
</p>
<p id="tha-ap535c42p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap535c43p1">
<span class="m-text m-primary">Itthaṁ sudaṁ āyasmā mahākappino thero imā gāthāyo abhāsitthāti.</span><br />
</p>
<p id="tha-ap535c44p1">
<span class="m-text m-primary">Mahākappinattherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>