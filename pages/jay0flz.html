<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0flz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0flz.html" />
  <meta property="og:description" content="Chakkanipāta Avāriyavagga 7. Sirikāḷakaṇṇijātaka “Kā nu kāḷena vaṇṇena, na cāpi piyadassanā; Kā vā tvaṁ kassa vā dhītā, kathaṁ jānemu taṁ mayaṁ”. “Mahārājassahaṁ dhītā, virūpakkhassa caṇḍiyā; Ahaṁ kāḷī alakkhikā, kāḷakaṇṇīti maṁ vidū; Okāsaṁ yācito dehi, vasemu tava santike”. “Kiṁsīle kiṁsamācāre, Purise …" />
  <meta name="twitter:description" content="Chakkanipāta Avāriyavagga 7. Sirikāḷakaṇṇijātaka “Kā nu kāḷena vaṇṇena, na cāpi piyadassanā; Kā vā tvaṁ kassa vā dhītā, kathaṁ jānemu taṁ mayaṁ”. “Mahārājassahaṁ dhītā, virūpakkhassa caṇḍiyā; Ahaṁ kāḷī alakkhikā, kāḷakaṇṇīti maṁ vidū; Okāsaṁ yācito dehi, vasemu tava santike”. “Kiṁsīle kiṁsamācāre, Purise …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<p id="ja382c0p2">
<span class="pali m-text">Chakkanipāta</span><br />
</p>
<p id="ja382c0p3">
<span class="pali m-text">Avāriyavagga</span><br />
</p>
<section id="sirikalakannijataka">
<span id="ja382c0p4"></span><h2><span class="pali m-text">7. Sirikāḷakaṇṇijātaka</span></h2>
<p id="ja382c1p1">
<span class="pali m-text">“Kā nu kāḷena vaṇṇena,</span><br />
</p>
<p id="ja382c1p2">
<span class="pali m-text">na cāpi piyadassanā;</span><br />
</p>
<p id="ja382c1p3">
<span class="pali m-text">Kā vā tvaṁ kassa vā dhītā,</span><br />
</p>
<p id="ja382c1p4">
<span class="pali m-text">kathaṁ jānemu taṁ mayaṁ”.</span><br />
</p>
<p id="ja382c2p1">
<span class="pali m-text">“Mahārājassahaṁ dhītā,</span><br />
</p>
<p id="ja382c2p2">
<span class="pali m-text">virūpakkhassa caṇḍiyā;</span><br />
</p>
<p id="ja382c2p3">
<span class="pali m-text">Ahaṁ kāḷī alakkhikā,</span><br />
</p>
<p id="ja382c2p4">
<span class="pali m-text">kāḷakaṇṇīti maṁ vidū;</span><br />
</p>
<p id="ja382c2p5">
<span class="pali m-text">Okāsaṁ yācito dehi,</span><br />
</p>
<p id="ja382c2p6">
<span class="pali m-text">vasemu tava santike”.</span><br />
</p>
<p id="ja382c3p1">
<span class="pali m-text">“Kiṁsīle kiṁsamācāre,</span><br />
</p>
<p id="ja382c3p2">
<span class="pali m-text">Purise nivisase tuvaṁ;</span><br />
</p>
<p id="ja382c3p3">
<span class="pali m-text">Puṭṭhā me kāḷi akkhāhi,</span><br />
</p>
<p id="ja382c3p4">
<span class="pali m-text">Kathaṁ jānemu taṁ mayaṁ”.</span><br />
</p>
<p id="ja382c4p1">
<span class="pali m-text">“Makkhī paḷāsī sārambhī,</span><br />
</p>
<p id="ja382c4p2">
<span class="pali m-text">issukī maccharī saṭho;</span><br />
</p>
<p id="ja382c4p3">
<span class="pali m-text">So mayhaṁ puriso kanto,</span><br />
</p>
<p id="ja382c4p4">
<span class="pali m-text">laddhaṁ yassa vinassati.</span><br />
</p>
<p id="ja382c5p1">
<span class="pali m-text">Kodhano upanāhī ca,</span><br />
</p>
<p id="ja382c5p2">
<span class="pali m-text">pisuṇo ca vibhedako;</span><br />
</p>
<p id="ja382c5p3">
<span class="pali m-text">Kaṇḍakavāco pharuso,</span><br />
</p>
<p id="ja382c5p4">
<span class="pali m-text">so me kantataro tato.</span><br />
</p>
<p id="ja382c6p1">
<span class="pali m-text">Ajja suveti puriso,</span><br />
</p>
<p id="ja382c6p2">
<span class="pali m-text">sadatthaṁ nāvabujjhati;</span><br />
</p>
<p id="ja382c6p3">
<span class="pali m-text">Ovajjamāno kuppati,</span><br />
</p>
<p id="ja382c6p4">
<span class="pali m-text">seyyaṁ so atimaññati.</span><br />
</p>
<p id="ja382c7p1">
<span class="pali m-text">Davappaluddho puriso,</span><br />
</p>
<p id="ja382c7p2">
<span class="pali m-text">sabbamittehi dhaṁsati;</span><br />
</p>
<p id="ja382c7p3">
<span class="pali m-text">So mayhaṁ puriso kanto,</span><br />
</p>
<p id="ja382c7p4">
<span class="pali m-text">tasmiṁ homi anāmayā”.</span><br />
</p>
<p id="ja382c8p1">
<span class="pali m-text">“Apehi etto tvaṁ kāḷi,</span><br />
</p>
<p id="ja382c8p2">
<span class="pali m-text">netaṁ amhesu vijjati;</span><br />
</p>
<p id="ja382c8p3">
<span class="pali m-text">Aññaṁ janapadaṁ gaccha,</span><br />
</p>
<p id="ja382c8p4">
<span class="pali m-text">nigame rājadhāniyo”.</span><br />
</p>
<p id="ja382c9p1">
<span class="pali m-text">“Ahampi kho taṁ jānāmi,</span><br />
</p>
<p id="ja382c9p2">
<span class="pali m-text">netaṁ tumhesu vijjati;</span><br />
</p>
<p id="ja382c9p3">
<span class="pali m-text">Santi loke alakkhikā,</span><br />
</p>
<p id="ja382c9p4">
<span class="pali m-text">saṅgharanti bahuṁ dhanaṁ;</span><br />
</p>
<p id="ja382c9p5">
<span class="pali m-text">Ahaṁ devo ca me bhātā,</span><br />
</p>
<p id="ja382c9p6">
<span class="pali m-text">ubho naṁ vidhamāmase”.</span><br />
</p>
<p id="ja382c10p1">
<span class="pali m-text">“Kā nu dibbena vaṇṇena,</span><br />
</p>
<p id="ja382c10p2">
<span class="pali m-text">pathabyā supatiṭṭhitā;</span><br />
</p>
<p id="ja382c10p3">
<span class="pali m-text">Kā vā tvaṁ kassa vā dhītā,</span><br />
</p>
<p id="ja382c10p4">
<span class="pali m-text">kathaṁ jānemu taṁ mayaṁ”.</span><br />
</p>
<p id="ja382c11p1">
<span class="pali m-text">“Mahārājassahaṁ dhītā,</span><br />
</p>
<p id="ja382c11p2">
<span class="pali m-text">dhataraṭṭhassa sirīmato;</span><br />
</p>
<p id="ja382c11p3">
<span class="pali m-text">Ahaṁ sirī ca lakkhī ca,</span><br />
</p>
<p id="ja382c11p4">
<span class="pali m-text">bhūripaññāti maṁ vidū;</span><br />
</p>
<p id="ja382c11p5">
<span class="pali m-text">Okāsaṁ yācito dehi,</span><br />
</p>
<p id="ja382c11p6">
<span class="pali m-text">vasemu tava santike”.</span><br />
</p>
<p id="ja382c12p1">
<span class="pali m-text">“Kiṁsīle kiṁsamācāre,</span><br />
</p>
<p id="ja382c12p2">
<span class="pali m-text">Purise nivisase tuvaṁ;</span><br />
</p>
<p id="ja382c12p3">
<span class="pali m-text">Puṭṭhā me lakkhi akkhāhi,</span><br />
</p>
<p id="ja382c12p4">
<span class="pali m-text">Kathaṁ jānemu taṁ mayaṁ”.</span><br />
</p>
<p id="ja382c13p1">
<span class="pali m-text">“Yo cāpi sīte atha vāpi uṇhe,</span><br />
</p>
<p id="ja382c13p2">
<span class="pali m-text">Vātātape ḍaṁsasarīsape ca;</span><br />
</p>
<p id="ja382c13p3">
<span class="pali m-text">Khudhaṁ pipāsaṁ abhibhuyya sabbaṁ,</span><br />
</p>
<p id="ja382c13p4">
<span class="pali m-text">Rattindivaṁ yo satataṁ niyutto.</span><br />
</p>
<p id="ja382c14p1">
<span class="pali m-text">Kālāgatañca na hāpeti atthaṁ,</span><br />
</p>
<p id="ja382c14p2">
<span class="pali m-text">So me manāpo nivise ca tamhi;</span><br />
</p>
<p id="ja382c14p3">
<span class="pali m-text">Akkodhano mittavā cāgavā ca,</span><br />
</p>
<p id="ja382c14p4">
<span class="pali m-text">Sīlūpapanno asaṭhojubhūto.</span><br />
</p>
<p id="ja382c15p1">
<span class="pali m-text">Saṅgāhako sakhilo saṇhavāco,</span><br />
</p>
<p id="ja382c15p2">
<span class="pali m-text">Mahattapattopi nivātavutti;</span><br />
</p>
<p id="ja382c15p3">
<span class="pali m-text">Tasmiṁhaṁ pose vipulā bhavāmi,</span><br />
</p>
<p id="ja382c15p4">
<span class="pali m-text">Ūmi samuddassa yathāpi vaṇṇaṁ.</span><br />
</p>
<p id="ja382c16p1">
<span class="pali m-text">Yo cāpi mitte atha vā amitte,</span><br />
</p>
<p id="ja382c16p2">
<span class="pali m-text">Seṭṭhe sarikkhe atha vāpi hīne;</span><br />
</p>
<p id="ja382c16p3">
<span class="pali m-text">Atthaṁ carantaṁ atha vā anatthaṁ,</span><br />
</p>
<p id="ja382c16p4">
<span class="pali m-text">Āvī raho saṅgahameva vatte.</span><br />
</p>
<p id="ja382c17p1">
<span class="pali m-text">Vācaṁ na vajjā pharusaṁ kadāci,</span><br />
</p>
<p id="ja382c17p2">
<span class="pali m-text">Matassa jīvassa ca tassa homi;</span><br />
</p>
<p id="ja382c17p3">
<span class="pali m-text">Etesaṁ yo aññataraṁ labhitvā,</span><br />
</p>
<p id="ja382c17p4">
<span class="pali m-text">Kantā sirī majjati appapañño;</span><br />
</p>
<p id="ja382c17p5">
<span class="pali m-text">Taṁ dittarūpaṁ visamaṁ carantaṁ,</span><br />
</p>
<p id="ja382c17p6">
<span class="pali m-text">Karīsaṭhānaṁva vivajjayāmi.</span><br />
</p>
<p id="ja382c18p1">
<span class="pali m-text">Attanā kurute lakkhiṁ,</span><br />
</p>
<p id="ja382c18p2">
<span class="pali m-text">alakkhiṁ kurutattanā;</span><br />
</p>
<p id="ja382c18p3">
<span class="pali m-text">Na hi lakkhiṁ alakkhiṁ vā,</span><br />
</p>
<p id="ja382c18p4">
<span class="pali m-text">añño aññassa kārako”ti.</span><br />
</p>
<p id="ja382c19p1">
<span class="pali m-text">Sirikāḷakaṇṇijātakaṁ sattamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>