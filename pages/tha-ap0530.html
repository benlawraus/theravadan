<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0530.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0529.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0531.html">Next</a></div>
</div>
<p id="tha-ap530c0p2">
<span class="pali m-text">Tiṇadāyakavagga</span><br />
</p>
<section id="bodhisammajjakattheraapadana">
<span id="tha-ap530c0p3"></span><h2><span class="pali m-text">8. Bodhisammajjakattheraapadāna</span></h2>
<p id="tha-ap530c1p1">
<span class="pali m-text">“Ahaṁ pure bodhipattaṁ,</span><br />
</p>
<p id="tha-ap530c1p2">
<span class="pali m-text">ujjhitaṁ cetiyaṅgaṇe;</span><br />
</p>
<p id="tha-ap530c1p3">
<span class="pali m-text">Taṁ gahetvāna chaḍḍesiṁ,</span><br />
</p>
<p id="tha-ap530c1p4">
<span class="pali m-text">alabhiṁ vīsatīguṇe.</span><br />
</p>
<p id="tha-ap530c2p1">
<span class="pali m-text">Tassa kammassa tejena,</span><br />
</p>
<p id="tha-ap530c2p2">
<span class="pali m-text">saṁsaranto bhavābhave;</span><br />
</p>
<p id="tha-ap530c2p3">
<span class="pali m-text">Duve bhave saṁsarāmi,</span><br />
</p>
<p id="tha-ap530c2p4">
<span class="pali m-text">devatte cāpi mānuse.</span><br />
</p>
<p id="tha-ap530c3p1">
<span class="pali m-text">Devalokā cavitvāna,</span><br />
</p>
<p id="tha-ap530c3p2">
<span class="pali m-text">āgantvā mānusaṁ bhavaṁ;</span><br />
</p>
<p id="tha-ap530c3p3">
<span class="pali m-text">Duve kule pajāyāmi,</span><br />
</p>
<p id="tha-ap530c3p4">
<span class="pali m-text">khattiye cāpi brāhmaṇe.</span><br />
</p>
<p id="tha-ap530c4p1">
<span class="pali m-text">Aṅgapaccaṅgasampanno,</span><br />
</p>
<p id="tha-ap530c4p2">
<span class="pali m-text">ārohapariṇāhavā;</span><br />
</p>
<p id="tha-ap530c4p3">
<span class="pali m-text">Abhirūpo suci homi,</span><br />
</p>
<p id="tha-ap530c4p4">
<span class="pali m-text">sampuṇṇaṅgo anūnako.</span><br />
</p>
<p id="tha-ap530c5p1">
<span class="pali m-text">Devaloke manusse vā,</span><br />
</p>
<p id="tha-ap530c5p2">
<span class="pali m-text">jāto vā yattha katthaci;</span><br />
</p>
<p id="tha-ap530c5p3">
<span class="pali m-text">Bhave suvaṇṇavaṇṇo ca,</span><br />
</p>
<p id="tha-ap530c5p4">
<span class="pali m-text">uttattakanakūpamo.</span><br />
</p>
<p id="tha-ap530c6p1">
<span class="pali m-text">Mudukā maddavā sniddhā,</span><br />
</p>
<p id="tha-ap530c6p2">
<span class="pali m-text">sukhumā sukumārikā;</span><br />
</p>
<p id="tha-ap530c6p3">
<span class="pali m-text">Chavi me sabbadā hoti,</span><br />
</p>
<p id="tha-ap530c6p4">
<span class="pali m-text">bodhipatte suchaḍḍite.</span><br />
</p>
<p id="tha-ap530c7p1">
<span class="pali m-text">Yato kutoci gatīsu,</span><br />
</p>
<p id="tha-ap530c7p2">
<span class="pali m-text">sarīre samudāgate;</span><br />
</p>
<p id="tha-ap530c7p3">
<span class="pali m-text">Na limpati rajojallaṁ,</span><br />
</p>
<p id="tha-ap530c7p4">
<span class="pali m-text">vipāko pattachaḍḍite.</span><br />
</p>
<p id="tha-ap530c8p1">
<span class="pali m-text">Uṇhe vātātape tassa,</span><br />
</p>
<p id="tha-ap530c8p2">
<span class="pali m-text">aggitāpena vā pana;</span><br />
</p>
<p id="tha-ap530c8p3">
<span class="pali m-text">Gatte sedā na muccanti,</span><br />
</p>
<p id="tha-ap530c8p4">
<span class="pali m-text">vipāko pattachaḍḍite.</span><br />
</p>
<p id="tha-ap530c9p1">
<span class="pali m-text">Kuṭṭhaṁ gaṇḍo kilāso ca,</span><br />
</p>
<p id="tha-ap530c9p2">
<span class="pali m-text">tilakā piḷakā tathā;</span><br />
</p>
<p id="tha-ap530c9p3">
<span class="pali m-text">Na honti kāye daddu ca,</span><br />
</p>
<p id="tha-ap530c9p4">
<span class="pali m-text">vipāko pattachaḍḍite.</span><br />
</p>
<p id="tha-ap530c10p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c10p2">
<span class="pali m-text">nibbattati bhavābhave;</span><br />
</p>
<p id="tha-ap530c10p3">
<span class="pali m-text">Rogā na honti kāyasmiṁ,</span><br />
</p>
<p id="tha-ap530c10p4">
<span class="pali m-text">vipāko pattachaḍḍite.</span><br />
</p>
<p id="tha-ap530c11p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c11p2">
<span class="pali m-text">nibbattati bhavābhave;</span><br />
</p>
<p id="tha-ap530c11p3">
<span class="pali m-text">Na hoti cittajā pīḷā,</span><br />
</p>
<p id="tha-ap530c11p4">
<span class="pali m-text">vipāko pattachaḍḍite.</span><br />
</p>
<p id="tha-ap530c12p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c12p2">
<span class="pali m-text">nibbattati bhavābhave;</span><br />
</p>
<p id="tha-ap530c12p3">
<span class="pali m-text">Amittā na bhavantassa,</span><br />
</p>
<p id="tha-ap530c12p4">
<span class="pali m-text">vipāko pattachaḍḍite.</span><br />
</p>
<p id="tha-ap530c13p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c13p2">
<span class="pali m-text">nibbattati bhavābhave;</span><br />
</p>
<p id="tha-ap530c13p3">
<span class="pali m-text">Anūnabhogo bhavati,</span><br />
</p>
<p id="tha-ap530c13p4">
<span class="pali m-text">vipāko pattachaḍḍite.</span><br />
</p>
<p id="tha-ap530c14p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c14p2">
<span class="pali m-text">nibbattati bhavābhave;</span><br />
</p>
<p id="tha-ap530c14p3">
<span class="pali m-text">Aggirājūhi corehi,</span><br />
</p>
<p id="tha-ap530c14p4">
<span class="pali m-text">na hoti udake bhayaṁ.</span><br />
</p>
<p id="tha-ap530c15p1">
<span class="pali m-text">Aparampi guṇaṁ tassa,</span><br />
</p>
<p id="tha-ap530c15p2">
<span class="pali m-text">nibbattati bhavābhave;</span><br />
</p>
<p id="tha-ap530c15p3">
<span class="pali m-text">Dāsidāsā anucarā,</span><br />
</p>
<p id="tha-ap530c15p4">
<span class="pali m-text">honti cittānuvattakā.</span><br />
</p>
<p id="tha-ap530c16p1">
<span class="pali m-text">Yamhi āyuppamāṇamhi,</span><br />
</p>
<p id="tha-ap530c16p2">
<span class="pali m-text">jāyate mānuse bhave;</span><br />
</p>
<p id="tha-ap530c16p3">
<span class="pali m-text">Tato na hāyate āyu,</span><br />
</p>
<p id="tha-ap530c16p4">
<span class="pali m-text">tiṭṭhate yāvatāyukaṁ.</span><br />
</p>
<p id="tha-ap530c17p1">
<span class="pali m-text">Abbhantarā ca bāhirā,</span><br />
</p>
<p id="tha-ap530c17p2">
<span class="pali m-text">negamā ca saraṭṭhakā;</span><br />
</p>
<p id="tha-ap530c17p3">
<span class="pali m-text">Nuyuttā honti sabbepi,</span><br />
</p>
<p id="tha-ap530c17p4">
<span class="pali m-text">vuddhikāmā sukhicchakā.</span><br />
</p>
<p id="tha-ap530c18p1">
<span class="pali m-text">Bhogavā yasavā homi,</span><br />
</p>
<p id="tha-ap530c18p2">
<span class="pali m-text">sirimā ñātipakkhavā;</span><br />
</p>
<p id="tha-ap530c18p3">
<span class="pali m-text">Apetabhayasantāso,</span><br />
</p>
<p id="tha-ap530c18p4">
<span class="pali m-text">bhavehaṁ sabbato bhave.</span><br />
</p>
<p id="tha-ap530c19p1">
<span class="pali m-text">Devā manussā asurā,</span><br />
</p>
<p id="tha-ap530c19p2">
<span class="pali m-text">gandhabbā yakkharakkhasā;</span><br />
</p>
<p id="tha-ap530c19p3">
<span class="pali m-text">Sabbe te parirakkhanti,</span><br />
</p>
<p id="tha-ap530c19p4">
<span class="pali m-text">bhave saṁsarato sadā.</span><br />
</p>
<p id="tha-ap530c20p1">
<span class="pali m-text">Devaloke manusse ca,</span><br />
</p>
<p id="tha-ap530c20p2">
<span class="pali m-text">anubhotvā ubho yase;</span><br />
</p>
<p id="tha-ap530c20p3">
<span class="pali m-text">Avasāne ca nibbānaṁ,</span><br />
</p>
<p id="tha-ap530c20p4">
<span class="pali m-text">sivaṁ patto anuttaraṁ.</span><br />
</p>
<p id="tha-ap530c21p1">
<span class="pali m-text">Sambuddhamuddisitvāna,</span><br />
</p>
<p id="tha-ap530c21p2">
<span class="pali m-text">bodhiṁ vā tassa satthuno;</span><br />
</p>
<p id="tha-ap530c21p3">
<span class="pali m-text">Yo puññaṁ pasave poso,</span><br />
</p>
<p id="tha-ap530c21p4">
<span class="pali m-text">tassa kiṁ nāma dullabhaṁ.</span><br />
</p>
<p id="tha-ap530c22p1">
<span class="pali m-text">Magge phale āgame ca,</span><br />
</p>
<p id="tha-ap530c22p2">
<span class="pali m-text">jhānābhiññāguṇesu ca;</span><br />
</p>
<p id="tha-ap530c22p3">
<span class="pali m-text">Aññesaṁ adhiko hutvā,</span><br />
</p>
<p id="tha-ap530c22p4">
<span class="pali m-text">nibbāyāmi anāsavo.</span><br />
</p>
<p id="tha-ap530c23p1">
<span class="pali m-text">Purehaṁ bodhiyā pattaṁ,</span><br />
</p>
<p id="tha-ap530c23p2">
<span class="pali m-text">chaḍḍetvā haṭṭhamānaso;</span><br />
</p>
<p id="tha-ap530c23p3">
<span class="pali m-text">Imehi vīsataṅgehi,</span><br />
</p>
<p id="tha-ap530c23p4">
<span class="pali m-text">samaṅgī homi sabbadā.</span><br />
</p>
<p id="tha-ap530c24p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap530c24p2">
<span class="pali m-text">…pe…</span><br />
</p>
<p id="tha-ap530c24p3">
<span class="pali m-text">viharāmi anāsavo.</span><br />
</p>
<p id="tha-ap530c25p1">
<span class="pali m-text">Svāgataṁ vata me āsi,</span><br />
</p>
<p id="tha-ap530c25p2">
<span class="pali m-text">…pe…</span><br />
</p>
<p id="tha-ap530c25p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap530c26p1">
<span class="pali m-text">Paṭisambhidā catasso,</span><br />
</p>
<p id="tha-ap530c26p2">
<span class="pali m-text">…pe…</span><br />
</p>
<p id="tha-ap530c26p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap530c27p1">
<span class="pali m-text">Itthaṁ sudaṁ āyasmā bodhisammajjako thero imā gāthāyo abhāsitthāti.</span><br />
</p>
<p id="tha-ap530c28p1">
<span class="pali m-text">Bodhisammajjakattherassāpadānaṁ aṭṭhamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>