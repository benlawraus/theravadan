<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0399.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0398.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0400.html">Next</a></div>
</div>
<p id="tha-ap399c0p2">
<span class="pali m-text">Pilindavacchavagga</span><br />
</p>
<section id="girimanandattheraapadana">
<span id="tha-ap399c0p3"></span><h2><span class="pali m-text">7. Girimānandattheraapadāna</span></h2>
<p id="tha-ap399c1p1">
<span class="pali m-text">“Bhariyā me kālaṅkatā,</span><br />
</p>
<p id="tha-ap399c1p2">
<span class="pali m-text">putto sīvathikaṁ gato;</span><br />
</p>
<p id="tha-ap399c1p3">
<span class="pali m-text">Mātā pitā matā bhātā,</span><br />
</p>
<p id="tha-ap399c1p4">
<span class="pali m-text">ekacitamhi ḍayhare.</span><br />
</p>
<p id="tha-ap399c2p1">
<span class="pali m-text">Tena sokena santatto,</span><br />
</p>
<p id="tha-ap399c2p2">
<span class="pali m-text">kiso paṇḍu ahosahaṁ;</span><br />
</p>
<p id="tha-ap399c2p3">
<span class="pali m-text">Cittakkhepo ca me āsi,</span><br />
</p>
<p id="tha-ap399c2p4">
<span class="pali m-text">tena sokena aṭṭito.</span><br />
</p>
<p id="tha-ap399c3p1">
<span class="pali m-text">Sokasallaparetohaṁ,</span><br />
</p>
<p id="tha-ap399c3p2">
<span class="pali m-text">vanantamupasaṅkamiṁ;</span><br />
</p>
<p id="tha-ap399c3p3">
<span class="pali m-text">Pavattaphalaṁ bhuñjitvā,</span><br />
</p>
<p id="tha-ap399c3p4">
<span class="pali m-text">rukkhamūle vasāmahaṁ.</span><br />
</p>
<p id="tha-ap399c4p1">
<span class="pali m-text">Sumedho nāma sambuddho,</span><br />
</p>
<p id="tha-ap399c4p2">
<span class="pali m-text">dukkhassantakaro jino;</span><br />
</p>
<p id="tha-ap399c4p3">
<span class="pali m-text">Mamuddharitukāmo so,</span><br />
</p>
<p id="tha-ap399c4p4">
<span class="pali m-text">āgañchi mama santikaṁ.</span><br />
</p>
<p id="tha-ap399c5p1">
<span class="pali m-text">Padasaddaṁ suṇitvāna,</span><br />
</p>
<p id="tha-ap399c5p2">
<span class="pali m-text">sumedhassa mahesino;</span><br />
</p>
<p id="tha-ap399c5p3">
<span class="pali m-text">Paggahetvānahaṁ sīsaṁ,</span><br />
</p>
<p id="tha-ap399c5p4">
<span class="pali m-text">ullokesiṁ mahāmuniṁ.</span><br />
</p>
<p id="tha-ap399c6p1">
<span class="pali m-text">Upāgate mahāvīre,</span><br />
</p>
<p id="tha-ap399c6p2">
<span class="pali m-text">pīti me udapajjatha;</span><br />
</p>
<p id="tha-ap399c6p3">
<span class="pali m-text">Tadāsimekaggamano,</span><br />
</p>
<p id="tha-ap399c6p4">
<span class="pali m-text">disvā taṁ lokanāyakaṁ.</span><br />
</p>
<p id="tha-ap399c7p1">
<span class="pali m-text">Satiṁ paṭilabhitvāna,</span><br />
</p>
<p id="tha-ap399c7p2">
<span class="pali m-text">paṇṇamuṭṭhimadāsahaṁ;</span><br />
</p>
<p id="tha-ap399c7p3">
<span class="pali m-text">Nisīdi bhagavā tattha,</span><br />
</p>
<p id="tha-ap399c7p4">
<span class="pali m-text">anukampāya cakkhumā.</span><br />
</p>
<p id="tha-ap399c8p1">
<span class="pali m-text">Nisajja tattha bhagavā,</span><br />
</p>
<p id="tha-ap399c8p2">
<span class="pali m-text">sumedho lokanāyako;</span><br />
</p>
<p id="tha-ap399c8p3">
<span class="pali m-text">Dhammaṁ me kathayī buddho,</span><br />
</p>
<p id="tha-ap399c8p4">
<span class="pali m-text">sokasallavinodanaṁ.</span><br />
</p>
<p id="tha-ap399c9p1">
<span class="pali m-text">‘Anavhitā tato āguṁ,</span><br />
</p>
<p id="tha-ap399c9p2">
<span class="pali m-text">ananuññātā ito gatā;</span><br />
</p>
<p id="tha-ap399c9p3">
<span class="pali m-text">Yathāgatā tathā gatā,</span><br />
</p>
<p id="tha-ap399c9p4">
<span class="pali m-text">tattha kā paridevanā.</span><br />
</p>
<p id="tha-ap399c10p1">
<span class="pali m-text">Yathāpi pathikā sattā,</span><br />
</p>
<p id="tha-ap399c10p2">
<span class="pali m-text">vassamānāya vuṭṭhiyā;</span><br />
</p>
<p id="tha-ap399c10p3">
<span class="pali m-text">Sabhaṇḍā upagacchanti,</span><br />
</p>
<p id="tha-ap399c10p4">
<span class="pali m-text">vassassāpatanāya te.</span><br />
</p>
<p id="tha-ap399c11p1">
<span class="pali m-text">Vasse ca te oramite,</span><br />
</p>
<p id="tha-ap399c11p2">
<span class="pali m-text">sampayanti yadicchakaṁ;</span><br />
</p>
<p id="tha-ap399c11p3">
<span class="pali m-text">Evaṁ mātā pitā tuyhaṁ,</span><br />
</p>
<p id="tha-ap399c11p4">
<span class="pali m-text">tattha kā paridevanā.</span><br />
</p>
<p id="tha-ap399c12p1">
<span class="pali m-text">Āgantukā pāhunakā,</span><br />
</p>
<p id="tha-ap399c12p2">
<span class="pali m-text">caliteritakampitā;</span><br />
</p>
<p id="tha-ap399c12p3">
<span class="pali m-text">Evaṁ mātā pitā tuyhaṁ,</span><br />
</p>
<p id="tha-ap399c12p4">
<span class="pali m-text">tattha kā paridevanā.</span><br />
</p>
<p id="tha-ap399c13p1">
<span class="pali m-text">Yathāpi urago jiṇṇaṁ,</span><br />
</p>
<p id="tha-ap399c13p2">
<span class="pali m-text">hitvā gacchati saṁ tacaṁ;</span><br />
</p>
<p id="tha-ap399c13p3">
<span class="pali m-text">Evaṁ mātā pitā tuyhaṁ,</span><br />
</p>
<p id="tha-ap399c13p4">
<span class="pali m-text">saṁ tanuṁ idha hīyare’.</span><br />
</p>
<p id="tha-ap399c14p1">
<span class="pali m-text">Buddhassa giramaññāya,</span><br />
</p>
<p id="tha-ap399c14p2">
<span class="pali m-text">sokasallaṁ vivajjayiṁ;</span><br />
</p>
<p id="tha-ap399c14p3">
<span class="pali m-text">Pāmojjaṁ janayitvāna,</span><br />
</p>
<p id="tha-ap399c14p4">
<span class="pali m-text">buddhaseṭṭhaṁ avandahaṁ.</span><br />
</p>
<p id="tha-ap399c15p1">
<span class="pali m-text">Vanditvāna mahānāgaṁ,</span><br />
</p>
<p id="tha-ap399c15p2">
<span class="pali m-text">Pūjayiṁ girimañjariṁ;</span><br />
</p>
<p id="tha-ap399c15p3">
<span class="pali m-text">Dibbagandhaṁ sampavantaṁ,</span><br />
</p>
<p id="tha-ap399c15p4">
<span class="pali m-text">Sumedhaṁ lokanāyakaṁ.</span><br />
</p>
<p id="tha-ap399c16p1">
<span class="pali m-text">Pūjayitvāna sambuddhaṁ,</span><br />
</p>
<p id="tha-ap399c16p2">
<span class="pali m-text">sire katvāna añjaliṁ;</span><br />
</p>
<p id="tha-ap399c16p3">
<span class="pali m-text">Anussaraṁ guṇaggāni,</span><br />
</p>
<p id="tha-ap399c16p4">
<span class="pali m-text">santhaviṁ lokanāyakaṁ.</span><br />
</p>
<p id="tha-ap399c17p1">
<span class="pali m-text">‘Nittiṇṇosi mahāvīra,</span><br />
</p>
<p id="tha-ap399c17p2">
<span class="pali m-text">sabbaññu lokanāyaka;</span><br />
</p>
<p id="tha-ap399c17p3">
<span class="pali m-text">Sabbe satte uddharasi,</span><br />
</p>
<p id="tha-ap399c17p4">
<span class="pali m-text">ñāṇena tvaṁ mahāmune.</span><br />
</p>
<p id="tha-ap399c18p1">
<span class="pali m-text">Vimatiṁ dveḷhakaṁ vāpi,</span><br />
</p>
<p id="tha-ap399c18p2">
<span class="pali m-text">sañchindasi mahāmune;</span><br />
</p>
<p id="tha-ap399c18p3">
<span class="pali m-text">Paṭipādesi me maggaṁ,</span><br />
</p>
<p id="tha-ap399c18p4">
<span class="pali m-text">tava ñāṇena cakkhuma.</span><br />
</p>
<p id="tha-ap399c19p1">
<span class="pali m-text">Arahā vasipattā ca,</span><br />
</p>
<p id="tha-ap399c19p2">
<span class="pali m-text">chaḷabhiññā mahiddhikā;</span><br />
</p>
<p id="tha-ap399c19p3">
<span class="pali m-text">Antalikkhacarā dhīrā,</span><br />
</p>
<p id="tha-ap399c19p4">
<span class="pali m-text">parivārenti tāvade.</span><br />
</p>
<p id="tha-ap399c20p1">
<span class="pali m-text">Paṭipannā ca sekhā ca,</span><br />
</p>
<p id="tha-ap399c20p2">
<span class="pali m-text">phalaṭṭhā santi sāvakā;</span><br />
</p>
<p id="tha-ap399c20p3">
<span class="pali m-text">Sūrodayeva padumā,</span><br />
</p>
<p id="tha-ap399c20p4">
<span class="pali m-text">pupphanti tava sāvakā.</span><br />
</p>
<p id="tha-ap399c21p1">
<span class="pali m-text">Mahāsamuddovakkhobho,</span><br />
</p>
<p id="tha-ap399c21p2">
<span class="pali m-text">atulopi duruttaro;</span><br />
</p>
<p id="tha-ap399c21p3">
<span class="pali m-text">Evaṁ ñāṇena sampanno,</span><br />
</p>
<p id="tha-ap399c21p4">
<span class="pali m-text">appameyyosi cakkhuma’.</span><br />
</p>
<p id="tha-ap399c22p1">
<span class="pali m-text">Vanditvāhaṁ lokajinaṁ,</span><br />
</p>
<p id="tha-ap399c22p2">
<span class="pali m-text">cakkhumantaṁ mahāyasaṁ;</span><br />
</p>
<p id="tha-ap399c22p3">
<span class="pali m-text">Puthu disā namassanto,</span><br />
</p>
<p id="tha-ap399c22p4">
<span class="pali m-text">paṭikuṭiko agañchahaṁ.</span><br />
</p>
<p id="tha-ap399c23p1">
<span class="pali m-text">Devalokā cavitvāna,</span><br />
</p>
<p id="tha-ap399c23p2">
<span class="pali m-text">sampajāno patissato;</span><br />
</p>
<p id="tha-ap399c23p3">
<span class="pali m-text">Okkamiṁ mātuyā kucchiṁ,</span><br />
</p>
<p id="tha-ap399c23p4">
<span class="pali m-text">sandhāvanto bhavābhave.</span><br />
</p>
<p id="tha-ap399c24p1">
<span class="pali m-text">Agārā abhinikkhamma,</span><br />
</p>
<p id="tha-ap399c24p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap399c24p3">
<span class="pali m-text">Ātāpī nipako jhāyī,</span><br />
</p>
<p id="tha-ap399c24p4">
<span class="pali m-text">paṭisallānagocaro.</span><br />
</p>
<p id="tha-ap399c25p1">
<span class="pali m-text">Padhānaṁ padahitvāna,</span><br />
</p>
<p id="tha-ap399c25p2">
<span class="pali m-text">tosayitvā mahāmuniṁ;</span><br />
</p>
<p id="tha-ap399c25p3">
<span class="pali m-text">Candovabbhaghanā mutto,</span><br />
</p>
<p id="tha-ap399c25p4">
<span class="pali m-text">vicarāmi ahaṁ sadā.</span><br />
</p>
<p id="tha-ap399c26p1">
<span class="pali m-text">Vivekamanuyuttomhi,</span><br />
</p>
<p id="tha-ap399c26p2">
<span class="pali m-text">upasanto nirūpadhi;</span><br />
</p>
<p id="tha-ap399c26p3">
<span class="pali m-text">Sabbāsave pariññāya,</span><br />
</p>
<p id="tha-ap399c26p4">
<span class="pali m-text">viharāmi anāsavo.</span><br />
</p>
<p id="tha-ap399c27p1">
<span class="pali m-text">Tiṁsakappasahassamhi,</span><br />
</p>
<p id="tha-ap399c27p2">
<span class="pali m-text">yaṁ buddhamabhipūjayiṁ;</span><br />
</p>
<p id="tha-ap399c27p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap399c27p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap399c28p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap399c28p2">
<span class="pali m-text">bhavā sabbe samūhatā;</span><br />
</p>
<p id="tha-ap399c28p3">
<span class="pali m-text">Sabbāsavā parikkhīṇā,</span><br />
</p>
<p id="tha-ap399c28p4">
<span class="pali m-text">natthi dāni punabbhavo.</span><br />
</p>
<p id="tha-ap399c29p1">
<span class="pali m-text">Svāgataṁ vata me āsi,</span><br />
</p>
<p id="tha-ap399c29p2">
<span class="pali m-text">…pe…</span><br />
</p>
<p id="tha-ap399c29p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap399c30p1">
<span class="pali m-text">Paṭisambhidā catasso,</span><br />
</p>
<p id="tha-ap399c30p2">
<span class="pali m-text">…pe…</span><br />
</p>
<p id="tha-ap399c30p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap399c31p1">
<span class="pali m-text">Itthaṁ sudaṁ āyasmā girimānando thero imā gāthāyo abhāsitthāti.</span><br />
</p>
<p id="tha-ap399c32p1">
<span class="pali m-text">Girimānandattherassāpadānaṁ sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0398.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0400.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>