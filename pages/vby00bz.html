<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; vb &raquo; Vibhaṅga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vby00bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vibhaṅga" />
  <meta name="twitter:title" content="Vibhaṅga" />
  <meta property="og:url" content="https://www.theravadan.org/pages/vby00bz.html" />
  <meta property="og:description" content="Bojjhaṅgavibhaṅga 1. Suttantabhājanīya Satta bojjhaṅgā— satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Tattha katamo satisambojjhaṅgo? Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā— ayaṁ vuccati “satisambojjhaṅgo”. So tathā sato viharanto taṁ dhammaṁ paññāya pavicinati …" />
  <meta name="twitter:description" content="Bojjhaṅgavibhaṅga 1. Suttantabhājanīya Satta bojjhaṅgā— satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Tattha katamo satisambojjhaṅgo? Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā— ayaṁ vuccati “satisambojjhaṅgo”. So tathā sato viharanto taṁ dhammaṁ paññāya pavicinati …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-vb-index.html">vb</a> &raquo;
          </span>
          Vibhaṅga
        </h1>
<!-- content -->
<section id="bojjhangavibhanga">
<span id="vb10c0p2"></span><h2><span class="pali m-text">Bojjhaṅgavibhaṅga</span></h2>
<p id="vb10c1p0">
<span class="pali m-text">1. Suttantabhājanīya</span><br />
</p>
<p id="vb10c1p1">
<span class="pali m-text">Satta bojjhaṅgā—</span><br />
</p>
<p id="vb10c1p2">
<span class="pali m-text">satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.</span><br />
</p>
<p id="vb10c2p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c2p2">
<span class="pali m-text">Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā—</span><br />
</p>
<p id="vb10c2p3">
<span class="pali m-text">ayaṁ vuccati “satisambojjhaṅgo”.</span><br />
</p>
<p id="vb10c3p1">
<span class="pali m-text">So tathā sato viharanto taṁ dhammaṁ paññāya pavicinati pavicarati parivīmaṁsamāpajjati—</span><br />
</p>
<p id="vb10c3p2">
<span class="pali m-text">ayaṁ vuccati “dhammavicayasambojjhaṅgo”.</span><br />
</p>
<p id="vb10c4p1">
<span class="pali m-text">Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—</span><br />
</p>
<p id="vb10c4p2">
<span class="pali m-text">ayaṁ vuccati “vīriyasambojjhaṅgo”.</span><br />
</p>
<p id="vb10c5p1">
<span class="pali m-text">Āraddhavīriyassa uppajjati pīti nirāmisā—</span><br />
</p>
<p id="vb10c5p2">
<span class="pali m-text">ayaṁ vuccati “pītisambojjhaṅgo”.</span><br />
</p>
<p id="vb10c6p1">
<span class="pali m-text">Pītimanassa kāyopi passambhati, cittampi passambhati—</span><br />
</p>
<p id="vb10c6p2">
<span class="pali m-text">ayaṁ vuccati “passaddhisambojjhaṅgo”.</span><br />
</p>
<p id="vb10c7p1">
<span class="pali m-text">Passaddhakāyassa sukhino cittaṁ samādhiyati—</span><br />
</p>
<p id="vb10c7p2">
<span class="pali m-text">ayaṁ vuccati “samādhisambojjhaṅgo”.</span><br />
</p>
<p id="vb10c8p1">
<span class="pali m-text">So tathā samāhitaṁ cittaṁ sādhukaṁ ajjhupekkhitā hoti—</span><br />
</p>
<p id="vb10c8p2">
<span class="pali m-text">ayaṁ vuccati “upekkhāsambojjhaṅgo”.</span><br />
</p>
<p id="vb10c9p1">
<span class="pali m-text">Satta bojjhaṅgā—</span><br />
</p>
<p id="vb10c9p2">
<span class="pali m-text">satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.</span><br />
</p>
<p id="vb10c10p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c10p2">
<span class="pali m-text">Atthi ajjhattaṁ dhammesu sati, atthi bahiddhā dhammesu sati.</span><br />
</p>
<p id="vb10c10p3">
<span class="pali m-text">Yadapi ajjhattaṁ dhammesu sati tadapi satisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c10p4">
<span class="pali m-text">Yadapi bahiddhā dhammesu sati tadapi satisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c11p1">
<span class="pali m-text">Tattha katamo dhammavicayasambojjhaṅgo?</span><br />
</p>
<p id="vb10c11p2">
<span class="pali m-text">Atthi ajjhattaṁ dhammesu pavicayo, atthi bahiddhā dhammesu pavicayo.</span><br />
</p>
<p id="vb10c11p3">
<span class="pali m-text">Yadapi ajjhattaṁ dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c11p4">
<span class="pali m-text">Yadapi bahiddhā dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c12p1">
<span class="pali m-text">Tattha katamo vīriyasambojjhaṅgo?</span><br />
</p>
<p id="vb10c12p2">
<span class="pali m-text">Atthi kāyikaṁ vīriyaṁ, atthi cetasikaṁ vīriyaṁ.</span><br />
</p>
<p id="vb10c12p3">
<span class="pali m-text">Yadapi kāyikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c12p4">
<span class="pali m-text">Yadapi cetasikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c13p1">
<span class="pali m-text">Tattha katamo pītisambojjhaṅgo?</span><br />
</p>
<p id="vb10c13p2">
<span class="pali m-text">Atthi savitakkasavicārā pīti, atthi avitakkaavicārā pīti.</span><br />
</p>
<p id="vb10c13p3">
<span class="pali m-text">Yadapi savitakkasavicārā pīti tadapi pītisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c13p4">
<span class="pali m-text">Yadapi avitakkaavicārā pīti tadapi pītisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c14p1">
<span class="pali m-text">Tattha katamo passaddhisambojjhaṅgo?</span><br />
</p>
<p id="vb10c14p2">
<span class="pali m-text">Atthi kāyapassaddhi, atthi cittapassaddhi.</span><br />
</p>
<p id="vb10c14p3">
<span class="pali m-text">Yadapi kāyapassaddhi tadapi passaddhisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c14p4">
<span class="pali m-text">Yadapi cittapassaddhi tadapi passaddhisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c15p1">
<span class="pali m-text">Tattha katamo samādhisambojjhaṅgo?</span><br />
</p>
<p id="vb10c15p2">
<span class="pali m-text">Atthi savitakko savicāro samādhi, atthi avitakko avicāro samādhi.</span><br />
</p>
<p id="vb10c15p3">
<span class="pali m-text">Yadapi savitakko savicāro samādhi tadapi samādhisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c15p4">
<span class="pali m-text">Yadapi avitakko avicāro samādhi tadapi samādhisambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c16p1">
<span class="pali m-text">Tattha katamo upekkhāsambojjhaṅgo?</span><br />
</p>
<p id="vb10c16p2">
<span class="pali m-text">Atthi ajjhattaṁ dhammesu upekkhā, atthi bahiddhā dhammesu upekkhā.</span><br />
</p>
<p id="vb10c16p3">
<span class="pali m-text">Yadapi ajjhattaṁ dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c16p4">
<span class="pali m-text">Yadapi bahiddhā dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati.</span><br />
</p>
<p id="vb10c17p1">
<span class="pali m-text">Satta bojjhaṅgā—</span><br />
</p>
<p id="vb10c17p2">
<span class="pali m-text">satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.</span><br />
</p>
<p id="vb10c18p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c18p2">
<span class="pali m-text">Idha bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,</span><br />
</p>
<p id="vb10c18p3">
<span class="pali m-text">dhammavicayasambojjhaṅgaṁ bhāveti …pe…</span><br />
</p>
<p id="vb10c18p4">
<span class="pali m-text">vīriyasambojjhaṅgaṁ bhāveti …</span><br />
</p>
<p id="vb10c18p5">
<span class="pali m-text">pītisambojjhaṅgaṁ bhāveti …</span><br />
</p>
<p id="vb10c18p6">
<span class="pali m-text">passaddhisambojjhaṅgaṁ bhāveti …</span><br />
</p>
<p id="vb10c18p7">
<span class="pali m-text">samādhisambojjhaṅgaṁ bhāveti …</span><br />
</p>
<p id="vb10c18p8">
<span class="pali m-text">upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.</span><br />
</p>
<p id="vb10c19p1">
<span class="pali m-text">Suttantabhājanīyaṁ.</span><br />
</p>
<p id="vb10c20p0">
<span class="pali m-text">2. Abhidhammabhājanīya</span><br />
</p>
<p id="vb10c20p1">
<span class="pali m-text">Satta bojjhaṅgā—</span><br />
</p>
<p id="vb10c20p2">
<span class="pali m-text">satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.</span><br />
</p>
<p id="vb10c21p1">
<span class="pali m-text">Tattha katame satta bojjhaṅgā?</span><br />
</p>
<p id="vb10c21p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye satta bojjhaṅgā honti—</span><br />
</p>
<p id="vb10c21p3">
<span class="pali m-text">satisambojjhaṅgo …pe… upekkhāsambojjhaṅgo.</span><br />
</p>
<p id="vb10c22p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c22p2">
<span class="pali m-text">Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c22p3">
<span class="pali m-text">ayaṁ vuccati “satisambojjhaṅgo”.</span><br />
</p>
<p id="vb10c23p1">
<span class="pali m-text">Tattha katamo dhammavicayasambojjhaṅgo?</span><br />
</p>
<p id="vb10c23p2">
<span class="pali m-text">Yā paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c23p3">
<span class="pali m-text">ayaṁ vuccati “dhammavicayasambojjhaṅgo”.</span><br />
</p>
<p id="vb10c24p1">
<span class="pali m-text">Tattha katamo vīriyasambojjhaṅgo?</span><br />
</p>
<p id="vb10c24p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c24p3">
<span class="pali m-text">ayaṁ vuccati “vīriyasambojjhaṅgo”.</span><br />
</p>
<p id="vb10c25p1">
<span class="pali m-text">Tattha katamo pītisambojjhaṅgo?</span><br />
</p>
<p id="vb10c25p2">
<span class="pali m-text">Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa pītisambojjhaṅgo—</span><br />
</p>
<p id="vb10c25p3">
<span class="pali m-text">ayaṁ vuccati “pītisambojjhaṅgo”.</span><br />
</p>
<p id="vb10c26p1">
<span class="pali m-text">Tattha katamo passaddhisambojjhaṅgo?</span><br />
</p>
<p id="vb10c26p2">
<span class="pali m-text">Yā vedanākkhandhassa saññākkhandhassa saṅkhārakkhandhassa viññāṇakkhandhassa passaddhi paṭippassaddhi passambhanā paṭippassambhanā paṭippassambhitattaṁ passaddhisambojjhaṅgo—</span><br />
</p>
<p id="vb10c26p3">
<span class="pali m-text">ayaṁ vuccati “passaddhisambojjhaṅgo”.</span><br />
</p>
<p id="vb10c27p1">
<span class="pali m-text">Tattha katamo samādhisambojjhaṅgo?</span><br />
</p>
<p id="vb10c27p2">
<span class="pali m-text">Yā cittassa ṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c27p3">
<span class="pali m-text">ayaṁ vuccati “samādhisambojjhaṅgo”.</span><br />
</p>
<p id="vb10c28p1">
<span class="pali m-text">Tattha katamo upekkhāsambojjhaṅgo?</span><br />
</p>
<p id="vb10c28p2">
<span class="pali m-text">Yā upekkhā upekkhanā ajjhupekkhanā majjhattatā cittassa upekkhāsambojjhaṅgo—</span><br />
</p>
<p id="vb10c28p3">
<span class="pali m-text">ayaṁ vuccati “upekkhāsambojjhaṅgo”.</span><br />
</p>
<p id="vb10c28p4">
<span class="pali m-text">Ime vuccanti satta bojjhaṅgā.</span><br />
</p>
<p id="vb10c28p5">
<span class="pali m-text">Avasesā dhammā sattahi bojjhaṅgehi sampayuttā.</span><br />
</p>
<p id="vb10c29p1">
<span class="pali m-text">Satta bojjhaṅgā—</span><br />
</p>
<p id="vb10c29p2">
<span class="pali m-text">satisambojjhaṅgo …pe… upekkhāsambojjhaṅgo.</span><br />
</p>
<p id="vb10c30p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c30p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c30p3">
<span class="pali m-text">ayaṁ vuccati “satisambojjhaṅgo”.</span><br />
</p>
<p id="vb10c30p4">
<span class="pali m-text">Avasesā dhammā satisambojjhaṅgasampayuttā …pe…</span><br />
</p>
<p id="vb10c30p5">
<span class="pali m-text">avasesā dhammā dhammavicayasambojjhaṅgasampayuttā …pe…</span><br />
</p>
<p id="vb10c30p6">
<span class="pali m-text">avasesā dhammā vīriyasambojjhaṅgasampayuttā …pe…</span><br />
</p>
<p id="vb10c30p7">
<span class="pali m-text">avasesā dhammā pītisambojjhaṅgasampayuttā …pe…</span><br />
</p>
<p id="vb10c30p8">
<span class="pali m-text">avasesā dhammā passaddhisambojjhaṅgasampayuttā …pe…</span><br />
</p>
<p id="vb10c30p9">
<span class="pali m-text">avasesā dhammā samādhisambojjhaṅgasampayuttā.</span><br />
</p>
<p id="vb10c31p1">
<span class="pali m-text">Tattha katamo upekkhāsambojjhaṅgo?</span><br />
</p>
<p id="vb10c31p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye upekkhā upekkhanā ajjhupekkhanā majjhattatā cittassa upekkhāsambojjhaṅgo—</span><br />
</p>
<p id="vb10c31p3">
<span class="pali m-text">ayaṁ vuccati “upekkhāsambojjhaṅgo”.</span><br />
</p>
<p id="vb10c31p4">
<span class="pali m-text">Avasesā dhammā upekkhāsambojjhaṅgasampayuttā.</span><br />
</p>
<p id="vb10c32p1">
<span class="pali m-text">Satta bojjhaṅgā—</span><br />
</p>
<p id="vb10c32p2">
<span class="pali m-text">satisambojjhaṅgo …pe… upekkhāsambojjhaṅgo.</span><br />
</p>
<p id="vb10c33p1">
<span class="pali m-text">Tattha katame satta bojjhaṅgā?</span><br />
</p>
<p id="vb10c33p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye phasso hoti …pe… avikkhepo hoti—</span><br />
</p>
<p id="vb10c33p3">
<span class="pali m-text">ime dhammā kusalā.</span><br />
</p>
<p id="vb10c33p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, tasmiṁ samaye satta bojjhaṅgā honti—</span><br />
</p>
<p id="vb10c33p5">
<span class="pali m-text">satisambojjhaṅgo …pe… upekkhāsambojjhaṅgo.</span><br />
</p>
<p id="vb10c34p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c34p2">
<span class="pali m-text">Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c34p3">
<span class="pali m-text">ayaṁ vuccati “satisambojjhaṅgo” …pe….</span><br />
</p>
<p id="vb10c35p1">
<span class="pali m-text">Tattha katamo upekkhāsambojjhaṅgo?</span><br />
</p>
<p id="vb10c35p2">
<span class="pali m-text">Yā upekkhā upekkhanā ajjhupekkhanā majjhattatā cittassa upekkhāsambojjhaṅgo—</span><br />
</p>
<p id="vb10c35p3">
<span class="pali m-text">ayaṁ vuccati “upekkhāsambojjhaṅgo”.</span><br />
</p>
<p id="vb10c35p4">
<span class="pali m-text">Ime vuccanti “satta bojjhaṅgā”.</span><br />
</p>
<p id="vb10c35p5">
<span class="pali m-text">Avasesā dhammā sattahi bojjhaṅgehi sampayuttā.</span><br />
</p>
<p id="vb10c36p1">
<span class="pali m-text">Satta bojjhaṅgā—</span><br />
</p>
<p id="vb10c36p2">
<span class="pali m-text">satisambojjhaṅgo …pe… upekkhāsambojjhaṅgo.</span><br />
</p>
<p id="vb10c37p1">
<span class="pali m-text">Tattha katamo satisambojjhaṅgo?</span><br />
</p>
<p id="vb10c37p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb10c37p3">
<span class="pali m-text">Ime dhammā kusalā.</span><br />
</p>
<p id="vb10c37p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb10c37p5">
<span class="pali m-text">ayaṁ vuccati “satisambojjhaṅgo”.</span><br />
</p>
<p id="vb10c37p6">
<span class="pali m-text">Avasesā dhammā satisambojjhaṅgasampayuttā …pe…</span><br />
</p>
<p id="vb10c37p7">
<span class="pali m-text">avasesā dhammā dhammavicayasambojjhaṅgasampayuttā …pe…</span><br />
</p>
<p id="vb10c37p8">
<span class="pali m-text">avasesā dhammā vīriyasambojjhaṅgasampayuttā …pe…</span><br />
</p>
<p id="vb10c37p9">
<span class="pali m-text">avasesā dhammā pītisambojjhaṅgasampayuttā …pe…</span><br />
</p>
<p id="vb10c37p10">
<span class="pali m-text">avasesā dhammā passaddhisambojjhaṅgasampayuttā …pe…</span><br />
</p>
<p id="vb10c37p11">
<span class="pali m-text">avasesā dhammā samādhisambojjhaṅgasampayuttā.</span><br />
</p>
<p id="vb10c38p1">
<span class="pali m-text">Tattha katamo upekkhāsambojjhaṅgo?</span><br />
</p>
<p id="vb10c38p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb10c38p3">
<span class="pali m-text">Ime dhammā kusalā.</span><br />
</p>
<p id="vb10c38p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, yā tasmiṁ samaye upekkhā upekkhanā ajjhupekkhanā majjhattatā cittassa upekkhāsambojjhaṅgo—</span><br />
</p>
<p id="vb10c38p5">
<span class="pali m-text">ayaṁ vuccati “upekkhāsambojjhaṅgo”.</span><br />
</p>
<p id="vb10c38p6">
<span class="pali m-text">Avasesā dhammā upekkhāsambojjhaṅgasampayuttā.</span><br />
</p>
<p id="vb10c39p1">
<span class="pali m-text">Abhidhammabhājanīyaṁ.</span><br />
</p>
<p id="vb10c40p0">
<span class="pali m-text">3. Pañhāpucchaka</span><br />
</p>
<p id="vb10c40p1">
<span class="pali m-text">Satta bojjhaṅgā—</span><br />
</p>
<p id="vb10c40p2">
<span class="pali m-text">satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.</span><br />
</p>
<p id="vb10c41p1">
<span class="pali m-text">Sattannaṁ bojjhaṅgānaṁ kati kusalā, kati akusalā, kati abyākatā …pe… kati saraṇā, kati araṇā?</span><br />
</p>
<p id="vb10c42p0">
<span class="pali m-text">3.1. Tika</span><br />
</p>
<p id="vb10c42p1">
<span class="pali m-text">Siyā kusalā, siyā abyākatā.</span><br />
</p>
<p id="vb10c43p1">
<span class="pali m-text">Pītisambojjhaṅgo sukhāya vedanāya sampayutto;</span><br />
</p>
<p id="vb10c43p2">
<span class="pali m-text">cha bojjhaṅgā siyā sukhāya vedanāya sampayuttā, siyā adukkhamasukhāya vedanāya sampayuttā.</span><br />
</p>
<p id="vb10c44p1">
<span class="pali m-text">Siyā vipākā, siyā vipākadhammadhammā.</span><br />
</p>
<p id="vb10c45p1">
<span class="pali m-text">Anupādinnaanupādāniyā.</span><br />
</p>
<p id="vb10c46p1">
<span class="pali m-text">Asaṅkiliṭṭhaasaṅkilesikā.</span><br />
</p>
<p id="vb10c47p1">
<span class="pali m-text">Siyā savitakkasavicārā, siyā avitakkavicāramattā, siyā avitakkaavicārā.</span><br />
</p>
<p id="vb10c48p1">
<span class="pali m-text">Pītisambojjhaṅgo na pītisahagato, sukhasahagato, na upekkhāsahagato;</span><br />
</p>
<p id="vb10c48p2">
<span class="pali m-text">cha bojjhaṅgā siyā pītisahagatā, siyā sukhasahagatā, siyā upekkhāsahagatā.</span><br />
</p>
<p id="vb10c49p1">
<span class="pali m-text">Neva dassanena na bhāvanāya pahātabbā.</span><br />
</p>
<p id="vb10c50p1">
<span class="pali m-text">Neva dassanena na bhāvanāya pahātabbahetukā.</span><br />
</p>
<p id="vb10c51p1">
<span class="pali m-text">Siyā apacayagāmino, siyā nevācayagāmināpacayagāmino.</span><br />
</p>
<p id="vb10c52p1">
<span class="pali m-text">Siyā sekkhā, siyā asekkhā.</span><br />
</p>
<p id="vb10c53p1">
<span class="pali m-text">Appamāṇā.</span><br />
</p>
<p id="vb10c54p1">
<span class="pali m-text">Appamāṇārammaṇā.</span><br />
</p>
<p id="vb10c55p1">
<span class="pali m-text">Paṇītā.</span><br />
</p>
<p id="vb10c56p1">
<span class="pali m-text">Siyā sammattaniyatā, siyā aniyatā.</span><br />
</p>
<p id="vb10c57p1">
<span class="pali m-text">Na maggārammaṇā, siyā maggahetukā, siyā maggādhipatino;</span><br />
</p>
<p id="vb10c57p2">
<span class="pali m-text">siyā na vattabbā “maggahetukā”tipi, “maggādhipatino”tipi.</span><br />
</p>
<p id="vb10c58p1">
<span class="pali m-text">Siyā uppannā, siyā anuppannā, siyā uppādino.</span><br />
</p>
<p id="vb10c59p1">
<span class="pali m-text">Siyā atītā, siyā anāgatā, siyā paccuppannā.</span><br />
</p>
<p id="vb10c60p1">
<span class="pali m-text">Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi.</span><br />
</p>
<p id="vb10c61p1">
<span class="pali m-text">Siyā ajjhattā, siyā bahiddhā, siyā ajjhattabahiddhā.</span><br />
</p>
<p id="vb10c62p1">
<span class="pali m-text">Bahiddhārammaṇā.</span><br />
</p>
<p id="vb10c63p1">
<span class="pali m-text">Anidassanaappaṭighā.</span><br />
</p>
<p id="vb10c64p0p1">
<span class="pali m-text">3.2. 3.2 Duka</span><br />
</p>
<p id="vb10c64p0p2">
<span class="pali m-text">3.2.1. Hetugocchaka</span><br />
</p>
<p id="vb10c64p1">
<span class="pali m-text">Dhammavicayasambojjhaṅgo hetu, cha bojjhaṅgā hetusampayuttā.</span><br />
</p>
<p id="vb10c64p2">
<span class="pali m-text">Dhammavicayasambojjhaṅgo hetu ceva sahetuko ca, cha bojjhaṅgā na vattabbā “hetū ceva sahetukā cā”ti, sahetukā ceva na ca hetū.</span><br />
</p>
<p id="vb10c64p3">
<span class="pali m-text">Dhammavicayasambojjhaṅgo hetu ceva hetusampayutto ca, cha bojjhaṅgā na vattabbā “hetū ceva hetusampayuttā cā”ti, hetusampayuttā ceva na ca hetū.</span><br />
</p>
<p id="vb10c64p4">
<span class="pali m-text">Cha bojjhaṅgā na hetū sahetukā, dhammavicayasambojjhaṅgo na vattabbo “na hetusahetuko”tipi, “na hetuahetuko”tipi.</span><br />
</p>
<p id="vb10c65p0">
<span class="pali m-text">3.2.2. Cūḷantaraduka</span><br />
</p>
<p id="vb10c65p1">
<span class="pali m-text">Sappaccayā.</span><br />
</p>
<p id="vb10c65p2">
<span class="pali m-text">Saṅkhatā.</span><br />
</p>
<p id="vb10c65p3">
<span class="pali m-text">Anidassanā.</span><br />
</p>
<p id="vb10c65p4">
<span class="pali m-text">Appaṭighā.</span><br />
</p>
<p id="vb10c65p5">
<span class="pali m-text">Arūpā.</span><br />
</p>
<p id="vb10c65p6">
<span class="pali m-text">Lokuttarā.</span><br />
</p>
<p id="vb10c65p7">
<span class="pali m-text">Kenaci viññeyyā, kenaci na viññeyyā.</span><br />
</p>
<p id="vb10c66p0">
<span class="pali m-text">3.2.3. Āsavagocchaka</span><br />
</p>
<p id="vb10c66p1">
<span class="pali m-text">No āsavā.</span><br />
</p>
<p id="vb10c66p2">
<span class="pali m-text">Anāsavā.</span><br />
</p>
<p id="vb10c66p3">
<span class="pali m-text">Āsavavippayuttā.</span><br />
</p>
<p id="vb10c66p4">
<span class="pali m-text">Na vattabbā “āsavā ceva sāsavā cā”tipi, sāsavā ceva no ca āsavātipi.</span><br />
</p>
<p id="vb10c66p5">
<span class="pali m-text">Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi.</span><br />
</p>
<p id="vb10c66p6">
<span class="pali m-text">Āsavavippayuttā.</span><br />
</p>
<p id="vb10c66p7">
<span class="pali m-text">Anāsavā.</span><br />
</p>
<p id="vb10c67p0">
<span class="pali m-text">10.3.2.4. Saṁyojanagocchakādi</span><br />
</p>
<p id="vb10c67p1">
<span class="pali m-text">No saṁyojanā …pe…</span><br />
</p>
<p id="vb10c67p2">
<span class="pali m-text">no ganthā …pe…</span><br />
</p>
<p id="vb10c67p3">
<span class="pali m-text">no oghā …pe…</span><br />
</p>
<p id="vb10c67p4">
<span class="pali m-text">no yogā …pe…</span><br />
</p>
<p id="vb10c67p5">
<span class="pali m-text">no nīvaraṇā …pe…</span><br />
</p>
<p id="vb10c67p6">
<span class="pali m-text">no parāmāsā …pe…</span><br />
</p>
<p id="vb10c68p0">
<span class="pali m-text">3.2.10. Mahantaraduka</span><br />
</p>
<p id="vb10c68p1">
<span class="pali m-text">Sārammaṇā.</span><br />
</p>
<p id="vb10c68p2">
<span class="pali m-text">No cittā.</span><br />
</p>
<p id="vb10c68p3">
<span class="pali m-text">Cetasikā.</span><br />
</p>
<p id="vb10c68p4">
<span class="pali m-text">Cittasampayuttā.</span><br />
</p>
<p id="vb10c68p5">
<span class="pali m-text">Cittasaṁsaṭṭhā.</span><br />
</p>
<p id="vb10c68p6">
<span class="pali m-text">Cittasamuṭṭhānā.</span><br />
</p>
<p id="vb10c68p7">
<span class="pali m-text">Cittasahabhuno.</span><br />
</p>
<p id="vb10c68p8">
<span class="pali m-text">Cittānuparivattino.</span><br />
</p>
<p id="vb10c68p9">
<span class="pali m-text">Cittasaṁsaṭṭhasamuṭṭhānā.</span><br />
</p>
<p id="vb10c68p10">
<span class="pali m-text">Cittasaṁsaṭṭhasamuṭṭhānasahabhuno.</span><br />
</p>
<p id="vb10c68p11">
<span class="pali m-text">Cittasaṁsaṭṭhasamuṭṭhānānuparivattino.</span><br />
</p>
<p id="vb10c68p12">
<span class="pali m-text">Bāhirā.</span><br />
</p>
<p id="vb10c68p13">
<span class="pali m-text">No upādā.</span><br />
</p>
<p id="vb10c68p14">
<span class="pali m-text">Anupādinnā.</span><br />
</p>
<p id="vb10c69p0">
<span class="pali m-text">10.3.2.11. Upādānagocchakādi</span><br />
</p>
<p id="vb10c69p1">
<span class="pali m-text">No upādānā …pe…</span><br />
</p>
<p id="vb10c69p2">
<span class="pali m-text">no kilesā …pe….</span><br />
</p>
<p id="vb10c69p3">
<span class="pali m-text">Na dassanena pahātabbā.</span><br />
</p>
<p id="vb10c69p4">
<span class="pali m-text">Na bhāvanāya pahātabbā.</span><br />
</p>
<p id="vb10c69p5">
<span class="pali m-text">Na dassanena pahātabbahetukā.</span><br />
</p>
<p id="vb10c69p6">
<span class="pali m-text">Na bhāvanāya pahātabbahetukā.</span><br />
</p>
<p id="vb10c69p7">
<span class="pali m-text">Siyā savitakkā, siyā avitakkā.</span><br />
</p>
<p id="vb10c69p8">
<span class="pali m-text">Siyā savicārā, siyā avicārā.</span><br />
</p>
<p id="vb10c70p1">
<span class="pali m-text">Pītisambojjhaṅgo appītiko, cha bojjhaṅgā siyā sappītikā, siyā appītikā.</span><br />
</p>
<p id="vb10c70p2">
<span class="pali m-text">Pītisambojjhaṅgo na pītisahagato, cha bojjhaṅgā siyā pītisahagatā, siyā na pītisahagatā.</span><br />
</p>
<p id="vb10c70p3">
<span class="pali m-text">Pītisambojjhaṅgo sukhasahagato, cha bojjhaṅgā siyā sukhasahagatā, siyā na sukhasahagatā.</span><br />
</p>
<p id="vb10c70p4">
<span class="pali m-text">Pītisambojjhaṅgo na upekkhāsahagato, cha bojjhaṅgā siyā upekkhāsahagatā, siyā na upekkhāsahagatā.</span><br />
</p>
<p id="vb10c70p5">
<span class="pali m-text">Na kāmāvacarā.</span><br />
</p>
<p id="vb10c70p6">
<span class="pali m-text">Na rūpāvacarā.</span><br />
</p>
<p id="vb10c70p7">
<span class="pali m-text">Na arūpāvacarā.</span><br />
</p>
<p id="vb10c70p8">
<span class="pali m-text">Apariyāpannā.</span><br />
</p>
<p id="vb10c70p9">
<span class="pali m-text">Siyā niyyānikā, siyā aniyyānikā.</span><br />
</p>
<p id="vb10c70p10">
<span class="pali m-text">Siyā niyatā, siyā aniyatā.</span><br />
</p>
<p id="vb10c70p11">
<span class="pali m-text">Anuttarā.</span><br />
</p>
<p id="vb10c70p12">
<span class="pali m-text">Araṇāti.</span><br />
</p>
<p id="vb10c71p1">
<span class="pali m-text">Pañhāpucchakaṁ.</span><br />
</p>
<p id="vb10c72p1">
<span class="pali m-text">Bojjhaṅgavibhaṅgo niṭṭhito.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>