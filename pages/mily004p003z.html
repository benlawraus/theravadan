<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily004p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily004p003z.html" />
  <meta property="og:description" content="Meṇḍakapañhārambhakathā Upāsakaguṇavagga 3. Navaguyhamantavidhaṁsaka “Bhante nāgasena, navime puggalā mantitaṁ guyhaṁ vivaranti na dhārenti. Katame nava? Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti. Thero āha— “tesaṁ ko doso”ti? “Rāgacarito, bhante nāgasena, rāgavasena mantitaṁ guyhaṁ vivarati na dhāreti, dosacarito, bhante, dosavasena mantitaṁ guyha …" />
  <meta name="twitter:description" content="Meṇḍakapañhārambhakathā Upāsakaguṇavagga 3. Navaguyhamantavidhaṁsaka “Bhante nāgasena, navime puggalā mantitaṁ guyhaṁ vivaranti na dhārenti. Katame nava? Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti. Thero āha— “tesaṁ ko doso”ti? “Rāgacarito, bhante nāgasena, rāgavasena mantitaṁ guyhaṁ vivarati na dhāreti, dosacarito, bhante, dosavasena mantitaṁ guyha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanharambhakatha">
<h2><a href="#mendakapanharambhakatha">Meṇḍakapañhārambhakathā</a></h2>
<section id="upasakagunavagga">
<h3><a href="#upasakagunavagga">Upāsakaguṇavagga</a></h3>
<section id="navaguyhamantavidhamsaka">
<h4><a href="#navaguyhamantavidhamsaka">3. Navaguyhamantavidhaṁsaka</a></h4>
<p id="mil4p3c1p1">
<span class="m-text m-primary">“Bhante nāgasena, navime puggalā mantitaṁ guyhaṁ vivaranti na dhārenti.</span><br />
</p>
<p id="mil4p3c1p2">
<span class="m-text m-primary">Katame nava?</span><br />
</p>
<p id="mil4p3c1p3">
<span class="m-text m-primary">Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti.</span><br />
</p>
<p id="mil4p3c2p1">
<span class="m-text m-primary">Thero āha—</span><br />
</p>
<p id="mil4p3c2p2">
<span class="m-text m-primary">“tesaṁ ko doso”ti?</span><br />
</p>
<p id="mil4p3c2p3">
<span class="m-text m-primary">“Rāgacarito, bhante nāgasena, rāgavasena mantitaṁ guyhaṁ vivarati na dhāreti, dosacarito, bhante, dosavasena mantitaṁ guyhaṁ vivarati na dhāreti, mūḷho mohavasena mantitaṁ guyhaṁ vivarati na dhāreti, bhīruko bhayavasena mantitaṁ guyhaṁ vivarati na dhāreti, āmisagaruko āmisahetu mantitaṁ guyhaṁ vivarati na dhāreti, itthī paññāya ittaratāya mantitaṁ guyhaṁ vivarati na dhāreti, soṇḍiko surālolatāya mantitaṁ guyhaṁ vivarati na dhāreti, paṇḍako anekaṁsikatāya mantitaṁ guyhaṁ vivarati na dhāreti, dārako capalatāya mantitaṁ guyhaṁ vivarati na dhāreti.</span><br />
</p>
<p id="mil4p3c2p4">
<span class="m-text m-primary">Bhavatīha—</span><br />
</p>
<p id="mil4p3c3p1">
<span class="m-text m-primary">‘Ratto duṭṭho ca mūḷho ca,</span><br />
</p>
<p id="mil4p3c3p2">
<span class="m-text m-primary">bhīru āmisagaruko;</span><br />
</p>
<p id="mil4p3c3p3">
<span class="m-text m-primary">Itthī soṇḍo paṇḍako ca,</span><br />
</p>
<p id="mil4p3c3p4">
<span class="m-text m-primary">navamo bhavati dārako.</span><br />
</p>
<p id="mil4p3c4p1">
<span class="m-text m-primary">Navete puggalā loke,</span><br />
</p>
<p id="mil4p3c4p2">
<span class="m-text m-primary">ittarā calitā calā;</span><br />
</p>
<p id="mil4p3c4p3">
<span class="m-text m-primary">Etehi mantitaṁ guyhaṁ,</span><br />
</p>
<p id="mil4p3c4p4">
<span class="m-text m-primary">khippaṁ bhavati pākaṭan’”ti.</span><br />
</p>
<p id="mil4p3c5p1">
<span class="m-text m-primary">Nava guyhamantavidhaṁsakā puggalā.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>