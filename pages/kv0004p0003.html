<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv4 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kv0004p0003.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv4-index.html">kv4</a> &raquo;
          </span>
          Kathāvatthu
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/kv0004p0002.html">Previous</a></div>
<div class="m-col-s-6 m-text-right">
<a href="https://www.theravadan.org/pages/kv0004p0004.html">Next</a></div>
</div>
<p id="kv4p3c0p2">
<span class="pali m-text">Mahāpaṇṇāsaka</span><br />
</p>
<p id="kv4p3c0p3">
<span class="pali m-text">Catutthavagga</span><br />
</p>
<section id="anasavakatha">
<span id="kv4p3c0p4"></span><h2><span class="pali m-text">Anāsavakathā</span></h2>
<p id="kv4p3c1p1">
<span class="pali m-text">Arahato sabbe dhammā anāsavāti?</span><br />
</p>
<p id="kv4p3c1p2">
<span class="pali m-text">Āmantā.</span><br />
</p>
<p id="kv4p3c1p3">
<span class="pali m-text">Maggo phalaṁ nibbānaṁ, sotāpattimaggo sotāpattiphalaṁ, sakadāgāmimaggo sakadāgāmiphalaṁ, anāgāmimaggo anāgāmiphalaṁ, arahattamaggo arahattaphalaṁ, satipaṭṭhānaṁ sammappadhānaṁ iddhipādo indriyaṁ balaṁ bojjhaṅgoti?</span><br />
</p>
<p id="kv4p3c1p4">
<span class="pali m-text">Na hevaṁ vattabbe …pe….</span><br />
</p>
<p id="kv4p3c2p1">
<span class="pali m-text">Arahato sabbe dhammā anāsavāti?</span><br />
</p>
<p id="kv4p3c2p2">
<span class="pali m-text">Āmantā.</span><br />
</p>
<p id="kv4p3c2p3">
<span class="pali m-text">Arahato cakkhuṁ anāsavanti?</span><br />
</p>
<p id="kv4p3c2p4">
<span class="pali m-text">Na hevaṁ vattabbe …pe….</span><br />
</p>
<p id="kv4p3c2p5">
<span class="pali m-text">Arahato cakkhuṁ anāsavanti?</span><br />
</p>
<p id="kv4p3c2p6">
<span class="pali m-text">Āmantā.</span><br />
</p>
<p id="kv4p3c2p7">
<span class="pali m-text">Maggo phalaṁ nibbānaṁ, sotāpattimaggo sotāpattiphalaṁ …pe… bojjhaṅgoti?</span><br />
</p>
<p id="kv4p3c2p8">
<span class="pali m-text">Na hevaṁ vattabbe …pe….</span><br />
</p>
<p id="kv4p3c3p1">
<span class="pali m-text">Arahato sotaṁ …pe…</span><br />
</p>
<p id="kv4p3c3p2">
<span class="pali m-text">arahato ghānaṁ …</span><br />
</p>
<p id="kv4p3c3p3">
<span class="pali m-text">arahato jivhā …</span><br />
</p>
<p id="kv4p3c3p4">
<span class="pali m-text">arahato kāyo anāsavoti?</span><br />
</p>
<p id="kv4p3c3p5">
<span class="pali m-text">Na hevaṁ vattabbe …pe…</span><br />
</p>
<p id="kv4p3c3p6">
<span class="pali m-text">arahato kāyo anāsavoti?</span><br />
</p>
<p id="kv4p3c3p7">
<span class="pali m-text">Āmantā.</span><br />
</p>
<p id="kv4p3c3p8">
<span class="pali m-text">Maggo phalaṁ nibbānaṁ, sotāpattimaggo sotāpattiphalaṁ …pe… bojjhaṅgoti?</span><br />
</p>
<p id="kv4p3c3p9">
<span class="pali m-text">Na hevaṁ vattabbe …pe….</span><br />
</p>
<p id="kv4p3c4p1">
<span class="pali m-text">Arahato kāyo anāsavoti?</span><br />
</p>
<p id="kv4p3c4p2">
<span class="pali m-text">Āmantā.</span><br />
</p>
<p id="kv4p3c4p3">
<span class="pali m-text">Arahato kāyo paggahaniggahupago chedanabhedanupago kākehi gijjhehi kulalehi sādhāraṇoti?</span><br />
</p>
<p id="kv4p3c4p4">
<span class="pali m-text">Āmantā.</span><br />
</p>
<p id="kv4p3c4p5">
<span class="pali m-text">Anāsavo dhammo paggahaniggahupago chedanabhedanupago kākehi gijjhehi kulalehi sādhāraṇoti?</span><br />
</p>
<p id="kv4p3c4p6">
<span class="pali m-text">Na hevaṁ vattabbe …pe….</span><br />
</p>
<p id="kv4p3c5p1">
<span class="pali m-text">Arahato kāye visaṁ kameyya, satthaṁ kameyya, aggi kameyyāti?</span><br />
</p>
<p id="kv4p3c5p2">
<span class="pali m-text">Āmantā.</span><br />
</p>
<p id="kv4p3c5p3">
<span class="pali m-text">Anāsave dhamme visaṁ kameyya, satthaṁ kameyya, aggi kameyyāti?</span><br />
</p>
<p id="kv4p3c5p4">
<span class="pali m-text">Na hevaṁ vattabbe …pe….</span><br />
</p>
<p id="kv4p3c6p1">
<span class="pali m-text">Labbhā arahato kāyo addubandhanena bandhituṁ, rajjubandhanena bandhituṁ, saṅkhalikabandhanena bandhituṁ, gāmabandhanena bandhituṁ, nigamabandhanena bandhituṁ, nagarabandhanena bandhituṁ, janapadabandhanena bandhituṁ, kaṇṭhapañcamehi bandhanehi bandhitunti?</span><br />
</p>
<p id="kv4p3c6p2">
<span class="pali m-text">Āmantā.</span><br />
</p>
<p id="kv4p3c6p3">
<span class="pali m-text">Labbhā anāsavo dhammo addubandhanena bandhituṁ, rajjubandhanena bandhituṁ, saṅkhalikabandhanena bandhituṁ, gāmanigamanagarajanapadabandhanena bandhituṁ, kaṇṭhapañcamehi bandhanehi bandhitunti?</span><br />
</p>
<p id="kv4p3c6p4">
<span class="pali m-text">Na hevaṁ vattabbe …pe….</span><br />
</p>
<p id="kv4p3c7p1">
<span class="pali m-text">Yadi arahā puthujjanassa cīvaraṁ deti, anāsavaṁ hutvā sāsavaṁ hotīti?</span><br />
</p>
<p id="kv4p3c7p2">
<span class="pali m-text">Na hevaṁ vattabbe …pe…</span><br />
</p>
<p id="kv4p3c7p3">
<span class="pali m-text">anāsavaṁ hutvā sāsavaṁ hotīti?</span><br />
</p>
<p id="kv4p3c7p4">
<span class="pali m-text">Āmantā.</span><br />
</p>
<p id="kv4p3c7p5">
<span class="pali m-text">Taññeva anāsavaṁ taṁ sāsavanti?</span><br />
</p>
<p id="kv4p3c7p6">
<span class="pali m-text">Na hevaṁ vattabbe …pe…</span><br />
</p>
<p id="kv4p3c7p7">
<span class="pali m-text">taññeva anāsavaṁ taṁ sāsavanti?</span><br />
</p>
<p id="kv4p3c7p8">
<span class="pali m-text">Āmantā.</span><br />
</p>
<p id="kv4p3c7p9">
<span class="pali m-text">Maggo anāsavo hutvā sāsavo hotīti?</span><br />
</p>
<p id="kv4p3c7p10">
<span class="pali m-text">Na hevaṁ vattabbe …pe…</span><br />
</p>
<p id="kv4p3c7p11">
<span class="pali m-text">phalaṁ …</span><br />
</p>
<p id="kv4p3c7p12">
<span class="pali m-text">satipaṭṭhānaṁ …</span><br />
</p>
<p id="kv4p3c7p13">
<span class="pali m-text">sammappadhānaṁ …</span><br />
</p>
<p id="kv4p3c7p14">
<span class="pali m-text">iddhipādo …</span><br />
</p>
<p id="kv4p3c7p15">
<span class="pali m-text">indriyaṁ …</span><br />
</p>
<p id="kv4p3c7p16">
<span class="pali m-text">balaṁ …</span><br />
</p>
<p id="kv4p3c7p17">
<span class="pali m-text">bojjhaṅgo anāsavo hutvā sāsavo hotīti?</span><br />
</p>
<p id="kv4p3c7p18">
<span class="pali m-text">Na hevaṁ vattabbe …pe….</span><br />
</p>
<p id="kv4p3c8p1">
<span class="pali m-text">Yadi arahā puthujjanassa piṇḍapātaṁ deti, senāsanaṁ deti, gilānapaccayabhesajjaparikkhāraṁ deti, anāsavo hutvā sāsavo hotīti?</span><br />
</p>
<p id="kv4p3c8p2">
<span class="pali m-text">Na hevaṁ vattabbe …pe…</span><br />
</p>
<p id="kv4p3c8p3">
<span class="pali m-text">anāsavo hutvā sāsavo hotīti?</span><br />
</p>
<p id="kv4p3c8p4">
<span class="pali m-text">Āmantā.</span><br />
</p>
<p id="kv4p3c8p5">
<span class="pali m-text">Taññeva anāsavaṁ taṁ sāsavanti?</span><br />
</p>
<p id="kv4p3c8p6">
<span class="pali m-text">Na hevaṁ vattabbe …pe…</span><br />
</p>
<p id="kv4p3c8p7">
<span class="pali m-text">taññeva anāsavaṁ taṁ sāsavanti?</span><br />
</p>
<p id="kv4p3c8p8">
<span class="pali m-text">Āmantā.</span><br />
</p>
<p id="kv4p3c8p9">
<span class="pali m-text">Maggo anāsavo hutvā sāsavo hotīti?</span><br />
</p>
<p id="kv4p3c8p10">
<span class="pali m-text">Na hevaṁ vattabbe …pe…</span><br />
</p>
<p id="kv4p3c8p11">
<span class="pali m-text">phalaṁ …</span><br />
</p>
<p id="kv4p3c8p12">
<span class="pali m-text">satipaṭṭhānaṁ …</span><br />
</p>
<p id="kv4p3c8p13">
<span class="pali m-text">sammappadhānaṁ …</span><br />
</p>
<p id="kv4p3c8p14">
<span class="pali m-text">iddhipādo …</span><br />
</p>
<p id="kv4p3c8p15">
<span class="pali m-text">indriyaṁ …</span><br />
</p>
<p id="kv4p3c8p16">
<span class="pali m-text">balaṁ …</span><br />
</p>
<p id="kv4p3c8p17">
<span class="pali m-text">bojjhaṅgo anāsavo hutvā sāsavo hotīti?</span><br />
</p>
<p id="kv4p3c8p18">
<span class="pali m-text">Na hevaṁ vattabbe …pe….</span><br />
</p>
<p id="kv4p3c9p1">
<span class="pali m-text">Yadi puthujjano arahato cīvaraṁ deti, sāsavaṁ hutvā anāsavaṁ hotīti?</span><br />
</p>
<p id="kv4p3c9p2">
<span class="pali m-text">Na hevaṁ vattabbe …pe…</span><br />
</p>
<p id="kv4p3c9p3">
<span class="pali m-text">sāsavaṁ hutvā anāsavaṁ hotīti?</span><br />
</p>
<p id="kv4p3c9p4">
<span class="pali m-text">Āmantā.</span><br />
</p>
<p id="kv4p3c9p5">
<span class="pali m-text">Taññeva sāsavaṁ taṁ anāsavanti?</span><br />
</p>
<p id="kv4p3c9p6">
<span class="pali m-text">Na hevaṁ vattabbe …pe…</span><br />
</p>
<p id="kv4p3c9p7">
<span class="pali m-text">taññeva sāsavaṁ taṁ anāsavanti?</span><br />
</p>
<p id="kv4p3c9p8">
<span class="pali m-text">Āmantā.</span><br />
</p>
<p id="kv4p3c9p9">
<span class="pali m-text">Rāgo sāsavo hutvā anāsavo hotīti?</span><br />
</p>
<p id="kv4p3c9p10">
<span class="pali m-text">Na hevaṁ vattabbe …pe…</span><br />
</p>
<p id="kv4p3c9p11">
<span class="pali m-text">doso …pe…</span><br />
</p>
<p id="kv4p3c9p12">
<span class="pali m-text">moho …pe…</span><br />
</p>
<p id="kv4p3c9p13">
<span class="pali m-text">anottappaṁ sāsavaṁ hutvā anāsavaṁ hotīti?</span><br />
</p>
<p id="kv4p3c9p14">
<span class="pali m-text">Na hevaṁ vattabbe …pe…</span><br />
</p>
<p id="kv4p3c10p1">
<span class="pali m-text">Yadi puthujjano arahato piṇḍapātaṁ deti, senāsanaṁ deti, gilānapaccayabhesajjaparikkhāraṁ deti, sāsavo hutvā anāsavo hotīti?</span><br />
</p>
<p id="kv4p3c10p2">
<span class="pali m-text">Na hevaṁ vattabbe …pe…</span><br />
</p>
<p id="kv4p3c10p3">
<span class="pali m-text">sāsavo hutvā anāsavo hotīti?</span><br />
</p>
<p id="kv4p3c10p4">
<span class="pali m-text">Āmantā.</span><br />
</p>
<p id="kv4p3c10p5">
<span class="pali m-text">Taññeva sāsavaṁ taṁ anāsavanti?</span><br />
</p>
<p id="kv4p3c10p6">
<span class="pali m-text">Na hevaṁ vattabbe …pe…</span><br />
</p>
<p id="kv4p3c10p7">
<span class="pali m-text">taññeva sāsavaṁ taṁ anāsavanti?</span><br />
</p>
<p id="kv4p3c10p8">
<span class="pali m-text">Āmantā.</span><br />
</p>
<p id="kv4p3c10p9">
<span class="pali m-text">Rāgo sāsavo hutvā anāsavo hotīti?</span><br />
</p>
<p id="kv4p3c10p10">
<span class="pali m-text">Na hevaṁ vattabbe …pe…</span><br />
</p>
<p id="kv4p3c10p11">
<span class="pali m-text">doso …pe…</span><br />
</p>
<p id="kv4p3c10p12">
<span class="pali m-text">moho …pe…</span><br />
</p>
<p id="kv4p3c10p13">
<span class="pali m-text">anottappaṁ sāsavaṁ hutvā anāsavaṁ hotīti?</span><br />
</p>
<p id="kv4p3c10p14">
<span class="pali m-text">Na hevaṁ vattabbe …pe….</span><br />
</p>
<p id="kv4p3c11p1">
<span class="pali m-text">Na vattabbaṁ—</span><br />
</p>
<p id="kv4p3c11p2">
<span class="pali m-text">“arahato sabbe dhammā anāsavā”ti?</span><br />
</p>
<p id="kv4p3c11p3">
<span class="pali m-text">Āmantā.</span><br />
</p>
<p id="kv4p3c11p4">
<span class="pali m-text">Nanu arahā anāsavoti?</span><br />
</p>
<p id="kv4p3c11p5">
<span class="pali m-text">Āmantā.</span><br />
</p>
<p id="kv4p3c11p6">
<span class="pali m-text">Hañci arahā anāsavo, tena vata re vattabbe—</span><br />
</p>
<p id="kv4p3c11p7">
<span class="pali m-text">“arahato sabbe dhammā anāsavā”ti.</span><br />
</p>
<p id="kv4p3c11p8">
<span class="pali m-text">Anāsavakathā niṭṭhitā.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>