<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily003p004p006z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily003p004p006z.html" />
  <meta property="og:description" content="Nibbānavagga 6. Nerayikaggiuṇhabhāvapañha Rājā āha— “bhante nāgasena, tumhe bhaṇatha— ‘pākatikaaggito nerayiko aggi mahābhitāpataro hoti, khuddakopi pāsāṇo pākatike aggimhi pakkhitto divasampi paccamāno na vilayaṁ gacchati, kūṭāgāramattopi pāsāṇo nerayikaggimhi pakkhitto khaṇena vilayaṁ gacchatī’ti, etaṁ vacanaṁ na saddahāmi, evañca pana vadetha ‘ye ca tattha uppannā sattā …" />
  <meta name="twitter:description" content="Nibbānavagga 6. Nerayikaggiuṇhabhāvapañha Rājā āha— “bhante nāgasena, tumhe bhaṇatha— ‘pākatikaaggito nerayiko aggi mahābhitāpataro hoti, khuddakopi pāsāṇo pākatike aggimhi pakkhitto divasampi paccamāno na vilayaṁ gacchati, kūṭāgāramattopi pāsāṇo nerayikaggimhi pakkhitto khaṇena vilayaṁ gacchatī’ti, etaṁ vacanaṁ na saddahāmi, evañca pana vadetha ‘ye ca tattha uppannā sattā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="nibbanavagga">
<h2><a href="#nibbanavagga">Nibbānavagga</a></h2>
<section id="nerayikaggiunhabhavapanha">
<h3><a href="#nerayikaggiunhabhavapanha">6. Nerayikaggiuṇhabhāvapañha</a></h3>
<p id="mil3p4p6c1p1">
<span class="m-text m-primary">Rājā āha—</span><br />
</p>
<p id="mil3p4p6c1p2">
<span class="m-text m-primary">“bhante nāgasena, tumhe bhaṇatha—</span><br />
</p>
<p id="mil3p4p6c1p3">
<span class="m-text m-primary">‘pākatikaaggito nerayiko aggi mahābhitāpataro hoti, khuddakopi pāsāṇo pākatike aggimhi pakkhitto divasampi paccamāno na vilayaṁ gacchati, kūṭāgāramattopi pāsāṇo nerayikaggimhi pakkhitto khaṇena vilayaṁ gacchatī’ti, etaṁ vacanaṁ na saddahāmi, evañca pana vadetha ‘ye ca tattha uppannā sattā, te anekānipi vassasahassāni niraye paccamānā na vilayaṁ gacchantī’ti, tampi vacanaṁ na saddahāmī”ti.</span><br />
</p>
<p id="mil3p4p6c2p1">
<span class="m-text m-primary">Thero āha—</span><br />
</p>
<p id="mil3p4p6c2p2">
<span class="m-text m-primary">“taṁ kiṁ maññasi, mahārāja, yā tā santi makariniyopi susumāriniyopi kacchapiniyopi moriniyopi kapotiniyopi, kiṁ nu tā kakkhaḷāni pāsāṇāni sakkharāyo ca khādantī”ti?</span><br />
</p>
<p id="mil3p4p6c2p3">
<span class="m-text m-primary">“Āma, bhante, khādantī”ti.</span><br />
</p>
<p id="mil3p4p6c2p4">
<span class="m-text m-primary">“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?</span><br />
</p>
<p id="mil3p4p6c2p5">
<span class="m-text m-primary">“Āma, bhante, vilayaṁ gacchantī”ti.</span><br />
</p>
<p id="mil3p4p6c2p6">
<span class="m-text m-primary">“Yo pana tāsaṁ kucchiyaṁ gabbho, sopi vilayaṁ gacchatī”ti?</span><br />
</p>
<p id="mil3p4p6c2p7">
<span class="m-text m-primary">“Na hi, bhante”ti.</span><br />
</p>
<p id="mil3p4p6c2p8">
<span class="m-text m-primary">“Kena kāraṇenā”ti?</span><br />
</p>
<p id="mil3p4p6c2p9">
<span class="m-text m-primary">“Maññāmi, bhante, kammādhikatena na vilayaṁ gacchatī”ti.</span><br />
</p>
<p id="mil3p4p6c2p10">
<span class="m-text m-primary">“Evameva kho, mahārāja, kammādhikatena nerayikā sattā anekānipi vassasahassāni niraye paccamānā na vilayaṁ gacchanti.</span><br />
</p>
<p id="mil3p4p6c2p11">
<span class="m-text m-primary">Bhāsitampetaṁ, mahārāja, bhagavatā—</span><br />
</p>
<p id="mil3p4p6c2p12">
<span class="m-text m-primary">‘so na tāva kālaṁ karoti, yāva na taṁ pāpakammaṁ byantīhotī’”ti.</span><br />
</p>
<p id="mil3p4p6c3p1">
<span class="m-text m-primary">“Bhiyyo opammaṁ karohī”ti.</span><br />
</p>
<p id="mil3p4p6c3p2">
<span class="m-text m-primary">“Taṁ kiṁ maññasi, mahārāja, yā tā santi sīhiniyopi byagghiniyopi dīpiniyopi kukkuriniyopi, kiṁ nu tā kakkhaḷāni aṭṭhikāni maṁsāni khādantī”ti?</span><br />
</p>
<p id="mil3p4p6c3p3">
<span class="m-text m-primary">“Āma, bhante, khādantī”ti.</span><br />
</p>
<p id="mil3p4p6c3p4">
<span class="m-text m-primary">“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?</span><br />
</p>
<p id="mil3p4p6c3p5">
<span class="m-text m-primary">“Āma, bhante, vilayaṁ gacchantī”ti.</span><br />
</p>
<p id="mil3p4p6c3p6">
<span class="m-text m-primary">“Yo pana tāsaṁ kucchiyaṁ gabbho, sopi vilayaṁ gacchatī”ti?</span><br />
</p>
<p id="mil3p4p6c3p7">
<span class="m-text m-primary">“Na hi, bhante”ti.</span><br />
</p>
<p id="mil3p4p6c3p8">
<span class="m-text m-primary">“Kena kāraṇenā”ti?</span><br />
</p>
<p id="mil3p4p6c3p9">
<span class="m-text m-primary">“Maññāmi, bhante, kammādhikatena na vilayaṁ gacchatī”ti.</span><br />
</p>
<p id="mil3p4p6c3p10">
<span class="m-text m-primary">“Evameva kho, mahārāja, kammādhikatena nerayikā sattā anekānipi vassasahassāni niraye paccamānā na vilayaṁ gacchantī”ti.</span><br />
</p>
<p id="mil3p4p6c4p1">
<span class="m-text m-primary">“Bhiyyo opammaṁ karohī”ti.</span><br />
</p>
<p id="mil3p4p6c4p2">
<span class="m-text m-primary">“Taṁ kiṁ maññasi, mahārāja, yā tā santi yonakasukhumāliniyopi khattiyasukhumāliniyopi brāhmaṇasukhumāliniyopi gahapatisukhumāliniyopi, kiṁ nu tā kakkhaḷāni khajjakāni maṁsāni khādantī”ti?</span><br />
</p>
<p id="mil3p4p6c4p3">
<span class="m-text m-primary">“Āma, bhante, khādantī”ti.</span><br />
</p>
<p id="mil3p4p6c4p4">
<span class="m-text m-primary">“Kiṁ pana tāni tāsaṁ kucchiyaṁ koṭṭhabbhantaragatāni vilayaṁ gacchantī”ti?</span><br />
</p>
<p id="mil3p4p6c4p5">
<span class="m-text m-primary">“Āma, bhante, vilayaṁ gacchantī”ti.</span><br />
</p>
<p id="mil3p4p6c4p6">
<span class="m-text m-primary">“Yo pana tāsaṁ kucchiyaṁ gabbho sopi vilayaṁ gacchatī”ti?</span><br />
</p>
<p id="mil3p4p6c4p7">
<span class="m-text m-primary">“Na hi, bhante”ti.</span><br />
</p>
<p id="mil3p4p6c4p8">
<span class="m-text m-primary">“Kena kāraṇenā”ti?</span><br />
</p>
<p id="mil3p4p6c4p9">
<span class="m-text m-primary">“Maññāmi, bhante, kammādhikatena na vilayaṁ gacchatī”ti.</span><br />
</p>
<p id="mil3p4p6c4p10">
<span class="m-text m-primary">“Evameva kho, mahārāja, kammādhikatena nerayikā sattā anekānipi vassasahassāni niraye paccamānā na vilayaṁ gacchanti.</span><br />
</p>
<p id="mil3p4p6c4p11">
<span class="m-text m-primary">Bhāsitampetaṁ, mahārāja, bhagavatā—</span><br />
</p>
<p id="mil3p4p6c4p12">
<span class="m-text m-primary">‘so na tāva kālaṁ karoti, yāva na taṁ pāpakammaṁ byantīhotī’”ti.</span><br />
</p>
<p id="mil3p4p6c5p1">
<span class="m-text m-primary">“Kallosi, bhante nāgasenā”ti.</span><br />
</p>
<p id="mil3p4p6c6p1">
<span class="m-text m-primary">Nerayikaggiuṇhabhāvapañho chaṭṭho.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>