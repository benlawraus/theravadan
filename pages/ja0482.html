<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0482.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0481.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0483.html">Next</a></div>
</div>
<p id="ja482c0p2">
<span class="pali m-text">Terasakanipāta</span><br />
</p>
<p id="ja482c0p3">
<span class="pali m-text">Ambavagga</span><br />
</p>
<section id="rurumigarajajataka">
<span id="ja482c0p4"></span><h2><span class="pali m-text">9. Rurumigarājajātaka</span></h2>
<p id="ja482c1p1">
<span class="pali m-text">“Tassa gāmavaraṁ dammi,</span><br />
</p>
<p id="ja482c1p2">
<span class="pali m-text">Nāriyo ca alaṅkatā;</span><br />
</p>
<p id="ja482c1p3">
<span class="pali m-text">Yo metaṁ migamakkhāti,</span><br />
</p>
<p id="ja482c1p4">
<span class="pali m-text">Migānaṁ migamuttamaṁ”.</span><br />
</p>
<p id="ja482c2p1">
<span class="pali m-text">“Mayhaṁ gāmavaraṁ dehi,</span><br />
</p>
<p id="ja482c2p2">
<span class="pali m-text">nāriyo ca alaṅkatā;</span><br />
</p>
<p id="ja482c2p3">
<span class="pali m-text">Ahaṁ te migamakkhissaṁ,</span><br />
</p>
<p id="ja482c2p4">
<span class="pali m-text">migānaṁ migamuttamaṁ.</span><br />
</p>
<p id="ja482c3p1">
<span class="pali m-text">Etasmiṁ vanasaṇḍasmiṁ,</span><br />
</p>
<p id="ja482c3p2">
<span class="pali m-text">ambā sālā ca pupphitā;</span><br />
</p>
<p id="ja482c3p3">
<span class="pali m-text">Indagopakasañchannā,</span><br />
</p>
<p id="ja482c3p4">
<span class="pali m-text">ettheso tiṭṭhate migo”.</span><br />
</p>
<p id="ja482c4p1">
<span class="pali m-text">“Dhanuṁ advejjhaṁ katvāna,</span><br />
</p>
<p id="ja482c4p2">
<span class="pali m-text">usuṁ sannayhupāgami;</span><br />
</p>
<p id="ja482c4p3">
<span class="pali m-text">Migo ca disvā rājānaṁ,</span><br />
</p>
<p id="ja482c4p4">
<span class="pali m-text">dūrato ajjhabhāsatha.</span><br />
</p>
<p id="ja482c5p1">
<span class="pali m-text">Āgamehi mahārāja,</span><br />
</p>
<p id="ja482c5p2">
<span class="pali m-text">mā maṁ vijjhi rathesabha;</span><br />
</p>
<p id="ja482c5p3">
<span class="pali m-text">Ko nu te idamakkhāsi,</span><br />
</p>
<p id="ja482c5p4">
<span class="pali m-text">ettheso tiṭṭhate migo”.</span><br />
</p>
<p id="ja482c6p1">
<span class="pali m-text">“Esa pāpacaro poso,</span><br />
</p>
<p id="ja482c6p2">
<span class="pali m-text">samma tiṭṭhati ārakā;</span><br />
</p>
<p id="ja482c6p3">
<span class="pali m-text">Soyaṁ me idamakkhāsi,</span><br />
</p>
<p id="ja482c6p4">
<span class="pali m-text">ettheso tiṭṭhate migo”.</span><br />
</p>
<p id="ja482c7p1">
<span class="pali m-text">“Saccaṁ kireva māhaṁsu,</span><br />
</p>
<p id="ja482c7p2">
<span class="pali m-text">narā ekacciyā idha;</span><br />
</p>
<p id="ja482c7p3">
<span class="pali m-text">Kaṭṭhaṁ niplavitaṁ seyyo,</span><br />
</p>
<p id="ja482c7p4">
<span class="pali m-text">na tvevekacciyo naro”.</span><br />
</p>
<p id="ja482c8p1">
<span class="pali m-text">“Kiṁ nu ruru garahasi migānaṁ,</span><br />
</p>
<p id="ja482c8p2">
<span class="pali m-text">Kiṁ pakkhīnaṁ kiṁ pana mānusānaṁ;</span><br />
</p>
<p id="ja482c8p3">
<span class="pali m-text">Bhayañhi maṁ vindatinapparūpaṁ,</span><br />
</p>
<p id="ja482c8p4">
<span class="pali m-text">Sutvāna taṁ mānusiṁ bhāsamānaṁ”.</span><br />
</p>
<p id="ja482c9p1">
<span class="pali m-text">“Yamuddhariṁ vāhane vuyhamānaṁ,</span><br />
</p>
<p id="ja482c9p2">
<span class="pali m-text">Mahodake salile sīghasote;</span><br />
</p>
<p id="ja482c9p3">
<span class="pali m-text">Tatonidānaṁ bhayamāgataṁ mama,</span><br />
</p>
<p id="ja482c9p4">
<span class="pali m-text">Dukkho have rāja asabbhi saṅgamo”.</span><br />
</p>
<p id="ja482c10p1">
<span class="pali m-text">“Sohaṁ catuppattamimaṁ vihaṅgamaṁ,</span><br />
</p>
<p id="ja482c10p2">
<span class="pali m-text">Tanucchidaṁ hadaye ossajāmi;</span><br />
</p>
<p id="ja482c10p3">
<span class="pali m-text">Hanāmi taṁ mittadubbhiṁ akiccakāriṁ,</span><br />
</p>
<p id="ja482c10p4">
<span class="pali m-text">Yo tādisaṁ kammakataṁ na jāne”.</span><br />
</p>
<p id="ja482c11p1">
<span class="pali m-text">“Dhīrassa bālassa have janinda,</span><br />
</p>
<p id="ja482c11p2">
<span class="pali m-text">Santo vadhaṁ nappasaṁsanti jātu;</span><br />
</p>
<p id="ja482c11p3">
<span class="pali m-text">Kāmaṁ gharaṁ gacchatu pāpadhammo,</span><br />
</p>
<p id="ja482c11p4">
<span class="pali m-text">Yañcassa bhaṭṭhaṁ tadetassa dehi;</span><br />
</p>
<p id="ja482c11p5">
<span class="pali m-text">Ahañca te kāmakaro bhavāmi”.</span><br />
</p>
<p id="ja482c12p1">
<span class="pali m-text">“Addhā rurū aññataro sataṁ so,</span><br />
</p>
<p id="ja482c12p2">
<span class="pali m-text">Yo dubbhato mānusassa na dubbhi;</span><br />
</p>
<p id="ja482c12p3">
<span class="pali m-text">Kāmaṁ gharaṁ gacchatu pāpadhammo,</span><br />
</p>
<p id="ja482c12p4">
<span class="pali m-text">Yañcassa bhaṭṭhaṁ tadetassa dammi;</span><br />
</p>
<p id="ja482c12p5">
<span class="pali m-text">Ahañca te kāmacāraṁ dadāmi”.</span><br />
</p>
<p id="ja482c13p1">
<span class="pali m-text">“Suvijānaṁ siṅgālānaṁ,</span><br />
</p>
<p id="ja482c13p2">
<span class="pali m-text">sakuṇānañca vassitaṁ;</span><br />
</p>
<p id="ja482c13p3">
<span class="pali m-text">Manussavassitaṁ rāja,</span><br />
</p>
<p id="ja482c13p4">
<span class="pali m-text">dubbijānataraṁ tato.</span><br />
</p>
<p id="ja482c14p1">
<span class="pali m-text">Api ce maññatī poso,</span><br />
</p>
<p id="ja482c14p2">
<span class="pali m-text">ñāti mitto sakhāti vā;</span><br />
</p>
<p id="ja482c14p3">
<span class="pali m-text">Yo pubbe sumano hutvā,</span><br />
</p>
<p id="ja482c14p4">
<span class="pali m-text">pacchā sampajjate diso”.</span><br />
</p>
<p id="ja482c15p1">
<span class="pali m-text">“Samāgatā jānapadā,</span><br />
</p>
<p id="ja482c15p2">
<span class="pali m-text">negamā ca samāgatā;</span><br />
</p>
<p id="ja482c15p3">
<span class="pali m-text">Migā sassāni khādanti,</span><br />
</p>
<p id="ja482c15p4">
<span class="pali m-text">taṁ devo paṭisedhatu”.</span><br />
</p>
<p id="ja482c16p1">
<span class="pali m-text">“Kāmaṁ janapado māsi,</span><br />
</p>
<p id="ja482c16p2">
<span class="pali m-text">raṭṭhañcāpi vinassatu;</span><br />
</p>
<p id="ja482c16p3">
<span class="pali m-text">Na tvevāhaṁ ruruṁ dubbhe,</span><br />
</p>
<p id="ja482c16p4">
<span class="pali m-text">datvā abhayadakkhiṇaṁ.</span><br />
</p>
<p id="ja482c17p1">
<span class="pali m-text">Mā me janapado āsi,</span><br />
</p>
<p id="ja482c17p2">
<span class="pali m-text">raṭṭhañcāpi vinassatu;</span><br />
</p>
<p id="ja482c17p3">
<span class="pali m-text">Na tvevāhaṁ migarājassa,</span><br />
</p>
<p id="ja482c17p4">
<span class="pali m-text">varaṁ datvā musā bhaṇe”ti.</span><br />
</p>
<p id="ja482c18p1">
<span class="pali m-text">Rurumigarājajātakaṁ navamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>