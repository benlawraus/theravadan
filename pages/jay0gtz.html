<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0gtz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0gtz.html" />
  <meta property="og:description" content="Sattakanipāta Gandhāravagga 10. Kummāsapiṇḍijātaka “Na kiratthi anomadassisu, Pāricariyā buddhesu appikā; Sukkhāya aloṇikāya ca, Passaphalaṁ kummāsapiṇḍiyā. Hatthigavassā cime bahū, Dhanadhaññaṁ pathavī ca kevalā; Nāriyo cimā accharūpamā, Passa phalaṁ kummāsapiṇḍiyā”. “Abhikkhaṇaṁ rājakuñjara, Gāthā bhāsasi kosalādhipa; Pucchāmi taṁ raṭṭhavaḍḍhana, Bāḷhaṁ pītimano pabhāsasi”. “Imasmiññeva nagare, kule …" />
  <meta name="twitter:description" content="Sattakanipāta Gandhāravagga 10. Kummāsapiṇḍijātaka “Na kiratthi anomadassisu, Pāricariyā buddhesu appikā; Sukkhāya aloṇikāya ca, Passaphalaṁ kummāsapiṇḍiyā. Hatthigavassā cime bahū, Dhanadhaññaṁ pathavī ca kevalā; Nāriyo cimā accharūpamā, Passa phalaṁ kummāsapiṇḍiyā”. “Abhikkhaṇaṁ rājakuñjara, Gāthā bhāsasi kosalādhipa; Pucchāmi taṁ raṭṭhavaḍḍhana, Bāḷhaṁ pītimano pabhāsasi”. “Imasmiññeva nagare, kule …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="sattakanipata">
<h2><a href="#sattakanipata">Sattakanipāta</a></h2>
<section id="gandharavagga">
<h3><a href="#gandharavagga">Gandhāravagga</a></h3>
<section id="kummasapindijataka">
<h4><a href="#kummasapindijataka">10. Kummāsapiṇḍijātaka</a></h4>
<p id="ja415c1p1">
<span class="m-text m-primary">“Na kiratthi anomadassisu,</span><br />
</p>
<p id="ja415c1p2">
<span class="m-text m-primary">Pāricariyā buddhesu appikā;</span><br />
</p>
<p id="ja415c1p3">
<span class="m-text m-primary">Sukkhāya aloṇikāya ca,</span><br />
</p>
<p id="ja415c1p4">
<span class="m-text m-primary">Passaphalaṁ kummāsapiṇḍiyā.</span><br />
</p>
<p id="ja415c2p1">
<span class="m-text m-primary">Hatthigavassā cime bahū,</span><br />
</p>
<p id="ja415c2p2">
<span class="m-text m-primary">Dhanadhaññaṁ pathavī ca kevalā;</span><br />
</p>
<p id="ja415c2p3">
<span class="m-text m-primary">Nāriyo cimā accharūpamā,</span><br />
</p>
<p id="ja415c2p4">
<span class="m-text m-primary">Passa phalaṁ kummāsapiṇḍiyā”.</span><br />
</p>
<p id="ja415c3p1">
<span class="m-text m-primary">“Abhikkhaṇaṁ rājakuñjara,</span><br />
</p>
<p id="ja415c3p2">
<span class="m-text m-primary">Gāthā bhāsasi kosalādhipa;</span><br />
</p>
<p id="ja415c3p3">
<span class="m-text m-primary">Pucchāmi taṁ raṭṭhavaḍḍhana,</span><br />
</p>
<p id="ja415c3p4">
<span class="m-text m-primary">Bāḷhaṁ pītimano pabhāsasi”.</span><br />
</p>
<p id="ja415c4p1">
<span class="m-text m-primary">“Imasmiññeva nagare,</span><br />
</p>
<p id="ja415c4p2">
<span class="m-text m-primary">kule aññatare ahuṁ;</span><br />
</p>
<p id="ja415c4p3">
<span class="m-text m-primary">Parakammakaro āsiṁ,</span><br />
</p>
<p id="ja415c4p4">
<span class="m-text m-primary">bhatako sīlasaṁvuto.</span><br />
</p>
<p id="ja415c5p1">
<span class="m-text m-primary">Kammāya nikkhamantohaṁ,</span><br />
</p>
<p id="ja415c5p2">
<span class="m-text m-primary">caturo samaṇeddasaṁ;</span><br />
</p>
<p id="ja415c5p3">
<span class="m-text m-primary">Ācārasīlasampanne,</span><br />
</p>
<p id="ja415c5p4">
<span class="m-text m-primary">sītibhūte anāsave.</span><br />
</p>
<p id="ja415c6p1">
<span class="m-text m-primary">Tesu cittaṁ pasādetvā,</span><br />
</p>
<p id="ja415c6p2">
<span class="m-text m-primary">nisīdetvā paṇṇasanthate;</span><br />
</p>
<p id="ja415c6p3">
<span class="m-text m-primary">Adaṁ buddhāna kummāsaṁ,</span><br />
</p>
<p id="ja415c6p4">
<span class="m-text m-primary">pasanno sehi pāṇibhi.</span><br />
</p>
<p id="ja415c7p1">
<span class="m-text m-primary">Tassa kammassa kusalassa,</span><br />
</p>
<p id="ja415c7p2">
<span class="m-text m-primary">idaṁ me edisaṁ phalaṁ;</span><br />
</p>
<p id="ja415c7p3">
<span class="m-text m-primary">Anubhomi idaṁ rajjaṁ,</span><br />
</p>
<p id="ja415c7p4">
<span class="m-text m-primary">phītaṁ dharaṇimuttamaṁ”.</span><br />
</p>
<p id="ja415c8p1">
<span class="m-text m-primary">“Dadaṁ bhuñja mā ca pamādo,</span><br />
</p>
<p id="ja415c8p2">
<span class="m-text m-primary">Cakkaṁ vattaya kosalādhipa;</span><br />
</p>
<p id="ja415c8p3">
<span class="m-text m-primary">Mā rāja adhammiko ahu,</span><br />
</p>
<p id="ja415c8p4">
<span class="m-text m-primary">Dhammaṁ pālaya kosalādhipa”.</span><br />
</p>
<p id="ja415c9p1">
<span class="m-text m-primary">“Sohaṁ tadeva punappunaṁ,</span><br />
</p>
<p id="ja415c9p2">
<span class="m-text m-primary">Vaṭumaṁ ācarissāmi sobhane;</span><br />
</p>
<p id="ja415c9p3">
<span class="m-text m-primary">Ariyācaritaṁ sukosale,</span><br />
</p>
<p id="ja415c9p4">
<span class="m-text m-primary">Arahanto me manāpāva passituṁ.</span><br />
</p>
<p id="ja415c10p1">
<span class="m-text m-primary">Devī viya accharūpamā,</span><br />
</p>
<p id="ja415c10p2">
<span class="m-text m-primary">Majjhe nārigaṇassa sobhasi;</span><br />
</p>
<p id="ja415c10p3">
<span class="m-text m-primary">Kiṁ kammamakāsi bhaddakaṁ,</span><br />
</p>
<p id="ja415c10p4">
<span class="m-text m-primary">Kenāsi vaṇṇavatī sukosale”.</span><br />
</p>
<p id="ja415c11p1">
<span class="m-text m-primary">“Ambaṭṭhakulassa khattiya,</span><br />
</p>
<p id="ja415c11p2">
<span class="m-text m-primary">Dāsyāhaṁ parapesiyā ahuṁ;</span><br />
</p>
<p id="ja415c11p3">
<span class="m-text m-primary">Saññatā ca dhammajīvinī,</span><br />
</p>
<p id="ja415c11p4">
<span class="m-text m-primary">Sīlavatī ca apāpadassanā.</span><br />
</p>
<p id="ja415c12p1">
<span class="m-text m-primary">Uddhaṭabhattaṁ ahaṁ tadā,</span><br />
</p>
<p id="ja415c12p2">
<span class="m-text m-primary">Caramānassa adāsi bhikkhuno;</span><br />
</p>
<p id="ja415c12p3">
<span class="m-text m-primary">Vittā sumanā sayaṁ ahaṁ,</span><br />
</p>
<p id="ja415c12p4">
<span class="m-text m-primary">Tassa kammassa phalaṁ mamedisan”ti.</span><br />
</p>
<p id="ja415c13p1">
<span class="m-text m-primary">Kummāsapiṇḍijātakaṁ dasamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>