<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0gtz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0gtz.html" />
  <meta property="og:description" content="Bhaddālivagga 3 Tiṇasūlakachādaniyattheraapadāna “Jātiṁ jarañca maraṇaṁ, paccavekkhiṁ ahaṁ tadā; Ekako abhinikkhamma, pabbajiṁ anagāriyaṁ. Caramānonupubbena, gaṅgātīraṁ upāgamiṁ; Tatthaddasāsiṁ pathaviṁ, gaṅgātīre samunnataṁ. Assamaṁ tattha māpetvā, vasāmi assame ahaṁ; Sukato caṅkamo mayhaṁ, nānādijagaṇāyuto. Mamupenti ca vissatthā, kūjanti ca manoharaṁ; Ramamāno saha tehi, vasāmi assame ahaṁ. Mama assamasāmantā …" />
  <meta name="twitter:description" content="Bhaddālivagga 3 Tiṇasūlakachādaniyattheraapadāna “Jātiṁ jarañca maraṇaṁ, paccavekkhiṁ ahaṁ tadā; Ekako abhinikkhamma, pabbajiṁ anagāriyaṁ. Caramānonupubbena, gaṅgātīraṁ upāgamiṁ; Tatthaddasāsiṁ pathaviṁ, gaṅgātīre samunnataṁ. Assamaṁ tattha māpetvā, vasāmi assame ahaṁ; Sukato caṅkamo mayhaṁ, nānādijagaṇāyuto. Mamupenti ca vissatthā, kūjanti ca manoharaṁ; Ramamāno saha tehi, vasāmi assame ahaṁ. Mama assamasāmantā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddalivagga">
<h2><a href="#bhaddalivagga">Bhaddālivagga</a></h2>
<section id="tinasulakachadaniyattheraapadana">
<h3><a href="#tinasulakachadaniyattheraapadana">3 Tiṇasūlakachādaniyattheraapadāna</a></h3>
<p id="tha-ap415c1p1">
<span class="m-text m-primary">“Jātiṁ jarañca maraṇaṁ,</span><br />
</p>
<p id="tha-ap415c1p2">
<span class="m-text m-primary">paccavekkhiṁ ahaṁ tadā;</span><br />
</p>
<p id="tha-ap415c1p3">
<span class="m-text m-primary">Ekako abhinikkhamma,</span><br />
</p>
<p id="tha-ap415c1p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap415c2p1">
<span class="m-text m-primary">Caramānonupubbena,</span><br />
</p>
<p id="tha-ap415c2p2">
<span class="m-text m-primary">gaṅgātīraṁ upāgamiṁ;</span><br />
</p>
<p id="tha-ap415c2p3">
<span class="m-text m-primary">Tatthaddasāsiṁ pathaviṁ,</span><br />
</p>
<p id="tha-ap415c2p4">
<span class="m-text m-primary">gaṅgātīre samunnataṁ.</span><br />
</p>
<p id="tha-ap415c3p1">
<span class="m-text m-primary">Assamaṁ tattha māpetvā,</span><br />
</p>
<p id="tha-ap415c3p2">
<span class="m-text m-primary">vasāmi assame ahaṁ;</span><br />
</p>
<p id="tha-ap415c3p3">
<span class="m-text m-primary">Sukato caṅkamo mayhaṁ,</span><br />
</p>
<p id="tha-ap415c3p4">
<span class="m-text m-primary">nānādijagaṇāyuto.</span><br />
</p>
<p id="tha-ap415c4p1">
<span class="m-text m-primary">Mamupenti ca vissatthā,</span><br />
</p>
<p id="tha-ap415c4p2">
<span class="m-text m-primary">kūjanti ca manoharaṁ;</span><br />
</p>
<p id="tha-ap415c4p3">
<span class="m-text m-primary">Ramamāno saha tehi,</span><br />
</p>
<p id="tha-ap415c4p4">
<span class="m-text m-primary">vasāmi assame ahaṁ.</span><br />
</p>
<p id="tha-ap415c5p1">
<span class="m-text m-primary">Mama assamasāmantā,</span><br />
</p>
<p id="tha-ap415c5p2">
<span class="m-text m-primary">migarājā catukkamo;</span><br />
</p>
<p id="tha-ap415c5p3">
<span class="m-text m-primary">Āsayā abhinikkhamma,</span><br />
</p>
<p id="tha-ap415c5p4">
<span class="m-text m-primary">gajji so asanī viya.</span><br />
</p>
<p id="tha-ap415c6p1">
<span class="m-text m-primary">Nadite migarāje ca,</span><br />
</p>
<p id="tha-ap415c6p2">
<span class="m-text m-primary">hāso me udapajjatha;</span><br />
</p>
<p id="tha-ap415c6p3">
<span class="m-text m-primary">Migarājaṁ gavesanto,</span><br />
</p>
<p id="tha-ap415c6p4">
<span class="m-text m-primary">addasaṁ lokanāyakaṁ.</span><br />
</p>
<p id="tha-ap415c7p1">
<span class="m-text m-primary">Disvānāhaṁ devadevaṁ,</span><br />
</p>
<p id="tha-ap415c7p2">
<span class="m-text m-primary">tissaṁ lokagganāyakaṁ;</span><br />
</p>
<p id="tha-ap415c7p3">
<span class="m-text m-primary">Haṭṭho haṭṭhena cittena,</span><br />
</p>
<p id="tha-ap415c7p4">
<span class="m-text m-primary">pūjayiṁ nāgakesaraṁ.</span><br />
</p>
<p id="tha-ap415c8p1">
<span class="m-text m-primary">Uggacchantaṁva sūriyaṁ,</span><br />
</p>
<p id="tha-ap415c8p2">
<span class="m-text m-primary">sālarājaṁva pupphitaṁ;</span><br />
</p>
<p id="tha-ap415c8p3">
<span class="m-text m-primary">Osadhiṁva virocantaṁ,</span><br />
</p>
<p id="tha-ap415c8p4">
<span class="m-text m-primary">santhaviṁ lokanāyakaṁ.</span><br />
</p>
<p id="tha-ap415c9p1">
<span class="m-text m-primary">‘Tava ñāṇena sabbaññu,</span><br />
</p>
<p id="tha-ap415c9p2">
<span class="m-text m-primary">mocesimaṁ sadevakaṁ;</span><br />
</p>
<p id="tha-ap415c9p3">
<span class="m-text m-primary">Tavaṁ ārādhayitvāna,</span><br />
</p>
<p id="tha-ap415c9p4">
<span class="m-text m-primary">jātiyā parimuccare.</span><br />
</p>
<p id="tha-ap415c10p1">
<span class="m-text m-primary">Adassanena sabbaññu,</span><br />
</p>
<p id="tha-ap415c10p2">
<span class="m-text m-primary">buddhānaṁ sabbadassinaṁ;</span><br />
</p>
<p id="tha-ap415c10p3">
<span class="m-text m-primary">Patantivīcinirayaṁ,</span><br />
</p>
<p id="tha-ap415c10p4">
<span class="m-text m-primary">rāgadosehi ophuṭā.</span><br />
</p>
<p id="tha-ap415c11p1">
<span class="m-text m-primary">Tava dassanamāgamma,</span><br />
</p>
<p id="tha-ap415c11p2">
<span class="m-text m-primary">sabbaññu lokanāyaka;</span><br />
</p>
<p id="tha-ap415c11p3">
<span class="m-text m-primary">Pamuccanti bhavā sabbā,</span><br />
</p>
<p id="tha-ap415c11p4">
<span class="m-text m-primary">phusanti amataṁ padaṁ.</span><br />
</p>
<p id="tha-ap415c12p1">
<span class="m-text m-primary">Yadā buddhā cakkhumanto,</span><br />
</p>
<p id="tha-ap415c12p2">
<span class="m-text m-primary">uppajjanti pabhaṅkarā;</span><br />
</p>
<p id="tha-ap415c12p3">
<span class="m-text m-primary">Kilese jhāpayitvāna,</span><br />
</p>
<p id="tha-ap415c12p4">
<span class="m-text m-primary">ālokaṁ dassayanti te’.</span><br />
</p>
<p id="tha-ap415c13p1">
<span class="m-text m-primary">Kittayitvāna sambuddhaṁ,</span><br />
</p>
<p id="tha-ap415c13p2">
<span class="m-text m-primary">tissaṁ lokagganāyakaṁ;</span><br />
</p>
<p id="tha-ap415c13p3">
<span class="m-text m-primary">Haṭṭho haṭṭhena cittena,</span><br />
</p>
<p id="tha-ap415c13p4">
<span class="m-text m-primary">tiṇasūlaṁ apūjayiṁ.</span><br />
</p>
<p id="tha-ap415c14p1">
<span class="m-text m-primary">Mama saṅkappamaññāya,</span><br />
</p>
<p id="tha-ap415c14p2">
<span class="m-text m-primary">tisso lokagganāyako;</span><br />
</p>
<p id="tha-ap415c14p3">
<span class="m-text m-primary">Sakāsane nisīditvā,</span><br />
</p>
<p id="tha-ap415c14p4">
<span class="m-text m-primary">imā gāthā abhāsatha.</span><br />
</p>
<p id="tha-ap415c15p1">
<span class="m-text m-primary">‘Yo maṁ pupphehi chādesi,</span><br />
</p>
<p id="tha-ap415c15p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap415c15p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap415c15p4">
<span class="m-text m-primary">suṇātha mama bhāsato.</span><br />
</p>
<p id="tha-ap415c16p1">
<span class="m-text m-primary">Pañcavīsatikkhattuṁ so,</span><br />
</p>
<p id="tha-ap415c16p2">
<span class="m-text m-primary">devarajjaṁ karissati;</span><br />
</p>
<p id="tha-ap415c16p3">
<span class="m-text m-primary">Pañcasattatikkhattuñca,</span><br />
</p>
<p id="tha-ap415c16p4">
<span class="m-text m-primary">cakkavattī bhavissati.</span><br />
</p>
<p id="tha-ap415c17p1">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap415c17p2">
<span class="m-text m-primary">gaṇanāto asaṅkhiyaṁ;</span><br />
</p>
<p id="tha-ap415c17p3">
<span class="m-text m-primary">Tassa kammanissandena,</span><br />
</p>
<p id="tha-ap415c17p4">
<span class="m-text m-primary">pupphānaṁ pūjanāya ca.</span><br />
</p>
<p id="tha-ap415c18p1">
<span class="m-text m-primary">Sīsaṁnhāto cayaṁ poso,</span><br />
</p>
<p id="tha-ap415c18p2">
<span class="m-text m-primary">pupphamākaṅkhate yadi;</span><br />
</p>
<p id="tha-ap415c18p3">
<span class="m-text m-primary">Puññakammena saṁyuttaṁ,</span><br />
</p>
<p id="tha-ap415c18p4">
<span class="m-text m-primary">purato pātubhavissati.</span><br />
</p>
<p id="tha-ap415c19p1">
<span class="m-text m-primary">Yaṁ yaṁ icchati kāmehi,</span><br />
</p>
<p id="tha-ap415c19p2">
<span class="m-text m-primary">taṁ taṁ pātubhavissati;</span><br />
</p>
<p id="tha-ap415c19p3">
<span class="m-text m-primary">Saṅkappaṁ paripūretvā,</span><br />
</p>
<p id="tha-ap415c19p4">
<span class="m-text m-primary">nibbāyissatināsavo’.</span><br />
</p>
<p id="tha-ap415c20p1">
<span class="m-text m-primary">Aṭṭhārasamaṁ bhāṇavāraṁ.</span><br />
</p>
<p id="tha-ap415c21p1">
<span class="m-text m-primary">Kilese jhāpayitvāna,</span><br />
</p>
<p id="tha-ap415c21p2">
<span class="m-text m-primary">sampajāno patissato;</span><br />
</p>
<p id="tha-ap415c21p3">
<span class="m-text m-primary">Ekāsane nisīditvā,</span><br />
</p>
<p id="tha-ap415c21p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap415c22p1">
<span class="m-text m-primary">Caṅkamanto nipajjanto,</span><br />
</p>
<p id="tha-ap415c22p2">
<span class="m-text m-primary">nisinno uda vā ṭhito;</span><br />
</p>
<p id="tha-ap415c22p3">
<span class="m-text m-primary">Buddhaseṭṭhaṁ saritvāna,</span><br />
</p>
<p id="tha-ap415c22p4">
<span class="m-text m-primary">viharāmi ahaṁ sadā.</span><br />
</p>
<p id="tha-ap415c23p1">
<span class="m-text m-primary">Cīvare piṇḍapāte ca,</span><br />
</p>
<p id="tha-ap415c23p2">
<span class="m-text m-primary">paccaye sayanāsane;</span><br />
</p>
<p id="tha-ap415c23p3">
<span class="m-text m-primary">Tattha me ūnatā natthi,</span><br />
</p>
<p id="tha-ap415c23p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap415c24p1">
<span class="m-text m-primary">So dāni patto amataṁ,</span><br />
</p>
<p id="tha-ap415c24p2">
<span class="m-text m-primary">santaṁ padamanuttaraṁ;</span><br />
</p>
<p id="tha-ap415c24p3">
<span class="m-text m-primary">Sabbāsave pariññāya,</span><br />
</p>
<p id="tha-ap415c24p4">
<span class="m-text m-primary">viharāmi anāsavo.</span><br />
</p>
<p id="tha-ap415c25p1">
<span class="m-text m-primary">Dvenavute ito kappe,</span><br />
</p>
<p id="tha-ap415c25p2">
<span class="m-text m-primary">yaṁ pupphamabhipūjayiṁ;</span><br />
</p>
<p id="tha-ap415c25p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap415c25p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap415c26p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap415c26p2">
<span class="m-text m-primary">…pe…</span><br />
</p>
<p id="tha-ap415c26p3">
<span class="m-text m-primary">viharāmi anāsavo.</span><br />
</p>
<p id="tha-ap415c27p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap415c27p2">
<span class="m-text m-primary">…pe…</span><br />
</p>
<p id="tha-ap415c27p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap415c28p1">
<span class="m-text m-primary">Paṭisambhidā catasso,</span><br />
</p>
<p id="tha-ap415c28p2">
<span class="m-text m-primary">…pe…</span><br />
</p>
<p id="tha-ap415c28p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap415c29p1">
<span class="m-text m-primary">Itthaṁ sudaṁ āyasmā tiṇasūlakachādaniyo thero imā gāthāyo abhāsitthāti.</span><br />
</p>
<p id="tha-ap415c30p1">
<span class="m-text m-primary">Tiṇasūlakachādaniyattherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>