<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0ngz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0ngz.html" />
  <meta property="og:description" content="Bhaddiyavagga 4. Vaṅgīsattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Yathāpi sāgare ūmi, gagane viya tārakā; Evaṁ pāvacanaṁ tassa, arahantehi cittitaṁ. Sadevāsuranāgehi, manujehi purakkhato; Samaṇabrāhmaṇākiṇṇe, janamajjhe jinuttamo. Pabhāhi anurañjanto, loke lokantagū jino; Vacanena vibodhento, veneyyapadumāni so. Vesārajjehi sampanno, catūhi purisuttamo; Pahīnabhayasārajjo, khemappatto visārado …" />
  <meta name="twitter:description" content="Bhaddiyavagga 4. Vaṅgīsattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Yathāpi sāgare ūmi, gagane viya tārakā; Evaṁ pāvacanaṁ tassa, arahantehi cittitaṁ. Sadevāsuranāgehi, manujehi purakkhato; Samaṇabrāhmaṇākiṇṇe, janamajjhe jinuttamo. Pabhāhi anurañjanto, loke lokantagū jino; Vacanena vibodhento, veneyyapadumāni so. Vesārajjehi sampanno, catūhi purisuttamo; Pahīnabhayasārajjo, khemappatto visārado …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddiyavagga">
<h2><a href="#bhaddiyavagga">Bhaddiyavagga</a></h2>
<section id="vangisattheraapadana">
<h3><a href="#vangisattheraapadana">4. Vaṅgīsattheraapadāna</a></h3>
<p id="tha-ap546c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap546c1p2">
<span class="m-text m-primary">sabbadhammesu cakkhumā;</span><br />
</p>
<p id="tha-ap546c1p3">
<span class="m-text m-primary">Ito satasahassamhi,</span><br />
</p>
<p id="tha-ap546c1p4">
<span class="m-text m-primary">kappe uppajji nāyako.</span><br />
</p>
<p id="tha-ap546c2p1">
<span class="m-text m-primary">Yathāpi sāgare ūmi,</span><br />
</p>
<p id="tha-ap546c2p2">
<span class="m-text m-primary">gagane viya tārakā;</span><br />
</p>
<p id="tha-ap546c2p3">
<span class="m-text m-primary">Evaṁ pāvacanaṁ tassa,</span><br />
</p>
<p id="tha-ap546c2p4">
<span class="m-text m-primary">arahantehi cittitaṁ.</span><br />
</p>
<p id="tha-ap546c3p1">
<span class="m-text m-primary">Sadevāsuranāgehi,</span><br />
</p>
<p id="tha-ap546c3p2">
<span class="m-text m-primary">manujehi purakkhato;</span><br />
</p>
<p id="tha-ap546c3p3">
<span class="m-text m-primary">Samaṇabrāhmaṇākiṇṇe,</span><br />
</p>
<p id="tha-ap546c3p4">
<span class="m-text m-primary">janamajjhe jinuttamo.</span><br />
</p>
<p id="tha-ap546c4p1">
<span class="m-text m-primary">Pabhāhi anurañjanto,</span><br />
</p>
<p id="tha-ap546c4p2">
<span class="m-text m-primary">loke lokantagū jino;</span><br />
</p>
<p id="tha-ap546c4p3">
<span class="m-text m-primary">Vacanena vibodhento,</span><br />
</p>
<p id="tha-ap546c4p4">
<span class="m-text m-primary">veneyyapadumāni so.</span><br />
</p>
<p id="tha-ap546c5p1">
<span class="m-text m-primary">Vesārajjehi sampanno,</span><br />
</p>
<p id="tha-ap546c5p2">
<span class="m-text m-primary">catūhi purisuttamo;</span><br />
</p>
<p id="tha-ap546c5p3">
<span class="m-text m-primary">Pahīnabhayasārajjo,</span><br />
</p>
<p id="tha-ap546c5p4">
<span class="m-text m-primary">khemappatto visārado.</span><br />
</p>
<p id="tha-ap546c6p1">
<span class="m-text m-primary">Āsabhaṁ pavaraṁ ṭhānaṁ,</span><br />
</p>
<p id="tha-ap546c6p2">
<span class="m-text m-primary">buddhabhūmiñca kevalaṁ;</span><br />
</p>
<p id="tha-ap546c6p3">
<span class="m-text m-primary">Paṭijānāti lokaggo,</span><br />
</p>
<p id="tha-ap546c6p4">
<span class="m-text m-primary">natthi sañcodako kvaci.</span><br />
</p>
<p id="tha-ap546c7p1">
<span class="m-text m-primary">Sīhanādamasambhītaṁ,</span><br />
</p>
<p id="tha-ap546c7p2">
<span class="m-text m-primary">nadato tassa tādino;</span><br />
</p>
<p id="tha-ap546c7p3">
<span class="m-text m-primary">Devo naro vā brahmā vā,</span><br />
</p>
<p id="tha-ap546c7p4">
<span class="m-text m-primary">paṭivattā na vijjati.</span><br />
</p>
<p id="tha-ap546c8p1">
<span class="m-text m-primary">Desento pavaraṁ dhammaṁ,</span><br />
</p>
<p id="tha-ap546c8p2">
<span class="m-text m-primary">santārento sadevakaṁ;</span><br />
</p>
<p id="tha-ap546c8p3">
<span class="m-text m-primary">Dhammacakkaṁ pavatteti,</span><br />
</p>
<p id="tha-ap546c8p4">
<span class="m-text m-primary">parisāsu visārado.</span><br />
</p>
<p id="tha-ap546c9p1">
<span class="m-text m-primary">Paṭibhānavataṁ aggaṁ,</span><br />
</p>
<p id="tha-ap546c9p2">
<span class="m-text m-primary">sāvakaṁ sādhusammataṁ;</span><br />
</p>
<p id="tha-ap546c9p3">
<span class="m-text m-primary">Guṇaṁ bahuṁ pakittetvā,</span><br />
</p>
<p id="tha-ap546c9p4">
<span class="m-text m-primary">etadagge ṭhapesi taṁ.</span><br />
</p>
<p id="tha-ap546c10p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap546c10p2">
<span class="m-text m-primary">brāhmaṇo sādhusammato;</span><br />
</p>
<p id="tha-ap546c10p3">
<span class="m-text m-primary">Sabbavedavidū jāto,</span><br />
</p>
<p id="tha-ap546c10p4">
<span class="m-text m-primary">vāgīso vādisūdano.</span><br />
</p>
<p id="tha-ap546c11p1">
<span class="m-text m-primary">Upecca taṁ mahāvīraṁ,</span><br />
</p>
<p id="tha-ap546c11p2">
<span class="m-text m-primary">sutvāhaṁ dhammadesanaṁ;</span><br />
</p>
<p id="tha-ap546c11p3">
<span class="m-text m-primary">Pītivaraṁ paṭilabhiṁ,</span><br />
</p>
<p id="tha-ap546c11p4">
<span class="m-text m-primary">sāvakassa guṇe rato.</span><br />
</p>
<p id="tha-ap546c12p1">
<span class="m-text m-primary">Nimantetvāva sugataṁ,</span><br />
</p>
<p id="tha-ap546c12p2">
<span class="m-text m-primary">sasaṅghaṁ lokanandanaṁ;</span><br />
</p>
<p id="tha-ap546c12p3">
<span class="m-text m-primary">Sattāhaṁ bhojayitvāhaṁ,</span><br />
</p>
<p id="tha-ap546c12p4">
<span class="m-text m-primary">dussehacchādayiṁ tadā.</span><br />
</p>
<p id="tha-ap546c13p1">
<span class="m-text m-primary">Nipacca sirasā pāde,</span><br />
</p>
<p id="tha-ap546c13p2">
<span class="m-text m-primary">katokāso katañjalī;</span><br />
</p>
<p id="tha-ap546c13p3">
<span class="m-text m-primary">Ekamantaṁ ṭhito haṭṭho,</span><br />
</p>
<p id="tha-ap546c13p4">
<span class="m-text m-primary">santhaviṁ jinamuttamaṁ.</span><br />
</p>
<p id="tha-ap546c14p1">
<span class="m-text m-primary">‘Namo te vādimaddana,</span><br />
</p>
<p id="tha-ap546c14p2">
<span class="m-text m-primary">namo te isisattama;</span><br />
</p>
<p id="tha-ap546c14p3">
<span class="m-text m-primary">Namo te sabbalokagga,</span><br />
</p>
<p id="tha-ap546c14p4">
<span class="m-text m-primary">namo te abhayaṁ kara.</span><br />
</p>
<p id="tha-ap546c15p1">
<span class="m-text m-primary">Namo te māramathana,</span><br />
</p>
<p id="tha-ap546c15p2">
<span class="m-text m-primary">namo te diṭṭhisūdana;</span><br />
</p>
<p id="tha-ap546c15p3">
<span class="m-text m-primary">Namo te santisukhada,</span><br />
</p>
<p id="tha-ap546c15p4">
<span class="m-text m-primary">namo te saraṇaṁ kara.</span><br />
</p>
<p id="tha-ap546c16p1">
<span class="m-text m-primary">Anāthānaṁ bhavaṁ nātho,</span><br />
</p>
<p id="tha-ap546c16p2">
<span class="m-text m-primary">bhītānaṁ abhayappado;</span><br />
</p>
<p id="tha-ap546c16p3">
<span class="m-text m-primary">Vissāmabhūmi santānaṁ,</span><br />
</p>
<p id="tha-ap546c16p4">
<span class="m-text m-primary">saraṇaṁ saraṇesinaṁ’.</span><br />
</p>
<p id="tha-ap546c17p1">
<span class="m-text m-primary">Evamādīhi sambuddhaṁ,</span><br />
</p>
<p id="tha-ap546c17p2">
<span class="m-text m-primary">santhavitvā mahāguṇaṁ;</span><br />
</p>
<p id="tha-ap546c17p3">
<span class="m-text m-primary">Avocaṁ vādisūdassa,</span><br />
</p>
<p id="tha-ap546c17p4">
<span class="m-text m-primary">gatiṁ pappomi bhikkhuno.</span><br />
</p>
<p id="tha-ap546c18p1">
<span class="m-text m-primary">Tadā avoca bhagavā,</span><br />
</p>
<p id="tha-ap546c18p2">
<span class="m-text m-primary">anantapaṭibhānavā;</span><br />
</p>
<p id="tha-ap546c18p3">
<span class="m-text m-primary">‘Yo so buddhaṁ abhojesi,</span><br />
</p>
<p id="tha-ap546c18p4">
<span class="m-text m-primary">sattāhaṁ sahasāvakaṁ.</span><br />
</p>
<p id="tha-ap546c19p1">
<span class="m-text m-primary">Guṇañca me pakittesi,</span><br />
</p>
<p id="tha-ap546c19p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap546c19p3">
<span class="m-text m-primary">Eso patthayate ṭhānaṁ,</span><br />
</p>
<p id="tha-ap546c19p4">
<span class="m-text m-primary">vādisūdassa bhikkhuno.</span><br />
</p>
<p id="tha-ap546c20p1">
<span class="m-text m-primary">Anāgatamhi addhāne,</span><br />
</p>
<p id="tha-ap546c20p2">
<span class="m-text m-primary">lacchase taṁ manorathaṁ;</span><br />
</p>
<p id="tha-ap546c20p3">
<span class="m-text m-primary">Devamānusasampattiṁ,</span><br />
</p>
<p id="tha-ap546c20p4">
<span class="m-text m-primary">anubhotvā anappakaṁ.</span><br />
</p>
<p id="tha-ap546c21p1">
<span class="m-text m-primary">Satasahassito kappe,</span><br />
</p>
<p id="tha-ap546c21p2">
<span class="m-text m-primary">okkākakulasambhavo;</span><br />
</p>
<p id="tha-ap546c21p3">
<span class="m-text m-primary">Gotamo nāma gottena,</span><br />
</p>
<p id="tha-ap546c21p4">
<span class="m-text m-primary">satthā loke bhavissati.</span><br />
</p>
<p id="tha-ap546c22p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap546c22p2">
<span class="m-text m-primary">oraso dhammanimmito;</span><br />
</p>
<p id="tha-ap546c22p3">
<span class="m-text m-primary">Vaṅgīso nāma nāmena,</span><br />
</p>
<p id="tha-ap546c22p4">
<span class="m-text m-primary">hessati satthu sāvako’.</span><br />
</p>
<p id="tha-ap546c23p1">
<span class="m-text m-primary">Taṁ sutvā mudito hutvā,</span><br />
</p>
<p id="tha-ap546c23p2">
<span class="m-text m-primary">yāvajīvaṁ tadā jinaṁ;</span><br />
</p>
<p id="tha-ap546c23p3">
<span class="m-text m-primary">Paccayehi upaṭṭhāsiṁ,</span><br />
</p>
<p id="tha-ap546c23p4">
<span class="m-text m-primary">mettacitto tathāgataṁ.</span><br />
</p>
<p id="tha-ap546c24p1">
<span class="m-text m-primary">Tena kammena sukatena,</span><br />
</p>
<p id="tha-ap546c24p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap546c24p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap546c24p4">
<span class="m-text m-primary">tusitaṁ agamāsahaṁ.</span><br />
</p>
<p id="tha-ap546c25p1">
<span class="m-text m-primary">Pacchime ca bhave dāni,</span><br />
</p>
<p id="tha-ap546c25p2">
<span class="m-text m-primary">jāto vippakule ahaṁ;</span><br />
</p>
<p id="tha-ap546c25p3">
<span class="m-text m-primary">Paccājāto yadā āsiṁ,</span><br />
</p>
<p id="tha-ap546c25p4">
<span class="m-text m-primary">jātiyā sattavassiko.</span><br />
</p>
<p id="tha-ap546c26p1">
<span class="m-text m-primary">Sabbavedavidū jāto,</span><br />
</p>
<p id="tha-ap546c26p2">
<span class="m-text m-primary">vādasatthavisārado;</span><br />
</p>
<p id="tha-ap546c26p3">
<span class="m-text m-primary">Vādissaro cittakathī,</span><br />
</p>
<p id="tha-ap546c26p4">
<span class="m-text m-primary">paravādappamaddano.</span><br />
</p>
<p id="tha-ap546c27p1">
<span class="m-text m-primary">Vaṅge jātoti vaṅgīso,</span><br />
</p>
<p id="tha-ap546c27p2">
<span class="m-text m-primary">vacane issaroti vā;</span><br />
</p>
<p id="tha-ap546c27p3">
<span class="m-text m-primary">Vaṅgīso iti me nāmaṁ,</span><br />
</p>
<p id="tha-ap546c27p4">
<span class="m-text m-primary">abhavī lokasammataṁ.</span><br />
</p>
<p id="tha-ap546c28p1">
<span class="m-text m-primary">Yadāhaṁ viññutaṁ patto,</span><br />
</p>
<p id="tha-ap546c28p2">
<span class="m-text m-primary">ṭhito paṭhamayobbane;</span><br />
</p>
<p id="tha-ap546c28p3">
<span class="m-text m-primary">Tadā rājagahe ramme,</span><br />
</p>
<p id="tha-ap546c28p4">
<span class="m-text m-primary">sāriputtamahaddasaṁ.</span><br />
</p>
<p id="tha-ap546c29p1">
<span class="m-text m-primary">Pañcavīsatimaṁ bhāṇavāraṁ.</span><br />
</p>
<p id="tha-ap546c30p1">
<span class="m-text m-primary">Piṇḍāya vicarantaṁ taṁ,</span><br />
</p>
<p id="tha-ap546c30p2">
<span class="m-text m-primary">pattapāṇiṁ susaṁvutaṁ;</span><br />
</p>
<p id="tha-ap546c30p3">
<span class="m-text m-primary">Alolakkhiṁ mitabhāṇiṁ,</span><br />
</p>
<p id="tha-ap546c30p4">
<span class="m-text m-primary">yugamattaṁ nidakkhitaṁ.</span><br />
</p>
<p id="tha-ap546c31p1">
<span class="m-text m-primary">Taṁ disvā vimhito hutvā,</span><br />
</p>
<p id="tha-ap546c31p2">
<span class="m-text m-primary">avocaṁ mamanucchavaṁ;</span><br />
</p>
<p id="tha-ap546c31p3">
<span class="m-text m-primary">Kaṇikāraṁva nicitaṁ,</span><br />
</p>
<p id="tha-ap546c31p4">
<span class="m-text m-primary">cittaṁ gāthāpadaṁ ahaṁ.</span><br />
</p>
<p id="tha-ap546c32p1">
<span class="m-text m-primary">Ācikkhi so me satthāraṁ,</span><br />
</p>
<p id="tha-ap546c32p2">
<span class="m-text m-primary">sambuddhaṁ lokanāyakaṁ;</span><br />
</p>
<p id="tha-ap546c32p3">
<span class="m-text m-primary">Tadā so paṇḍito vīro,</span><br />
</p>
<p id="tha-ap546c32p4">
<span class="m-text m-primary">uttariṁ samavoca me.</span><br />
</p>
<p id="tha-ap546c33p1">
<span class="m-text m-primary">Virāgasaṁhitaṁ vākyaṁ,</span><br />
</p>
<p id="tha-ap546c33p2">
<span class="m-text m-primary">katvā duddasamuttamaṁ;</span><br />
</p>
<p id="tha-ap546c33p3">
<span class="m-text m-primary">Vicittapaṭibhānehi,</span><br />
</p>
<p id="tha-ap546c33p4">
<span class="m-text m-primary">tosito tena tādinā.</span><br />
</p>
<p id="tha-ap546c34p1">
<span class="m-text m-primary">Nipacca sirasā pāde,</span><br />
</p>
<p id="tha-ap546c34p2">
<span class="m-text m-primary">‘pabbājehī’ti maṁ bravi;</span><br />
</p>
<p id="tha-ap546c34p3">
<span class="m-text m-primary">Tato maṁ sa mahāpañño,</span><br />
</p>
<p id="tha-ap546c34p4">
<span class="m-text m-primary">buddhaseṭṭhamupānayi.</span><br />
</p>
<p id="tha-ap546c35p1">
<span class="m-text m-primary">Nipacca sirasā pāde,</span><br />
</p>
<p id="tha-ap546c35p2">
<span class="m-text m-primary">nisīdiṁ satthu santike;</span><br />
</p>
<p id="tha-ap546c35p3">
<span class="m-text m-primary">Mamāha vadataṁ seṭṭho,</span><br />
</p>
<p id="tha-ap546c35p4">
<span class="m-text m-primary">‘kacci vaṅgīsa jānāsi’.</span><br />
</p>
<p id="tha-ap546c36p1">
<span class="m-text m-primary">Kiñci sippanti tassāhaṁ,</span><br />
</p>
<p id="tha-ap546c36p2">
<span class="m-text m-primary">‘jānāmī’ti ca abraviṁ;</span><br />
</p>
<p id="tha-ap546c36p3">
<span class="m-text m-primary">‘Matasīsaṁ vanacchuddhaṁ,</span><br />
</p>
<p id="tha-ap546c36p4">
<span class="m-text m-primary">api bārasavassikaṁ;</span><br />
</p>
<p id="tha-ap546c36p5">
<span class="m-text m-primary">Tava vijjāvisesena,</span><br />
</p>
<p id="tha-ap546c36p6">
<span class="m-text m-primary">sace sakkosi vācaya’.</span><br />
</p>
<p id="tha-ap546c37p1">
<span class="m-text m-primary">‘Āmoti me paṭiññāte,</span><br />
</p>
<p id="tha-ap546c37p2">
<span class="m-text m-primary">tīṇi sīsāni dassayi;</span><br />
</p>
<p id="tha-ap546c37p3">
<span class="m-text m-primary">Nirayanaradevesu,</span><br />
</p>
<p id="tha-ap546c37p4">
<span class="m-text m-primary">upapanne avācayiṁ’.</span><br />
</p>
<p id="tha-ap546c38p1">
<span class="m-text m-primary">Tadā khīṇāsavasseva,</span><br />
</p>
<p id="tha-ap546c38p2">
<span class="m-text m-primary">sīsaṁ dassesi nāyako;</span><br />
</p>
<p id="tha-ap546c38p3">
<span class="m-text m-primary">Tatohaṁ vihatārambho,</span><br />
</p>
<p id="tha-ap546c38p4">
<span class="m-text m-primary">pabbajjaṁ samayācisaṁ.</span><br />
</p>
<p id="tha-ap546c39p1">
<span class="m-text m-primary">Pabbajitvāna sugataṁ,</span><br />
</p>
<p id="tha-ap546c39p2">
<span class="m-text m-primary">santhavāmi tahiṁ tahiṁ;</span><br />
</p>
<p id="tha-ap546c39p3">
<span class="m-text m-primary">Tato maṁ kabbavittosi,</span><br />
</p>
<p id="tha-ap546c39p4">
<span class="m-text m-primary">ujjhāyantiha bhikkhavo.</span><br />
</p>
<p id="tha-ap546c40p1">
<span class="m-text m-primary">Tato vīmaṁsanatthaṁ me,</span><br />
</p>
<p id="tha-ap546c40p2">
<span class="m-text m-primary">āha buddho vināyako;</span><br />
</p>
<p id="tha-ap546c40p3">
<span class="m-text m-primary">‘Takkikā panimā gāthā,</span><br />
</p>
<p id="tha-ap546c40p4">
<span class="m-text m-primary">ṭhānaso paṭibhanti taṁ’.</span><br />
</p>
<p id="tha-ap546c41p1">
<span class="m-text m-primary">‘Na kabbavittohaṁ vīra,</span><br />
</p>
<p id="tha-ap546c41p2">
<span class="m-text m-primary">ṭhānaso paṭibhanti maṁ’;</span><br />
</p>
<p id="tha-ap546c41p3">
<span class="m-text m-primary">‘Tena hi dāni vaṅgīsa,</span><br />
</p>
<p id="tha-ap546c41p4">
<span class="m-text m-primary">ṭhānaso santhavāhi maṁ’.</span><br />
</p>
<p id="tha-ap546c42p1">
<span class="m-text m-primary">Tadāhaṁ santhaviṁ vīraṁ,</span><br />
</p>
<p id="tha-ap546c42p2">
<span class="m-text m-primary">gāthāhi isisattamaṁ;</span><br />
</p>
<p id="tha-ap546c42p3">
<span class="m-text m-primary">Ṭhānaso me tadā tuṭṭho,</span><br />
</p>
<p id="tha-ap546c42p4">
<span class="m-text m-primary">jino agge ṭhapesi maṁ.</span><br />
</p>
<p id="tha-ap546c43p1">
<span class="m-text m-primary">Paṭibhānena cittena,</span><br />
</p>
<p id="tha-ap546c43p2">
<span class="m-text m-primary">aññesamatimaññahaṁ;</span><br />
</p>
<p id="tha-ap546c43p3">
<span class="m-text m-primary">Pesale tena saṁviggo,</span><br />
</p>
<p id="tha-ap546c43p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap546c44p1">
<span class="m-text m-primary">‘Paṭibhānavataṁ aggo,</span><br />
</p>
<p id="tha-ap546c44p2">
<span class="m-text m-primary">añño koci na vijjati;</span><br />
</p>
<p id="tha-ap546c44p3">
<span class="m-text m-primary">Yathāyaṁ bhikkhu vaṅgīso,</span><br />
</p>
<p id="tha-ap546c44p4">
<span class="m-text m-primary">evaṁ dhāretha bhikkhavo’.</span><br />
</p>
<p id="tha-ap546c45p1">
<span class="m-text m-primary">Satasahasse kataṁ kammaṁ,</span><br />
</p>
<p id="tha-ap546c45p2">
<span class="m-text m-primary">phalaṁ dassesi me idha;</span><br />
</p>
<p id="tha-ap546c45p3">
<span class="m-text m-primary">Sumutto saravegova,</span><br />
</p>
<p id="tha-ap546c45p4">
<span class="m-text m-primary">kilese jhāpayiṁ mama.</span><br />
</p>
<p id="tha-ap546c46p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap546c46p2">
<span class="m-text m-primary">…pe…</span><br />
</p>
<p id="tha-ap546c46p3">
<span class="m-text m-primary">viharāmi anāsavo.</span><br />
</p>
<p id="tha-ap546c47p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap546c47p2">
<span class="m-text m-primary">…pe…</span><br />
</p>
<p id="tha-ap546c47p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap546c48p1">
<span class="m-text m-primary">Paṭisambhidā catasso,</span><br />
</p>
<p id="tha-ap546c48p2">
<span class="m-text m-primary">…pe…</span><br />
</p>
<p id="tha-ap546c48p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap546c49p1">
<span class="m-text m-primary">Itthaṁ sudaṁ āyasmā vaṅgīso thero imā gāthāyo abhāsitthāti.</span><br />
</p>
<p id="tha-ap546c50p1">
<span class="m-text m-primary">Vaṅgīsattherassāpadānaṁ catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>