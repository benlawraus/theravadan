<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/cpy00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="https://www.theravadan.org/pages/cpy00iz.html" />
  <meta property="og:description" content="Hatthināgavagga Sīlapāramī 5 Mahiṁsarājacariya “Punāparaṁ yadā homi, mahiṁso pavanacārako; Pavaḍḍhakāyo balavā, mahanto bhīmadassano. Pabbhāre giridugge ca, rukkhamūle dakāsaye; Hotettha ṭhānaṁ mahiṁsānaṁ, koci koci tahiṁ tahiṁ. Vicaranto brahāraññe, ṭhānaṁ addasa bhaddakaṁ; Taṁ ṭhānaṁ upagantvāna, tiṭṭhāmi ca sayāmi ca. Athettha kapimāgantvā, pāpo anariyo lahu; Khandhe nalāṭe …" />
  <meta name="twitter:description" content="Hatthināgavagga Sīlapāramī 5 Mahiṁsarājacariya “Punāparaṁ yadā homi, mahiṁso pavanacārako; Pavaḍḍhakāyo balavā, mahanto bhīmadassano. Pabbhāre giridugge ca, rukkhamūle dakāsaye; Hotettha ṭhānaṁ mahiṁsānaṁ, koci koci tahiṁ tahiṁ. Vicaranto brahāraññe, ṭhānaṁ addasa bhaddakaṁ; Taṁ ṭhānaṁ upagantvāna, tiṭṭhāmi ca sayāmi ca. Athettha kapimāgantvā, pāpo anariyo lahu; Khandhe nalāṭe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<section id="hatthinagavagga">
<h2><a href="#hatthinagavagga">Hatthināgavagga</a></h2>
<section id="silaparami-5">
<h3><a href="#silaparami-5">Sīlapāramī 5</a></h3>
<p id="cp15c0p4">
<span class="m-text m-primary">Mahiṁsarājacariya</span><br />
</p>
<p id="cp15c1p1">
<span class="m-text m-primary">“Punāparaṁ yadā homi,</span><br />
</p>
<p id="cp15c1p2">
<span class="m-text m-primary">mahiṁso pavanacārako;</span><br />
</p>
<p id="cp15c1p3">
<span class="m-text m-primary">Pavaḍḍhakāyo balavā,</span><br />
</p>
<p id="cp15c1p4">
<span class="m-text m-primary">mahanto bhīmadassano.</span><br />
</p>
<p id="cp15c2p1">
<span class="m-text m-primary">Pabbhāre giridugge ca,</span><br />
</p>
<p id="cp15c2p2">
<span class="m-text m-primary">rukkhamūle dakāsaye;</span><br />
</p>
<p id="cp15c2p3">
<span class="m-text m-primary">Hotettha ṭhānaṁ mahiṁsānaṁ,</span><br />
</p>
<p id="cp15c2p4">
<span class="m-text m-primary">koci koci tahiṁ tahiṁ.</span><br />
</p>
<p id="cp15c3p1">
<span class="m-text m-primary">Vicaranto brahāraññe,</span><br />
</p>
<p id="cp15c3p2">
<span class="m-text m-primary">ṭhānaṁ addasa bhaddakaṁ;</span><br />
</p>
<p id="cp15c3p3">
<span class="m-text m-primary">Taṁ ṭhānaṁ upagantvāna,</span><br />
</p>
<p id="cp15c3p4">
<span class="m-text m-primary">tiṭṭhāmi ca sayāmi ca.</span><br />
</p>
<p id="cp15c4p1">
<span class="m-text m-primary">Athettha kapimāgantvā,</span><br />
</p>
<p id="cp15c4p2">
<span class="m-text m-primary">pāpo anariyo lahu;</span><br />
</p>
<p id="cp15c4p3">
<span class="m-text m-primary">Khandhe nalāṭe bhamuke,</span><br />
</p>
<p id="cp15c4p4">
<span class="m-text m-primary">mutteti ohadeti taṁ.</span><br />
</p>
<p id="cp15c5p1">
<span class="m-text m-primary">Sakimpi divasaṁ dutiyaṁ,</span><br />
</p>
<p id="cp15c5p2">
<span class="m-text m-primary">tatiyaṁ catutthampi ca;</span><br />
</p>
<p id="cp15c5p3">
<span class="m-text m-primary">Dūseti maṁ sabbakālaṁ,</span><br />
</p>
<p id="cp15c5p4">
<span class="m-text m-primary">tena homi upadduto.</span><br />
</p>
<p id="cp15c6p1">
<span class="m-text m-primary">Mamaṁ upaddutaṁ disvā,</span><br />
</p>
<p id="cp15c6p2">
<span class="m-text m-primary">yakkho maṁ idamabravi;</span><br />
</p>
<p id="cp15c6p3">
<span class="m-text m-primary">‘Nāsehetaṁ chavaṁ pāpaṁ,</span><br />
</p>
<p id="cp15c6p4">
<span class="m-text m-primary">siṅgehi ca khurehi ca’.</span><br />
</p>
<p id="cp15c7p1">
<span class="m-text m-primary">Evaṁ vutte, tadā yakkhe,</span><br />
</p>
<p id="cp15c7p2">
<span class="m-text m-primary">ahaṁ taṁ idamabraviṁ;</span><br />
</p>
<p id="cp15c7p3">
<span class="m-text m-primary">‘Kiṁ tvaṁ makkhesi kuṇapena,</span><br />
</p>
<p id="cp15c7p4">
<span class="m-text m-primary">pāpena anariyena maṁ.</span><br />
</p>
<p id="cp15c8p1">
<span class="m-text m-primary">Yadihaṁ tassa pakuppeyyaṁ,</span><br />
</p>
<p id="cp15c8p2">
<span class="m-text m-primary">tato hīnataro bhave;</span><br />
</p>
<p id="cp15c8p3">
<span class="m-text m-primary">Sīlañca me pabhijjeyya,</span><br />
</p>
<p id="cp15c8p4">
<span class="m-text m-primary">viññū ca garaheyyu maṁ.</span><br />
</p>
<p id="cp15c9p1">
<span class="m-text m-primary">Hīḷitā jīvitā vāpi,</span><br />
</p>
<p id="cp15c9p2">
<span class="m-text m-primary">parisuddhena mataṁ varaṁ;</span><br />
</p>
<p id="cp15c9p3">
<span class="m-text m-primary">Kyāhaṁ jīvitahetūpi,</span><br />
</p>
<p id="cp15c9p4">
<span class="m-text m-primary">kāhāmi paraheṭhanaṁ’.</span><br />
</p>
<p id="cp15c10p1">
<span class="m-text m-primary">Mamevāyaṁ maññamāno,</span><br />
</p>
<p id="cp15c10p2">
<span class="m-text m-primary">aññepevaṁ karissati;</span><br />
</p>
<p id="cp15c10p3">
<span class="m-text m-primary">Teva tassa vadhissanti,</span><br />
</p>
<p id="cp15c10p4">
<span class="m-text m-primary">sā me mutti bhavissati.</span><br />
</p>
<p id="cp15c11p1">
<span class="m-text m-primary">Hīnamajjhimaukkaṭṭhe,</span><br />
</p>
<p id="cp15c11p2">
<span class="m-text m-primary">sahanto avamānitaṁ;</span><br />
</p>
<p id="cp15c11p3">
<span class="m-text m-primary">Evaṁ labhati sappañño,</span><br />
</p>
<p id="cp15c11p4">
<span class="m-text m-primary">manasā yathāpatthitan”ti.</span><br />
</p>
<p id="cp15c12p1">
<span class="m-text m-primary">Mahiṁsarājacariyaṁ pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>