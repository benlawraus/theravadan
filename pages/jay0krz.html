<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/jay0krz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="/pages/jay0krz.html" />
  <meta property="og:description" content="Vīsatinipāta Mātaṅgavagga 2. Cittasambhūtajātaka “Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Passāmi sambhūtaṁ mahānubhāvaṁ, Sakammunā puññaphalūpapannaṁ. Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Kaccinnu cittassapi evamevaṁ, Iddho mano tassa yathāpi mayhaṁ”. “Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Cittampi jānāhi tatheva deva, Iddho …" />
  <meta name="twitter:description" content="Vīsatinipāta Mātaṅgavagga 2. Cittasambhūtajātaka “Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Passāmi sambhūtaṁ mahānubhāvaṁ, Sakammunā puññaphalūpapannaṁ. Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Kaccinnu cittassapi evamevaṁ, Iddho mano tassa yathāpi mayhaṁ”. “Sabbaṁ narānaṁ saphalaṁ suciṇṇaṁ, Na kammunā kiñcana moghamatthi; Cittampi jānāhi tatheva deva, Iddho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="cittasambhutajataka">
<h4><a href="#cittasambhutajataka">2. Cittasambhūtajātaka</a></h4>
<p id="ja498c1p1">
<span class="pali m-text">“Sabbaṁ narānaṁ saphalaṁ suciṇṇaṁ,</span><br />
</p>
<p id="ja498c1p2">
<span class="pali m-text">Na kammunā kiñcana moghamatthi;</span><br />
</p>
<p id="ja498c1p3">
<span class="pali m-text">Passāmi sambhūtaṁ mahānubhāvaṁ,</span><br />
</p>
<p id="ja498c1p4">
<span class="pali m-text">Sakammunā puññaphalūpapannaṁ.</span><br />
</p>
<p id="ja498c2p1">
<span class="pali m-text">Sabbaṁ narānaṁ saphalaṁ suciṇṇaṁ,</span><br />
</p>
<p id="ja498c2p2">
<span class="pali m-text">Na kammunā kiñcana moghamatthi;</span><br />
</p>
<p id="ja498c2p3">
<span class="pali m-text">Kaccinnu cittassapi evamevaṁ,</span><br />
</p>
<p id="ja498c2p4">
<span class="pali m-text">Iddho mano tassa yathāpi mayhaṁ”.</span><br />
</p>
<p id="ja498c3p1">
<span class="pali m-text">“Sabbaṁ narānaṁ saphalaṁ suciṇṇaṁ,</span><br />
</p>
<p id="ja498c3p2">
<span class="pali m-text">Na kammunā kiñcana moghamatthi;</span><br />
</p>
<p id="ja498c3p3">
<span class="pali m-text">Cittampi jānāhi tatheva deva,</span><br />
</p>
<p id="ja498c3p4">
<span class="pali m-text">Iddho mano tassa yathāpi tuyhaṁ”.</span><br />
</p>
<p id="ja498c4p1">
<span class="pali m-text">“Bhavaṁ nu citto sutamaññato te,</span><br />
</p>
<p id="ja498c4p2">
<span class="pali m-text">Udāhu te koci naṁ etadakkhā;</span><br />
</p>
<p id="ja498c4p3">
<span class="pali m-text">Gāthā sugītā na mamatthi kaṅkhā,</span><br />
</p>
<p id="ja498c4p4">
<span class="pali m-text">Dadāmi te gāmavaraṁ satañca”.</span><br />
</p>
<p id="ja498c5p1">
<span class="pali m-text">“Na cāhaṁ citto sutamaññato me,</span><br />
</p>
<p id="ja498c5p2">
<span class="pali m-text">Isī ca me etamatthaṁ asaṁsi;</span><br />
</p>
<p id="ja498c5p3">
<span class="pali m-text">‘Gantvāna rañño paṭigāhi gāthaṁ,</span><br />
</p>
<p id="ja498c5p4">
<span class="pali m-text">Api te varaṁ attamano dadeyya’”.</span><br />
</p>
<p id="ja498c6p1">
<span class="pali m-text">“Yojentu ve rājarathe,</span><br />
</p>
<p id="ja498c6p2">
<span class="pali m-text">sukate cittasibbane;</span><br />
</p>
<p id="ja498c6p3">
<span class="pali m-text">Kacchaṁ nāgānaṁ bandhatha,</span><br />
</p>
<p id="ja498c6p4">
<span class="pali m-text">gīveyyaṁ paṭimuñcatha.</span><br />
</p>
<p id="ja498c7p1">
<span class="pali m-text">Āhaññantu bherimudiṅgasaṅkhe,</span><br />
</p>
<p id="ja498c7p2">
<span class="pali m-text">Sīghāni yānāni ca yojayantu;</span><br />
</p>
<p id="ja498c7p3">
<span class="pali m-text">Ajjevahaṁ assamaṁ taṁ gamissaṁ,</span><br />
</p>
<p id="ja498c7p4">
<span class="pali m-text">Yattheva dakkhissamisiṁ nisinnaṁ”.</span><br />
</p>
<p id="ja498c8p1">
<span class="pali m-text">“Suladdhalābho vata me ahosi,</span><br />
</p>
<p id="ja498c8p2">
<span class="pali m-text">Gāthā sugītā parisāya majjhe;</span><br />
</p>
<p id="ja498c8p3">
<span class="pali m-text">Svāhaṁ isiṁ sīlavatūpapannaṁ,</span><br />
</p>
<p id="ja498c8p4">
<span class="pali m-text">Disvā patīto sumanohamasmi”.</span><br />
</p>
<p id="ja498c9p1">
<span class="pali m-text">“Āsanaṁ udakaṁ pajjaṁ,</span><br />
</p>
<p id="ja498c9p2">
<span class="pali m-text">paṭiggaṇhātu no bhavaṁ;</span><br />
</p>
<p id="ja498c9p3">
<span class="pali m-text">Agghe bhavantaṁ pucchāma,</span><br />
</p>
<p id="ja498c9p4">
<span class="pali m-text">agghaṁ kurutu no bhavaṁ”.</span><br />
</p>
<p id="ja498c10p1">
<span class="pali m-text">“Rammañca te āvasathaṁ karontu,</span><br />
</p>
<p id="ja498c10p2">
<span class="pali m-text">Nārīgaṇehi paricārayassu;</span><br />
</p>
<p id="ja498c10p3">
<span class="pali m-text">Karohi okāsamanuggahāya,</span><br />
</p>
<p id="ja498c10p4">
<span class="pali m-text">Ubhopimaṁ issariyaṁ karoma”.</span><br />
</p>
<p id="ja498c11p1">
<span class="pali m-text">“Disvā phalaṁ duccaritassa rāja,</span><br />
</p>
<p id="ja498c11p2">
<span class="pali m-text">Atho suciṇṇassa mahāvipākaṁ;</span><br />
</p>
<p id="ja498c11p3">
<span class="pali m-text">Attānameva paṭisaṁyamissaṁ,</span><br />
</p>
<p id="ja498c11p4">
<span class="pali m-text">Na patthaye putta pasuṁ dhanaṁ vā.</span><br />
</p>
<p id="ja498c12p1">
<span class="pali m-text">Dasevimā vassadasā,</span><br />
</p>
<p id="ja498c12p2">
<span class="pali m-text">maccānaṁ idha jīvitaṁ;</span><br />
</p>
<p id="ja498c12p3">
<span class="pali m-text">Apattaññeva taṁ odhiṁ,</span><br />
</p>
<p id="ja498c12p4">
<span class="pali m-text">naḷo chinnova sussati.</span><br />
</p>
<p id="ja498c13p1">
<span class="pali m-text">Tattha kā nandi kā khiḍḍā,</span><br />
</p>
<p id="ja498c13p2">
<span class="pali m-text">kā ratī kā dhanesanā;</span><br />
</p>
<p id="ja498c13p3">
<span class="pali m-text">Kiṁ me puttehi dārehi,</span><br />
</p>
<p id="ja498c13p4">
<span class="pali m-text">rāja muttosmi bandhanā.</span><br />
</p>
<p id="ja498c14p1">
<span class="pali m-text">Sohaṁ evaṁ pajānāmi,</span><br />
</p>
<p id="ja498c14p2">
<span class="pali m-text">maccu me nappamajjati;</span><br />
</p>
<p id="ja498c14p3">
<span class="pali m-text">Antakenādhipannassa,</span><br />
</p>
<p id="ja498c14p4">
<span class="pali m-text">kā ratī kā dhanesanā.</span><br />
</p>
<p id="ja498c15p1">
<span class="pali m-text">Jāti narānaṁ adhamā janinda,</span><br />
</p>
<p id="ja498c15p2">
<span class="pali m-text">Caṇḍālayoni dvipadākaniṭṭhā;</span><br />
</p>
<p id="ja498c15p3">
<span class="pali m-text">Sakehi kammehi supāpakehi,</span><br />
</p>
<p id="ja498c15p4">
<span class="pali m-text">Caṇḍālagabbhe avasimha pubbe.</span><br />
</p>
<p id="ja498c16p1">
<span class="pali m-text">Caṇḍālāhumha avantīsu,</span><br />
</p>
<p id="ja498c16p2">
<span class="pali m-text">migā nerañjaraṁ pati;</span><br />
</p>
<p id="ja498c16p3">
<span class="pali m-text">Ukkusā nammadātīre,</span><br />
</p>
<p id="ja498c16p4">
<span class="pali m-text">tyajja brāhmaṇakhattiyā.</span><br />
</p>
<p id="ja498c17p1">
<span class="pali m-text">Upanīyati jīvitamappamāyu,</span><br />
</p>
<p id="ja498c17p2">
<span class="pali m-text">Jarūpanītassa na santi tāṇā;</span><br />
</p>
<p id="ja498c17p3">
<span class="pali m-text">Karohi pañcāla mameta vākyaṁ,</span><br />
</p>
<p id="ja498c17p4">
<span class="pali m-text">Mākāsi kammāni dukkhudrayāni.</span><br />
</p>
<p id="ja498c18p1">
<span class="pali m-text">Upanīyati jīvitamappamāyu,</span><br />
</p>
<p id="ja498c18p2">
<span class="pali m-text">Jarūpanītassa na santi tāṇā;</span><br />
</p>
<p id="ja498c18p3">
<span class="pali m-text">Karohi pañcāla mameta vākyaṁ,</span><br />
</p>
<p id="ja498c18p4">
<span class="pali m-text">Mākāsi kammāni dukkhapphalāni.</span><br />
</p>
<p id="ja498c19p1">
<span class="pali m-text">Upanīyati jīvitamappamāyu,</span><br />
</p>
<p id="ja498c19p2">
<span class="pali m-text">Jarūpanītassa na santi tāṇā;</span><br />
</p>
<p id="ja498c19p3">
<span class="pali m-text">Karohi pañcāla mameta vākyaṁ,</span><br />
</p>
<p id="ja498c19p4">
<span class="pali m-text">Mākāsi kammāni rajassirāni.</span><br />
</p>
<p id="ja498c20p1">
<span class="pali m-text">Upanīyati jīvitamappamāyu,</span><br />
</p>
<p id="ja498c20p2">
<span class="pali m-text">Vaṇṇaṁ jarā hanti narassa jiyyato;</span><br />
</p>
<p id="ja498c20p3">
<span class="pali m-text">Karohi pañcāla mameta vākyaṁ,</span><br />
</p>
<p id="ja498c20p4">
<span class="pali m-text">Mākāsi kammaṁ nirayūpapattiyā”.</span><br />
</p>
<p id="ja498c21p1">
<span class="pali m-text">“Addhā hi saccaṁ vacanaṁ tavetaṁ,</span><br />
</p>
<p id="ja498c21p2">
<span class="pali m-text">Yathā isī bhāsasi evametaṁ;</span><br />
</p>
<p id="ja498c21p3">
<span class="pali m-text">Kāmā ca me santi anapparūpā,</span><br />
</p>
<p id="ja498c21p4">
<span class="pali m-text">Te duccajā mādisakena bhikkhu.</span><br />
</p>
<p id="ja498c22p1">
<span class="pali m-text">Nāgo yathā paṅkamajjhe byasanno,</span><br />
</p>
<p id="ja498c22p2">
<span class="pali m-text">Passaṁ thalaṁ nābhisambhoti gantuṁ;</span><br />
</p>
<p id="ja498c22p3">
<span class="pali m-text">Evampahaṁ kāmapaṅke byasanno,</span><br />
</p>
<p id="ja498c22p4">
<span class="pali m-text">Na bhikkhuno maggamanubbajāmi.</span><br />
</p>
<p id="ja498c23p1">
<span class="pali m-text">Yathāpi mātā ca pitā ca puttaṁ,</span><br />
</p>
<p id="ja498c23p2">
<span class="pali m-text">Anusāsare kinti sukhī bhaveyya;</span><br />
</p>
<p id="ja498c23p3">
<span class="pali m-text">Evampi maṁ tvaṁ anusāsa bhante,</span><br />
</p>
<p id="ja498c23p4">
<span class="pali m-text">Yathā ciraṁ pecca sukhī bhaveyyaṁ”.</span><br />
</p>
<p id="ja498c24p1">
<span class="pali m-text">“No ce tuvaṁ ussahase janinda,</span><br />
</p>
<p id="ja498c24p2">
<span class="pali m-text">Kāme ime mānusake pahātuṁ;</span><br />
</p>
<p id="ja498c24p3">
<span class="pali m-text">Dhammiṁ baliṁ paṭṭhapayassu rāja,</span><br />
</p>
<p id="ja498c24p4">
<span class="pali m-text">Adhammakāro tava māhu raṭṭhe.</span><br />
</p>
<p id="ja498c25p1">
<span class="pali m-text">Dūtā vidhāvantu disā catasso,</span><br />
</p>
<p id="ja498c25p2">
<span class="pali m-text">Nimantakā samaṇabrāhmaṇānaṁ;</span><br />
</p>
<p id="ja498c25p3">
<span class="pali m-text">Te annapānena upaṭṭhahassu,</span><br />
</p>
<p id="ja498c25p4">
<span class="pali m-text">Vatthena senāsanapaccayena ca.</span><br />
</p>
<p id="ja498c26p1">
<span class="pali m-text">Annena pānena pasannacitto,</span><br />
</p>
<p id="ja498c26p2">
<span class="pali m-text">Santappaya samaṇabrāhmaṇe ca;</span><br />
</p>
<p id="ja498c26p3">
<span class="pali m-text">Datvā ca bhutvā ca yathānubhāvaṁ,</span><br />
</p>
<p id="ja498c26p4">
<span class="pali m-text">Anindito saggamupehi ṭhānaṁ.</span><br />
</p>
<p id="ja498c27p1">
<span class="pali m-text">Sace ca taṁ rāja mado saheyya,</span><br />
</p>
<p id="ja498c27p2">
<span class="pali m-text">Nārīgaṇehi paricārayantaṁ;</span><br />
</p>
<p id="ja498c27p3">
<span class="pali m-text">Imameva gāthaṁ manasī karohi,</span><br />
</p>
<p id="ja498c27p4">
<span class="pali m-text">Bhāsesi cenaṁ parisāya majjhe.</span><br />
</p>
<p id="ja498c28p1">
<span class="pali m-text">Abbhokāsasayo jantu,</span><br />
</p>
<p id="ja498c28p2">
<span class="pali m-text">vajantyā khīrapāyito;</span><br />
</p>
<p id="ja498c28p3">
<span class="pali m-text">Parikiṇṇo suvānehi,</span><br />
</p>
<p id="ja498c28p4">
<span class="pali m-text">svājja rājāti vuccatī”ti.</span><br />
</p>
<p id="ja498c29p1">
<span class="pali m-text">Cittasambhūtajātakaṁ dutiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>