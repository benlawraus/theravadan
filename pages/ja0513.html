<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0513.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0512.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0514.html">Next</a></div>
</div>
<p id="ja513c0p2">
<span class="pali m-text">Tiṁsanipāta</span><br />
</p>
<p id="ja513c0p3">
<span class="pali m-text">Kiṁchandavagga</span><br />
</p>
<section id="jayaddisajataka">
<span id="ja513c0p4"></span><h2><span class="pali m-text">3. Jayaddisajātaka</span></h2>
<p id="ja513c1p1">
<span class="pali m-text">“Cirassaṁ vata me udapādi ajja,</span><br />
</p>
<p id="ja513c1p2">
<span class="pali m-text">Bhakkho mahā sattamibhattakāle;</span><br />
</p>
<p id="ja513c1p3">
<span class="pali m-text">Kutosi ko vāsi tadiṅgha brūhi,</span><br />
</p>
<p id="ja513c1p4">
<span class="pali m-text">Ācikkha jātiṁ vidito yathāsi”.</span><br />
</p>
<p id="ja513c2p1">
<span class="pali m-text">“Pañcālarājā migavaṁ paviṭṭho,</span><br />
</p>
<p id="ja513c2p2">
<span class="pali m-text">Jayaddiso nāma yadissuto te;</span><br />
</p>
<p id="ja513c2p3">
<span class="pali m-text">Carāmi kacchāni vanāni cāhaṁ,</span><br />
</p>
<p id="ja513c2p4">
<span class="pali m-text">Pasadaṁ imaṁ khāda mamajja muñca”.</span><br />
</p>
<p id="ja513c3p1">
<span class="pali m-text">“Seneva tvaṁ paṇasi sassamāno,</span><br />
</p>
<p id="ja513c3p2">
<span class="pali m-text">Mamesa bhakkho pasado yaṁ vadesi;</span><br />
</p>
<p id="ja513c3p3">
<span class="pali m-text">Taṁ khādiyāna pasadaṁ jighaññaṁ,</span><br />
</p>
<p id="ja513c3p4">
<span class="pali m-text">Khādissaṁ pacchā na vilāpakālo”.</span><br />
</p>
<p id="ja513c4p1">
<span class="pali m-text">“Na catthi mokkho mama nikkayena,</span><br />
</p>
<p id="ja513c4p2">
<span class="pali m-text">Gantvāna paccāgamanāya paṇhe;</span><br />
</p>
<p id="ja513c4p3">
<span class="pali m-text">Taṁ saṅgaraṁ brāhmaṇassappadāya,</span><br />
</p>
<p id="ja513c4p4">
<span class="pali m-text">Saccānurakkhī punarāvajissaṁ”.</span><br />
</p>
<p id="ja513c5p1">
<span class="pali m-text">“Kiṁ kammajātaṁ anutappate tvaṁ,</span><br />
</p>
<p id="ja513c5p2">
<span class="pali m-text">Pattaṁ samīpaṁ maraṇassa rāja;</span><br />
</p>
<p id="ja513c5p3">
<span class="pali m-text">Ācikkha me taṁ api sakkuṇemu,</span><br />
</p>
<p id="ja513c5p4">
<span class="pali m-text">Anujānituṁ āgamanāya paṇhe”.</span><br />
</p>
<p id="ja513c6p1">
<span class="pali m-text">“Katā mayā brāhmaṇassa dhanāsā,</span><br />
</p>
<p id="ja513c6p2">
<span class="pali m-text">Taṁ saṅgaraṁ paṭimukkaṁ na muttaṁ;</span><br />
</p>
<p id="ja513c6p3">
<span class="pali m-text">Taṁ saṅgaraṁ brāhmaṇassappadāya,</span><br />
</p>
<p id="ja513c6p4">
<span class="pali m-text">Saccānurakkhī punarāvajissaṁ”.</span><br />
</p>
<p id="ja513c7p1">
<span class="pali m-text">“Yā te katā brāhmaṇassa dhanāsā,</span><br />
</p>
<p id="ja513c7p2">
<span class="pali m-text">Taṁ saṅgaraṁ paṭimukkaṁ na muttaṁ;</span><br />
</p>
<p id="ja513c7p3">
<span class="pali m-text">Taṁ saṅgaraṁ brāhmaṇassappadāya,</span><br />
</p>
<p id="ja513c7p4">
<span class="pali m-text">Saccānurakkhī punarāvajassu”.</span><br />
</p>
<p id="ja513c8p1">
<span class="pali m-text">Mutto ca so porisādassa hatthā,</span><br />
</p>
<p id="ja513c8p2">
<span class="pali m-text">Gantvā sakaṁ mandiraṁ kāmakāmī;</span><br />
</p>
<p id="ja513c8p3">
<span class="pali m-text">Taṁ saṅgaraṁ brāhmaṇassappadāya,</span><br />
</p>
<p id="ja513c8p4">
<span class="pali m-text">Āmantayī puttamalīnasattaṁ.</span><br />
</p>
<p id="ja513c9p1">
<span class="pali m-text">“Ajjeva rajjaṁ abhisiñcayassu,</span><br />
</p>
<p id="ja513c9p2">
<span class="pali m-text">Dhammaṁ cara sesu paresu cāpi;</span><br />
</p>
<p id="ja513c9p3">
<span class="pali m-text">Adhammakāro ca te māhu raṭṭhe,</span><br />
</p>
<p id="ja513c9p4">
<span class="pali m-text">Gacchāmahaṁ porisādassa ñatte”.</span><br />
</p>
<p id="ja513c10p1">
<span class="pali m-text">“Kiṁ kamma kubbaṁ tava deva pāva,</span><br />
</p>
<p id="ja513c10p2">
<span class="pali m-text">Nārādhayī taṁ tadicchāmi sotuṁ;</span><br />
</p>
<p id="ja513c10p3">
<span class="pali m-text">Yamajja rajjamhi udassaye tuvaṁ,</span><br />
</p>
<p id="ja513c10p4">
<span class="pali m-text">Rajjampi niccheyyaṁ tayā vināhaṁ”.</span><br />
</p>
<p id="ja513c11p1">
<span class="pali m-text">“Na kammunā vā vacasā va tāta,</span><br />
</p>
<p id="ja513c11p2">
<span class="pali m-text">Aparādhitohaṁ tuviyaṁ sarāmi;</span><br />
</p>
<p id="ja513c11p3">
<span class="pali m-text">Sandhiñca katvā purisādakena,</span><br />
</p>
<p id="ja513c11p4">
<span class="pali m-text">Saccānurakkhī punāhaṁ gamissaṁ”.</span><br />
</p>
<p id="ja513c12p1">
<span class="pali m-text">“Ahaṁ gamissāmi idheva hohi,</span><br />
</p>
<p id="ja513c12p2">
<span class="pali m-text">Natthi tato jīvato vippamokkho;</span><br />
</p>
<p id="ja513c12p3">
<span class="pali m-text">Sace tuvaṁ gacchasiyeva rāja,</span><br />
</p>
<p id="ja513c12p4">
<span class="pali m-text">Ahampi gacchāmi ubho na homa”.</span><br />
</p>
<p id="ja513c13p1">
<span class="pali m-text">“Addhā hi tāta satānesa dhammo,</span><br />
</p>
<p id="ja513c13p2">
<span class="pali m-text">Maraṇā ca me dukkhataraṁ tadassa;</span><br />
</p>
<p id="ja513c13p3">
<span class="pali m-text">Kammāsapādo taṁ yadā pacitvā,</span><br />
</p>
<p id="ja513c13p4">
<span class="pali m-text">Pasayha khāde bhidā rukkhasūle”.</span><br />
</p>
<p id="ja513c14p1">
<span class="pali m-text">“Pāṇena te pāṇamahaṁ nimissaṁ,</span><br />
</p>
<p id="ja513c14p2">
<span class="pali m-text">Mā tvaṁ agā porisādassa ñatte;</span><br />
</p>
<p id="ja513c14p3">
<span class="pali m-text">Etañca te pāṇamahaṁ nimissaṁ,</span><br />
</p>
<p id="ja513c14p4">
<span class="pali m-text">Tasmā mataṁ jīvitassa vaṇṇemi”.</span><br />
</p>
<p id="ja513c15p1">
<span class="pali m-text">Tato have dhitimā rājaputto,</span><br />
</p>
<p id="ja513c15p2">
<span class="pali m-text">Vanditvā mātu ca pitu ca pāde;</span><br />
</p>
<p id="ja513c15p3">
<span class="pali m-text">Dukhinissa mātā nipatā pathabyā,</span><br />
</p>
<p id="ja513c15p4">
<span class="pali m-text">Pitāssa paggayha bhujāni kandati.</span><br />
</p>
<p id="ja513c16p1">
<span class="pali m-text">Taṁ gacchantaṁ tāva pitā viditvā,</span><br />
</p>
<p id="ja513c16p2">
<span class="pali m-text">Parammukho vandati pañjalīko;</span><br />
</p>
<p id="ja513c16p3">
<span class="pali m-text">“Somo ca rājā varuṇo ca rājā,</span><br />
</p>
<p id="ja513c16p4">
<span class="pali m-text">Pajāpatī candimā sūriyo ca;</span><br />
</p>
<p id="ja513c16p5">
<span class="pali m-text">Etehi gutto purisādakamhā,</span><br />
</p>
<p id="ja513c16p6">
<span class="pali m-text">Anuññāto sotthi paccehi tāta”.</span><br />
</p>
<p id="ja513c17p1">
<span class="pali m-text">“Yaṁ daṇḍakirañño gatassa mātā,</span><br />
</p>
<p id="ja513c17p2">
<span class="pali m-text">Rāmassakāsi sotthānaṁ suguttā;</span><br />
</p>
<p id="ja513c17p3">
<span class="pali m-text">Taṁ te ahaṁ sotthānaṁ karomi,</span><br />
</p>
<p id="ja513c17p4">
<span class="pali m-text">Etena saccena sarantu devā;</span><br />
</p>
<p id="ja513c17p5">
<span class="pali m-text">Anuññāto sotthi paccehi putta”.</span><br />
</p>
<p id="ja513c18p1">
<span class="pali m-text">“Āvī raho vāpi manopadosaṁ,</span><br />
</p>
<p id="ja513c18p2">
<span class="pali m-text">Nāhaṁ sare jātu malīnasatte;</span><br />
</p>
<p id="ja513c18p3">
<span class="pali m-text">Etena saccena sarantu devā,</span><br />
</p>
<p id="ja513c18p4">
<span class="pali m-text">Anuññāto sotthi paccehi bhātika”.</span><br />
</p>
<p id="ja513c19p1">
<span class="pali m-text">“Yasmā ca me anadhimanosi sāmi,</span><br />
</p>
<p id="ja513c19p2">
<span class="pali m-text">Na cāpi me manasā appiyosi;</span><br />
</p>
<p id="ja513c19p3">
<span class="pali m-text">Etena saccena sarantu devā,</span><br />
</p>
<p id="ja513c19p4">
<span class="pali m-text">Anuññāto sotthi paccehi sāmi”.</span><br />
</p>
<p id="ja513c20p1">
<span class="pali m-text">“Brahā ujū cārumukho kutosi,</span><br />
</p>
<p id="ja513c20p2">
<span class="pali m-text">Na maṁ pajānāsi vane vasantaṁ;</span><br />
</p>
<p id="ja513c20p3">
<span class="pali m-text">Luddaṁ maṁ ñatvā ‘purisādako’ti,</span><br />
</p>
<p id="ja513c20p4">
<span class="pali m-text">Ko sotthimājānamidhāvajeyya”.</span><br />
</p>
<p id="ja513c21p1">
<span class="pali m-text">“Jānāmi ludda purisādako tvaṁ,</span><br />
</p>
<p id="ja513c21p2">
<span class="pali m-text">Na taṁ na jānāmi vane vasantaṁ;</span><br />
</p>
<p id="ja513c21p3">
<span class="pali m-text">Ahañca puttosmi jayaddisassa,</span><br />
</p>
<p id="ja513c21p4">
<span class="pali m-text">Mamajja khāda pituno pamokkhā”.</span><br />
</p>
<p id="ja513c22p1">
<span class="pali m-text">“Jānāmi puttoti jayaddisassa,</span><br />
</p>
<p id="ja513c22p2">
<span class="pali m-text">Tathā hi vo mukhavaṇṇo ubhinnaṁ;</span><br />
</p>
<p id="ja513c22p3">
<span class="pali m-text">Sudukkaraññeva kataṁ tavedaṁ,</span><br />
</p>
<p id="ja513c22p4">
<span class="pali m-text">Yo mattumicche pituno pamokkhā”.</span><br />
</p>
<p id="ja513c23p1">
<span class="pali m-text">“Na dukkaraṁ kiñci mahettha maññe,</span><br />
</p>
<p id="ja513c23p2">
<span class="pali m-text">Yo mattumicche pituno pamokkhā;</span><br />
</p>
<p id="ja513c23p3">
<span class="pali m-text">Mātu ca hetu paraloka gantvā,</span><br />
</p>
<p id="ja513c23p4">
<span class="pali m-text">Sukhena saggena ca sampayutto”.</span><br />
</p>
<p id="ja513c24p1">
<span class="pali m-text">“Ahañca kho attano pāpakiriyaṁ,</span><br />
</p>
<p id="ja513c24p2">
<span class="pali m-text">Āvī raho vāpi sare na jātu;</span><br />
</p>
<p id="ja513c24p3">
<span class="pali m-text">Saṅkhātajātīmaraṇohamasmi,</span><br />
</p>
<p id="ja513c24p4">
<span class="pali m-text">Yatheva me idha tathā parattha.</span><br />
</p>
<p id="ja513c25p1">
<span class="pali m-text">Khādajja maṁ dāni mahānubhāva,</span><br />
</p>
<p id="ja513c25p2">
<span class="pali m-text">Karassu kiccāni imaṁ sarīraṁ;</span><br />
</p>
<p id="ja513c25p3">
<span class="pali m-text">Rukkhassa vā te papatāmi aggā,</span><br />
</p>
<p id="ja513c25p4">
<span class="pali m-text">Chādayamāno mayhaṁ tvamadesi maṁsaṁ”.</span><br />
</p>
<p id="ja513c26p1">
<span class="pali m-text">“Idañca te ruccati rājaputta,</span><br />
</p>
<p id="ja513c26p2">
<span class="pali m-text">Cajesi pāṇaṁ pituno pamokkhā;</span><br />
</p>
<p id="ja513c26p3">
<span class="pali m-text">Tasmā hi so tvaṁ taramānarūpo,</span><br />
</p>
<p id="ja513c26p4">
<span class="pali m-text">Sambhañja kaṭṭhāni jalehi aggiṁ”.</span><br />
</p>
<p id="ja513c27p1">
<span class="pali m-text">Tato have dhitimā rājaputto,</span><br />
</p>
<p id="ja513c27p2">
<span class="pali m-text">Dāruṁ samāhatvā mahantamaggiṁ;</span><br />
</p>
<p id="ja513c27p3">
<span class="pali m-text">Sandīpayitvā paṭivedayittha,</span><br />
</p>
<p id="ja513c27p4">
<span class="pali m-text">“Ādīpito dāni mahāyamaggi”.</span><br />
</p>
<p id="ja513c28p1">
<span class="pali m-text">“Khādajja maṁ dāni pasayhakāri,</span><br />
</p>
<p id="ja513c28p2">
<span class="pali m-text">Kiṁ maṁ muhuṁ pekkhasi haṭṭhalomo;</span><br />
</p>
<p id="ja513c28p3">
<span class="pali m-text">Tathā tathā tuyhamahaṁ karomi,</span><br />
</p>
<p id="ja513c28p4">
<span class="pali m-text">Yathā yathā maṁ chādayamāno adesi”.</span><br />
</p>
<p id="ja513c29p1">
<span class="pali m-text">“Ko tādisaṁ arahati khāditāye,</span><br />
</p>
<p id="ja513c29p2">
<span class="pali m-text">Dhamme ṭhitaṁ saccavādiṁ vadaññuṁ;</span><br />
</p>
<p id="ja513c29p3">
<span class="pali m-text">Muddhāpi tassa viphaleyya sattadhā,</span><br />
</p>
<p id="ja513c29p4">
<span class="pali m-text">Yo tādisaṁ saccavādiṁ adeyya”.</span><br />
</p>
<p id="ja513c30p1">
<span class="pali m-text">“Idañhi so brāhmaṇaṁ maññamāno,</span><br />
</p>
<p id="ja513c30p2">
<span class="pali m-text">Saso avāsesi sake sarīre;</span><br />
</p>
<p id="ja513c30p3">
<span class="pali m-text">Teneva so candimā devaputto,</span><br />
</p>
<p id="ja513c30p4">
<span class="pali m-text">Sasatthuto kāmaduhajja yakkha”.</span><br />
</p>
<p id="ja513c31p1">
<span class="pali m-text">“Cando yathā rāhumukhā pamutto,</span><br />
</p>
<p id="ja513c31p2">
<span class="pali m-text">Virocate pannaraseva bhāṇumā;</span><br />
</p>
<p id="ja513c31p3">
<span class="pali m-text">Evaṁ tuvaṁ porisādā pamutto,</span><br />
</p>
<p id="ja513c31p4">
<span class="pali m-text">Viroca kapile mahānubhāva;</span><br />
</p>
<p id="ja513c31p5">
<span class="pali m-text">Āmodayaṁ pitaraṁ mātarañca,</span><br />
</p>
<p id="ja513c31p6">
<span class="pali m-text">Sabbo ca te nandatu ñātipakkho”.</span><br />
</p>
<p id="ja513c32p1">
<span class="pali m-text">Tato have dhitimā rājaputto,</span><br />
</p>
<p id="ja513c32p2">
<span class="pali m-text">Katañjalī pariyāya porisādaṁ;</span><br />
</p>
<p id="ja513c32p3">
<span class="pali m-text">Anuññāto sotthi sukhī arogo,</span><br />
</p>
<p id="ja513c32p4">
<span class="pali m-text">Paccāgamā kapilamalīnasatto.</span><br />
</p>
<p id="ja513c33p1">
<span class="pali m-text">Taṁ negamā jānapadā ca sabbe,</span><br />
</p>
<p id="ja513c33p2">
<span class="pali m-text">Hatthārohā rathikā pattikā ca;</span><br />
</p>
<p id="ja513c33p3">
<span class="pali m-text">Namassamānā pañjalikā upāgamuṁ,</span><br />
</p>
<p id="ja513c33p4">
<span class="pali m-text">“Namatthu te dukkarakārakosī”ti.</span><br />
</p>
<p id="ja513c34p1">
<span class="pali m-text">Jayaddisajātakaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0512.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0514.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>