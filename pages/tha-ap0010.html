<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-ap0010.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/tha-ap0009.html">Previous</a></div>
<div class="m-col-t-6 m-text-right">
<a href="../pages/tha-ap0011.html">Next</a></div>
</div>
<p id="tha-ap10c0p2">
<span class="pali m-text">Buddhavagga</span><br />
</p>
<section id="pindolabharadvajattheraapadana">
<span id="tha-ap10c0p3"></span><h2><span class="pali m-text">10. Piṇḍolabhāradvājattheraapadāna</span></h2>
<p id="tha-ap10c1p1">
<span class="pali m-text">“Padumuttaro nāma jino,</span><br />
</p>
<p id="tha-ap10c1p2">
<span class="pali m-text">sayambhū aggapuggalo;</span><br />
</p>
<p id="tha-ap10c1p3">
<span class="pali m-text">Purato himavantassa,</span><br />
</p>
<p id="tha-ap10c1p4">
<span class="pali m-text">cittakūṭe vasī tadā.</span><br />
</p>
<p id="tha-ap10c2p1">
<span class="pali m-text">Abhītarūpo tatthāsiṁ,</span><br />
</p>
<p id="tha-ap10c2p2">
<span class="pali m-text">migarājā catukkamo;</span><br />
</p>
<p id="tha-ap10c2p3">
<span class="pali m-text">Tassa saddaṁ suṇitvāna,</span><br />
</p>
<p id="tha-ap10c2p4">
<span class="pali m-text">vikkhambhanti bahujjanā.</span><br />
</p>
<p id="tha-ap10c3p1">
<span class="pali m-text">Suphullaṁ padumaṁ gayha,</span><br />
</p>
<p id="tha-ap10c3p2">
<span class="pali m-text">upagacchiṁ narāsabhaṁ;</span><br />
</p>
<p id="tha-ap10c3p3">
<span class="pali m-text">Vuṭṭhitassa samādhimhā,</span><br />
</p>
<p id="tha-ap10c3p4">
<span class="pali m-text">buddhassa abhiropayiṁ.</span><br />
</p>
<p id="tha-ap10c4p1">
<span class="pali m-text">Catuddisaṁ namassitvā,</span><br />
</p>
<p id="tha-ap10c4p2">
<span class="pali m-text">buddhaseṭṭhaṁ naruttamaṁ;</span><br />
</p>
<p id="tha-ap10c4p3">
<span class="pali m-text">Sakaṁ cittaṁ pasādetvā,</span><br />
</p>
<p id="tha-ap10c4p4">
<span class="pali m-text">sīhanādaṁ nadiṁ ahaṁ.</span><br />
</p>
<p id="tha-ap10c5p1">
<span class="pali m-text">Padumuttaro lokavidū,</span><br />
</p>
<p id="tha-ap10c5p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap10c5p3">
<span class="pali m-text">Sakāsane nisīditvā,</span><br />
</p>
<p id="tha-ap10c5p4">
<span class="pali m-text">imā gāthā abhāsatha.</span><br />
</p>
<p id="tha-ap10c6p1">
<span class="pali m-text">Buddhassa giramaññāya,</span><br />
</p>
<p id="tha-ap10c6p2">
<span class="pali m-text">Sabbe devā samāgatā;</span><br />
</p>
<p id="tha-ap10c6p3">
<span class="pali m-text">‘Āgato vadataṁ seṭṭho,</span><br />
</p>
<p id="tha-ap10c6p4">
<span class="pali m-text">Dhammaṁ sossāma taṁ mayaṁ’.</span><br />
</p>
<p id="tha-ap10c7p1">
<span class="pali m-text">Tesaṁ hāsaparetānaṁ,</span><br />
</p>
<p id="tha-ap10c7p2">
<span class="pali m-text">purato lokanāyako;</span><br />
</p>
<p id="tha-ap10c7p3">
<span class="pali m-text">Mama saddaṁ pakittesi,</span><br />
</p>
<p id="tha-ap10c7p4">
<span class="pali m-text">dīghadassī mahāmuni.</span><br />
</p>
<p id="tha-ap10c8p1">
<span class="pali m-text">Yenidaṁ padumaṁ dinnaṁ,</span><br />
</p>
<p id="tha-ap10c8p2">
<span class="pali m-text">sīhanādo ca nādito;</span><br />
</p>
<p id="tha-ap10c8p3">
<span class="pali m-text">Tamahaṁ kittayissāmi,</span><br />
</p>
<p id="tha-ap10c8p4">
<span class="pali m-text">suṇātha mama bhāsato.</span><br />
</p>
<p id="tha-ap10c9p1">
<span class="pali m-text">Ito aṭṭhamake kappe,</span><br />
</p>
<p id="tha-ap10c9p2">
<span class="pali m-text">cakkavattī bhavissati;</span><br />
</p>
<p id="tha-ap10c9p3">
<span class="pali m-text">Sattaratanasampanno,</span><br />
</p>
<p id="tha-ap10c9p4">
<span class="pali m-text">catudīpamhi issaro.</span><br />
</p>
<p id="tha-ap10c10p1">
<span class="pali m-text">Kārayissati issariyaṁ,</span><br />
</p>
<p id="tha-ap10c10p2">
<span class="pali m-text">mahiyā catusaṭṭhiyā;</span><br />
</p>
<p id="tha-ap10c10p3">
<span class="pali m-text">Padumo nāma nāmena,</span><br />
</p>
<p id="tha-ap10c10p4">
<span class="pali m-text">cakkavattī mahabbalo.</span><br />
</p>
<p id="tha-ap10c11p1">
<span class="pali m-text">Kappasatasahassamhi,</span><br />
</p>
<p id="tha-ap10c11p2">
<span class="pali m-text">okkākakulasambhavo;</span><br />
</p>
<p id="tha-ap10c11p3">
<span class="pali m-text">Gotamo nāma gottena,</span><br />
</p>
<p id="tha-ap10c11p4">
<span class="pali m-text">satthā loke bhavissati.</span><br />
</p>
<p id="tha-ap10c12p1">
<span class="pali m-text">Pakāsite pāvacane,</span><br />
</p>
<p id="tha-ap10c12p2">
<span class="pali m-text">brahmabandhu bhavissati;</span><br />
</p>
<p id="tha-ap10c12p3">
<span class="pali m-text">Brahmaññā abhinikkhamma,</span><br />
</p>
<p id="tha-ap10c12p4">
<span class="pali m-text">pabbajissati tāvade.</span><br />
</p>
<p id="tha-ap10c13p1">
<span class="pali m-text">Padhānapahitatto so,</span><br />
</p>
<p id="tha-ap10c13p2">
<span class="pali m-text">upasanto nirūpadhi;</span><br />
</p>
<p id="tha-ap10c13p3">
<span class="pali m-text">Sabbāsave pariññāya,</span><br />
</p>
<p id="tha-ap10c13p4">
<span class="pali m-text">nibbāyissatināsavo.</span><br />
</p>
<p id="tha-ap10c14p1">
<span class="pali m-text">Vijane pantaseyyamhi,</span><br />
</p>
<p id="tha-ap10c14p2">
<span class="pali m-text">vāḷamigasamākule;</span><br />
</p>
<p id="tha-ap10c14p3">
<span class="pali m-text">Sabbāsave pariññāya,</span><br />
</p>
<p id="tha-ap10c14p4">
<span class="pali m-text">nibbāyissatināsavo.</span><br />
</p>
<p id="tha-ap10c15p1">
<span class="pali m-text">Paṭisambhidā catasso,</span><br />
</p>
<p id="tha-ap10c15p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap10c15p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap10c15p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap10c16p1">
<span class="pali m-text">Itthaṁ sudaṁ āyasmā piṇḍolabhāradvājo thero imā gāthāyo abhāsitthāti.</span><br />
</p>
<p id="tha-ap10c17p1">
<span class="pali m-text">Piṇḍolabhāradvājattherassāpadānaṁ aṭṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/tha-ap0009.html">Previous</a></div>
<div class="m-col-t-6 m-text-right">
<a href="../pages/tha-ap0011.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>