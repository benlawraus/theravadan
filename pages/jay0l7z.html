<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/jay0l7z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="/pages/jay0l7z.html" />
  <meta property="og:description" content="Tiṁsanipāta Kiṁchandavagga 1. Kiṁchandajātaka “Kiṁchando kimadhippāyo, eko sammasi ghammani; Kiṁ patthayāno kiṁ esaṁ, kena atthena brāhmaṇa”. “Yathā mahā vāridharo, kumbho supariṇāhavā; Tathūpamaṁ ambapakkaṁ, vaṇṇagandharasuttamaṁ. Taṁ vuyhamānaṁ sotena, disvānāmalamajjhime; Pāṇīhi naṁ gahetvāna, agyāyatanamāhariṁ. Tato kadalipattesu, nikkhipitvā sayaṁ ahaṁ; Satthena naṁ vikappetvā, khuppipāsaṁ ahāsi …" />
  <meta name="twitter:description" content="Tiṁsanipāta Kiṁchandavagga 1. Kiṁchandajātaka “Kiṁchando kimadhippāyo, eko sammasi ghammani; Kiṁ patthayāno kiṁ esaṁ, kena atthena brāhmaṇa”. “Yathā mahā vāridharo, kumbho supariṇāhavā; Tathūpamaṁ ambapakkaṁ, vaṇṇagandharasuttamaṁ. Taṁ vuyhamānaṁ sotena, disvānāmalamajjhime; Pāṇīhi naṁ gahetvāna, agyāyatanamāhariṁ. Tato kadalipattesu, nikkhipitvā sayaṁ ahaṁ; Satthena naṁ vikappetvā, khuppipāsaṁ ahāsi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="timsanipata">
<h2><a href="#timsanipata">Tiṁsanipāta</a></h2>
<section id="kimchandavagga">
<h3><a href="#kimchandavagga">Kiṁchandavagga</a></h3>
<section id="kimchandajataka">
<h4><a href="#kimchandajataka">1. Kiṁchandajātaka</a></h4>
<p id="ja511c1p1">
<span class="pali m-text">“Kiṁchando kimadhippāyo,</span><br />
</p>
<p id="ja511c1p2">
<span class="pali m-text">eko sammasi ghammani;</span><br />
</p>
<p id="ja511c1p3">
<span class="pali m-text">Kiṁ patthayāno kiṁ esaṁ,</span><br />
</p>
<p id="ja511c1p4">
<span class="pali m-text">kena atthena brāhmaṇa”.</span><br />
</p>
<p id="ja511c2p1">
<span class="pali m-text">“Yathā mahā vāridharo,</span><br />
</p>
<p id="ja511c2p2">
<span class="pali m-text">kumbho supariṇāhavā;</span><br />
</p>
<p id="ja511c2p3">
<span class="pali m-text">Tathūpamaṁ ambapakkaṁ,</span><br />
</p>
<p id="ja511c2p4">
<span class="pali m-text">vaṇṇagandharasuttamaṁ.</span><br />
</p>
<p id="ja511c3p1">
<span class="pali m-text">Taṁ vuyhamānaṁ sotena,</span><br />
</p>
<p id="ja511c3p2">
<span class="pali m-text">disvānāmalamajjhime;</span><br />
</p>
<p id="ja511c3p3">
<span class="pali m-text">Pāṇīhi naṁ gahetvāna,</span><br />
</p>
<p id="ja511c3p4">
<span class="pali m-text">agyāyatanamāhariṁ.</span><br />
</p>
<p id="ja511c4p1">
<span class="pali m-text">Tato kadalipattesu,</span><br />
</p>
<p id="ja511c4p2">
<span class="pali m-text">nikkhipitvā sayaṁ ahaṁ;</span><br />
</p>
<p id="ja511c4p3">
<span class="pali m-text">Satthena naṁ vikappetvā,</span><br />
</p>
<p id="ja511c4p4">
<span class="pali m-text">khuppipāsaṁ ahāsi me.</span><br />
</p>
<p id="ja511c5p1">
<span class="pali m-text">Sohaṁ apetadaratho,</span><br />
</p>
<p id="ja511c5p2">
<span class="pali m-text">Byantībhūto dukhakkhamo;</span><br />
</p>
<p id="ja511c5p3">
<span class="pali m-text">Assādaṁ nādhigacchāmi,</span><br />
</p>
<p id="ja511c5p4">
<span class="pali m-text">Phalesvaññesu kesuci.</span><br />
</p>
<p id="ja511c6p1">
<span class="pali m-text">Sosetvā nūna maraṇaṁ,</span><br />
</p>
<p id="ja511c6p2">
<span class="pali m-text">taṁ mamaṁ āvahissati;</span><br />
</p>
<p id="ja511c6p3">
<span class="pali m-text">Ambaṁ yassa phalaṁ sādu,</span><br />
</p>
<p id="ja511c6p4">
<span class="pali m-text">madhuraggaṁ manoramaṁ;</span><br />
</p>
<p id="ja511c6p5">
<span class="pali m-text">Yamuddhariṁ vuyhamānaṁ,</span><br />
</p>
<p id="ja511c6p6">
<span class="pali m-text">udadhismā mahaṇṇave.</span><br />
</p>
<p id="ja511c7p1">
<span class="pali m-text">Akkhātaṁ te mayā sabbaṁ,</span><br />
</p>
<p id="ja511c7p2">
<span class="pali m-text">yasmā upavasāmahaṁ;</span><br />
</p>
<p id="ja511c7p3">
<span class="pali m-text">Rammaṁ pati nisinnosmi,</span><br />
</p>
<p id="ja511c7p4">
<span class="pali m-text">puthulomāyutā puthu.</span><br />
</p>
<p id="ja511c8p1">
<span class="pali m-text">Tvañca kho meva akkhāhi,</span><br />
</p>
<p id="ja511c8p2">
<span class="pali m-text">attānamapalāyini;</span><br />
</p>
<p id="ja511c8p3">
<span class="pali m-text">Kā vā tvamasi kalyāṇi,</span><br />
</p>
<p id="ja511c8p4">
<span class="pali m-text">kissa vā tvaṁ sumajjhime.</span><br />
</p>
<p id="ja511c9p1">
<span class="pali m-text">Ruppapaṭṭapalimaṭṭhīva,</span><br />
</p>
<p id="ja511c9p2">
<span class="pali m-text">byagghīva girisānujā;</span><br />
</p>
<p id="ja511c9p3">
<span class="pali m-text">Yā santi nāriyo devesu,</span><br />
</p>
<p id="ja511c9p4">
<span class="pali m-text">devānaṁ paricārikā.</span><br />
</p>
<p id="ja511c10p1">
<span class="pali m-text">Yā ca manussalokasmiṁ,</span><br />
</p>
<p id="ja511c10p2">
<span class="pali m-text">Rūpenānvāgatitthiyo;</span><br />
</p>
<p id="ja511c10p3">
<span class="pali m-text">Rūpena te sadisī natthi,</span><br />
</p>
<p id="ja511c10p4">
<span class="pali m-text">Devesu gandhabbamanussaloke;</span><br />
</p>
<p id="ja511c10p5">
<span class="pali m-text">Puṭṭhāsi me cārupubbaṅgi,</span><br />
</p>
<p id="ja511c10p6">
<span class="pali m-text">Brūhi nāmañca bandhave”.</span><br />
</p>
<p id="ja511c11p1">
<span class="pali m-text">“Yaṁ tvaṁ pati nisinnosi,</span><br />
</p>
<p id="ja511c11p2">
<span class="pali m-text">rammaṁ brāhmaṇa kosikiṁ;</span><br />
</p>
<p id="ja511c11p3">
<span class="pali m-text">Sāhaṁ bhusālayāvutthā,</span><br />
</p>
<p id="ja511c11p4">
<span class="pali m-text">varavārivahoghasā.</span><br />
</p>
<p id="ja511c12p1">
<span class="pali m-text">Nānādumagaṇākiṇṇā,</span><br />
</p>
<p id="ja511c12p2">
<span class="pali m-text">bahukā girikandarā;</span><br />
</p>
<p id="ja511c12p3">
<span class="pali m-text">Mameva pamukhā honti,</span><br />
</p>
<p id="ja511c12p4">
<span class="pali m-text">abhisandanti pāvuse.</span><br />
</p>
<p id="ja511c13p1">
<span class="pali m-text">Atho bahū vanatodā,</span><br />
</p>
<p id="ja511c13p2">
<span class="pali m-text">nīlavārivahindharā;</span><br />
</p>
<p id="ja511c13p3">
<span class="pali m-text">Bahukā nāgavittodā,</span><br />
</p>
<p id="ja511c13p4">
<span class="pali m-text">abhisandanti vārinā.</span><br />
</p>
<p id="ja511c14p1">
<span class="pali m-text">Tā ambajambulabujā,</span><br />
</p>
<p id="ja511c14p2">
<span class="pali m-text">nīpā tālā cudumbarā;</span><br />
</p>
<p id="ja511c14p3">
<span class="pali m-text">Bahūni phalajātāni,</span><br />
</p>
<p id="ja511c14p4">
<span class="pali m-text">āvahanti abhiṇhaso.</span><br />
</p>
<p id="ja511c15p1">
<span class="pali m-text">Yaṁ kiñci ubhato tīre,</span><br />
</p>
<p id="ja511c15p2">
<span class="pali m-text">phalaṁ patati ambuni;</span><br />
</p>
<p id="ja511c15p3">
<span class="pali m-text">Asaṁsayaṁ taṁ sotassa,</span><br />
</p>
<p id="ja511c15p4">
<span class="pali m-text">phalaṁ hoti vasānugaṁ.</span><br />
</p>
<p id="ja511c16p1">
<span class="pali m-text">Etadaññāya medhāvi,</span><br />
</p>
<p id="ja511c16p2">
<span class="pali m-text">puthupañña suṇohi me;</span><br />
</p>
<p id="ja511c16p3">
<span class="pali m-text">Mā rocaya mabhisaṅgaṁ,</span><br />
</p>
<p id="ja511c16p4">
<span class="pali m-text">paṭisedha janādhipa.</span><br />
</p>
<p id="ja511c17p1">
<span class="pali m-text">Na vāhaṁ vaḍḍhavaṁ maññe,</span><br />
</p>
<p id="ja511c17p2">
<span class="pali m-text">Yaṁ tvaṁ raṭṭhābhivaḍḍhana;</span><br />
</p>
<p id="ja511c17p3">
<span class="pali m-text">Āceyyamāno rājisi,</span><br />
</p>
<p id="ja511c17p4">
<span class="pali m-text">Maraṇaṁ abhikaṅkhasi.</span><br />
</p>
<p id="ja511c18p1">
<span class="pali m-text">Tassa jānanti pitaro,</span><br />
</p>
<p id="ja511c18p2">
<span class="pali m-text">gandhabbā ca sadevakā;</span><br />
</p>
<p id="ja511c18p3">
<span class="pali m-text">Ye cāpi isayo loke,</span><br />
</p>
<p id="ja511c18p4">
<span class="pali m-text">saññatattā tapassino;</span><br />
</p>
<p id="ja511c18p5">
<span class="pali m-text">Asaṁsayaṁ tepi jānanti,</span><br />
</p>
<p id="ja511c18p6">
<span class="pali m-text">paṭṭhabhūtā yasassino”.</span><br />
</p>
<p id="ja511c19p1">
<span class="pali m-text">“Evaṁ viditvā vidū sabbadhammaṁ,</span><br />
</p>
<p id="ja511c19p2">
<span class="pali m-text">Viddhaṁsanaṁ cavanaṁ jīvitassa;</span><br />
</p>
<p id="ja511c19p3">
<span class="pali m-text">Na cīyatī tassa narassa pāpaṁ,</span><br />
</p>
<p id="ja511c19p4">
<span class="pali m-text">Sace na ceteti vadhāya tassa.</span><br />
</p>
<p id="ja511c20p1">
<span class="pali m-text">Isipūgasamaññāte,</span><br />
</p>
<p id="ja511c20p2">
<span class="pali m-text">evaṁ lokyā viditā sati;</span><br />
</p>
<p id="ja511c20p3">
<span class="pali m-text">Anariyaparisambhāse,</span><br />
</p>
<p id="ja511c20p4">
<span class="pali m-text">pāpakammaṁ jigīsasi.</span><br />
</p>
<p id="ja511c21p1">
<span class="pali m-text">Sace ahaṁ marissāmi,</span><br />
</p>
<p id="ja511c21p2">
<span class="pali m-text">tīre te puthusussoṇi;</span><br />
</p>
<p id="ja511c21p3">
<span class="pali m-text">Asaṁsayaṁ taṁ asiloko,</span><br />
</p>
<p id="ja511c21p4">
<span class="pali m-text">mayi pete āgamissati.</span><br />
</p>
<p id="ja511c22p1">
<span class="pali m-text">Tasmā hi pāpakaṁ kammaṁ,</span><br />
</p>
<p id="ja511c22p2">
<span class="pali m-text">rakkhasseva sumajjhime;</span><br />
</p>
<p id="ja511c22p3">
<span class="pali m-text">Mā taṁ sabbo jano pacchā,</span><br />
</p>
<p id="ja511c22p4">
<span class="pali m-text">pakuṭṭhāyi mayi mate”.</span><br />
</p>
<p id="ja511c23p1">
<span class="pali m-text">“Aññātametaṁ avisayhasāhi,</span><br />
</p>
<p id="ja511c23p2">
<span class="pali m-text">Attānamambañca dadāmi te taṁ;</span><br />
</p>
<p id="ja511c23p3">
<span class="pali m-text">So duccaje kāmaguṇe pahāya,</span><br />
</p>
<p id="ja511c23p4">
<span class="pali m-text">Santiñca dhammañca adhiṭṭhitosi.</span><br />
</p>
<p id="ja511c24p1">
<span class="pali m-text">Yo hitvā pubbasaññogaṁ,</span><br />
</p>
<p id="ja511c24p2">
<span class="pali m-text">pacchā saṁyojane ṭhito;</span><br />
</p>
<p id="ja511c24p3">
<span class="pali m-text">Adhammañceva carati,</span><br />
</p>
<p id="ja511c24p4">
<span class="pali m-text">pāpañcassa pavaḍḍhati.</span><br />
</p>
<p id="ja511c25p1">
<span class="pali m-text">Ehi taṁ pāpayissāmi,</span><br />
</p>
<p id="ja511c25p2">
<span class="pali m-text">kāmaṁ appossuko bhava;</span><br />
</p>
<p id="ja511c25p3">
<span class="pali m-text">Upānayāmi sītasmiṁ,</span><br />
</p>
<p id="ja511c25p4">
<span class="pali m-text">viharāhi anussuko.</span><br />
</p>
<p id="ja511c26p1">
<span class="pali m-text">Taṁ puppharasamattebhi,</span><br />
</p>
<p id="ja511c26p2">
<span class="pali m-text">vakkaṅgehi arindama;</span><br />
</p>
<p id="ja511c26p3">
<span class="pali m-text">Koñcā mayūrā diviyā,</span><br />
</p>
<p id="ja511c26p4">
<span class="pali m-text">kolaṭṭhimadhusāḷikā;</span><br />
</p>
<p id="ja511c26p5">
<span class="pali m-text">Kūjitā haṁsapūgehi,</span><br />
</p>
<p id="ja511c26p6">
<span class="pali m-text">kokilettha pabodhare.</span><br />
</p>
<p id="ja511c27p1">
<span class="pali m-text">Ambettha vippasākhaggā,</span><br />
</p>
<p id="ja511c27p2">
<span class="pali m-text">palālakhalasannibhā;</span><br />
</p>
<p id="ja511c27p3">
<span class="pali m-text">Kosambasaḷalā nīpā,</span><br />
</p>
<p id="ja511c27p4">
<span class="pali m-text">pakkatālavilambino”.</span><br />
</p>
<p id="ja511c28p1">
<span class="pali m-text">“Mālī tiriṭī kāyūrī,</span><br />
</p>
<p id="ja511c28p2">
<span class="pali m-text">aṅgadī candanussado;</span><br />
</p>
<p id="ja511c28p3">
<span class="pali m-text">Rattiṁ tvaṁ paricāresi,</span><br />
</p>
<p id="ja511c28p4">
<span class="pali m-text">divā vedesi vedanaṁ.</span><br />
</p>
<p id="ja511c29p1">
<span class="pali m-text">Soḷasitthisahassāni,</span><br />
</p>
<p id="ja511c29p2">
<span class="pali m-text">yā temā paricārikā;</span><br />
</p>
<p id="ja511c29p3">
<span class="pali m-text">Evaṁ mahānubhāvosi,</span><br />
</p>
<p id="ja511c29p4">
<span class="pali m-text">abbhuto lomahaṁsano.</span><br />
</p>
<p id="ja511c30p1">
<span class="pali m-text">Kiṁ kammamakarī pubbe,</span><br />
</p>
<p id="ja511c30p2">
<span class="pali m-text">pāpaṁ attadukhāvahaṁ;</span><br />
</p>
<p id="ja511c30p3">
<span class="pali m-text">Yaṁ karitvā manussesu,</span><br />
</p>
<p id="ja511c30p4">
<span class="pali m-text">piṭṭhimaṁsāni khādasi”.</span><br />
</p>
<p id="ja511c31p1">
<span class="pali m-text">“Ajjhenāni paṭiggayha,</span><br />
</p>
<p id="ja511c31p2">
<span class="pali m-text">kāmesu gadhito ahaṁ;</span><br />
</p>
<p id="ja511c31p3">
<span class="pali m-text">Acariṁ dīghamaddhānaṁ,</span><br />
</p>
<p id="ja511c31p4">
<span class="pali m-text">paresaṁ ahitāyahaṁ.</span><br />
</p>
<p id="ja511c32p1">
<span class="pali m-text">Yo piṭṭhimaṁsiko hoti,</span><br />
</p>
<p id="ja511c32p2">
<span class="pali m-text">evaṁ ukkacca khādati;</span><br />
</p>
<p id="ja511c32p3">
<span class="pali m-text">Yathāhaṁ ajja khādāmi,</span><br />
</p>
<p id="ja511c32p4">
<span class="pali m-text">piṭṭhimaṁsāni attano”ti.</span><br />
</p>
<p id="ja511c33p1">
<span class="pali m-text">Kiṁchandajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>