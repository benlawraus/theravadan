<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0n5z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0n5z.html" />
  <meta property="og:description" content="Kaccāyanavagga 5. Kumārakassapattheraapadāna “Ito satasahassamhi, kappe uppajji nāyako; Sabbalokahito vīro, padumuttaranāmako. Tadāhaṁ brāhmaṇo hutvā, vissuto vedapāragū; Divāvihāraṁ vicaraṁ, addasaṁ lokanāyakaṁ. Catusaccaṁ pakāsentaṁ, bodhayantaṁ sadevakaṁ; Vicittakathikānaggaṁ, vaṇṇayantaṁ mahājane. Tadā muditacittohaṁ, nimantetvā tathāgataṁ; Nānārattehi vatthehi, alaṅkaritvāna maṇḍapaṁ. Nānāratanapajjotaṁ, sasaṅghaṁ bhojayiṁ tahiṁ; Bhojayitvāna sattāhaṁ, nānaggarasabhojanaṁ. Nānācittehi pupphehi, pūjayitvā …" />
  <meta name="twitter:description" content="Kaccāyanavagga 5. Kumārakassapattheraapadāna “Ito satasahassamhi, kappe uppajji nāyako; Sabbalokahito vīro, padumuttaranāmako. Tadāhaṁ brāhmaṇo hutvā, vissuto vedapāragū; Divāvihāraṁ vicaraṁ, addasaṁ lokanāyakaṁ. Catusaccaṁ pakāsentaṁ, bodhayantaṁ sadevakaṁ; Vicittakathikānaggaṁ, vaṇṇayantaṁ mahājane. Tadā muditacittohaṁ, nimantetvā tathāgataṁ; Nānārattehi vatthehi, alaṅkaritvāna maṇḍapaṁ. Nānāratanapajjotaṁ, sasaṅghaṁ bhojayiṁ tahiṁ; Bhojayitvāna sattāhaṁ, nānaggarasabhojanaṁ. Nānācittehi pupphehi, pūjayitvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="kumarakassapattheraapadana">
<h3><a href="#kumarakassapattheraapadana">5. Kumārakassapattheraapadāna</a></h3>
<p id="tha-ap537c1p1">
<span class="m-text m-primary">“Ito satasahassamhi,</span><br />
</p>
<p id="tha-ap537c1p2">
<span class="m-text m-primary">kappe uppajji nāyako;</span><br />
</p>
<p id="tha-ap537c1p3">
<span class="m-text m-primary">Sabbalokahito vīro,</span><br />
</p>
<p id="tha-ap537c1p4">
<span class="m-text m-primary">padumuttaranāmako.</span><br />
</p>
<p id="tha-ap537c2p1">
<span class="m-text m-primary">Tadāhaṁ brāhmaṇo hutvā,</span><br />
</p>
<p id="tha-ap537c2p2">
<span class="m-text m-primary">vissuto vedapāragū;</span><br />
</p>
<p id="tha-ap537c2p3">
<span class="m-text m-primary">Divāvihāraṁ vicaraṁ,</span><br />
</p>
<p id="tha-ap537c2p4">
<span class="m-text m-primary">addasaṁ lokanāyakaṁ.</span><br />
</p>
<p id="tha-ap537c3p1">
<span class="m-text m-primary">Catusaccaṁ pakāsentaṁ,</span><br />
</p>
<p id="tha-ap537c3p2">
<span class="m-text m-primary">bodhayantaṁ sadevakaṁ;</span><br />
</p>
<p id="tha-ap537c3p3">
<span class="m-text m-primary">Vicittakathikānaggaṁ,</span><br />
</p>
<p id="tha-ap537c3p4">
<span class="m-text m-primary">vaṇṇayantaṁ mahājane.</span><br />
</p>
<p id="tha-ap537c4p1">
<span class="m-text m-primary">Tadā muditacittohaṁ,</span><br />
</p>
<p id="tha-ap537c4p2">
<span class="m-text m-primary">nimantetvā tathāgataṁ;</span><br />
</p>
<p id="tha-ap537c4p3">
<span class="m-text m-primary">Nānārattehi vatthehi,</span><br />
</p>
<p id="tha-ap537c4p4">
<span class="m-text m-primary">alaṅkaritvāna maṇḍapaṁ.</span><br />
</p>
<p id="tha-ap537c5p1">
<span class="m-text m-primary">Nānāratanapajjotaṁ,</span><br />
</p>
<p id="tha-ap537c5p2">
<span class="m-text m-primary">sasaṅghaṁ bhojayiṁ tahiṁ;</span><br />
</p>
<p id="tha-ap537c5p3">
<span class="m-text m-primary">Bhojayitvāna sattāhaṁ,</span><br />
</p>
<p id="tha-ap537c5p4">
<span class="m-text m-primary">nānaggarasabhojanaṁ.</span><br />
</p>
<p id="tha-ap537c6p1">
<span class="m-text m-primary">Nānācittehi pupphehi,</span><br />
</p>
<p id="tha-ap537c6p2">
<span class="m-text m-primary">pūjayitvā sasāvakaṁ;</span><br />
</p>
<p id="tha-ap537c6p3">
<span class="m-text m-primary">Nipacca pādamūlamhi,</span><br />
</p>
<p id="tha-ap537c6p4">
<span class="m-text m-primary">taṁ ṭhānaṁ patthayiṁ ahaṁ.</span><br />
</p>
<p id="tha-ap537c7p1">
<span class="m-text m-primary">Tadā munivaro āha,</span><br />
</p>
<p id="tha-ap537c7p2">
<span class="m-text m-primary">karuṇekarasāsayo;</span><br />
</p>
<p id="tha-ap537c7p3">
<span class="m-text m-primary">‘Passathetaṁ dijavaraṁ,</span><br />
</p>
<p id="tha-ap537c7p4">
<span class="m-text m-primary">padumānanalocanaṁ.</span><br />
</p>
<p id="tha-ap537c8p1">
<span class="m-text m-primary">Pītipāmojjabahulaṁ,</span><br />
</p>
<p id="tha-ap537c8p2">
<span class="m-text m-primary">samuggatatanūruhaṁ;</span><br />
</p>
<p id="tha-ap537c8p3">
<span class="m-text m-primary">Hāsamhitavisālakkhaṁ,</span><br />
</p>
<p id="tha-ap537c8p4">
<span class="m-text m-primary">mama sāsanalālasaṁ.</span><br />
</p>
<p id="tha-ap537c9p1">
<span class="m-text m-primary">Patitaṁ pādamūle me,</span><br />
</p>
<p id="tha-ap537c9p2">
<span class="m-text m-primary">ekāvatthasumānasaṁ;</span><br />
</p>
<p id="tha-ap537c9p3">
<span class="m-text m-primary">Esa pattheti taṁ ṭhānaṁ,</span><br />
</p>
<p id="tha-ap537c9p4">
<span class="m-text m-primary">vicittakathikattanaṁ.</span><br />
</p>
<p id="tha-ap537c10p1">
<span class="m-text m-primary">Satasahassito kappe,</span><br />
</p>
<p id="tha-ap537c10p2">
<span class="m-text m-primary">okkākakulasambhavo;</span><br />
</p>
<p id="tha-ap537c10p3">
<span class="m-text m-primary">Gotamo nāma gottena,</span><br />
</p>
<p id="tha-ap537c10p4">
<span class="m-text m-primary">satthā loke bhavissati.</span><br />
</p>
<p id="tha-ap537c11p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap537c11p2">
<span class="m-text m-primary">oraso dhammanimmito;</span><br />
</p>
<p id="tha-ap537c11p3">
<span class="m-text m-primary">Kumārakassapo nāma,</span><br />
</p>
<p id="tha-ap537c11p4">
<span class="m-text m-primary">hessati satthu sāvako.</span><br />
</p>
<p id="tha-ap537c12p1">
<span class="m-text m-primary">Vicittapupphadussānaṁ,</span><br />
</p>
<p id="tha-ap537c12p2">
<span class="m-text m-primary">ratanānañca vāhasā;</span><br />
</p>
<p id="tha-ap537c12p3">
<span class="m-text m-primary">Vicittakathikānaṁ so,</span><br />
</p>
<p id="tha-ap537c12p4">
<span class="m-text m-primary">aggataṁ pāpuṇissati’.</span><br />
</p>
<p id="tha-ap537c13p1">
<span class="m-text m-primary">Tena kammena sukatena,</span><br />
</p>
<p id="tha-ap537c13p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap537c13p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap537c13p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap537c14p1">
<span class="m-text m-primary">Paribbhamaṁ bhavābhave,</span><br />
</p>
<p id="tha-ap537c14p2">
<span class="m-text m-primary">raṅgamajjhe yathā naṭo;</span><br />
</p>
<p id="tha-ap537c14p3">
<span class="m-text m-primary">Sākhamigatrajo hutvā,</span><br />
</p>
<p id="tha-ap537c14p4">
<span class="m-text m-primary">migiyā kucchimokkamiṁ.</span><br />
</p>
<p id="tha-ap537c15p1">
<span class="m-text m-primary">Tadā mayi kucchigate,</span><br />
</p>
<p id="tha-ap537c15p2">
<span class="m-text m-primary">vajjhavāro upaṭṭhito;</span><br />
</p>
<p id="tha-ap537c15p3">
<span class="m-text m-primary">Sākhena cattā me mātā,</span><br />
</p>
<p id="tha-ap537c15p4">
<span class="m-text m-primary">nigrodhaṁ saraṇaṁ gatā.</span><br />
</p>
<p id="tha-ap537c16p1">
<span class="m-text m-primary">Tena sā migarājena,</span><br />
</p>
<p id="tha-ap537c16p2">
<span class="m-text m-primary">maraṇā parimocitā;</span><br />
</p>
<p id="tha-ap537c16p3">
<span class="m-text m-primary">Pariccajitvā sapāṇaṁ,</span><br />
</p>
<p id="tha-ap537c16p4">
<span class="m-text m-primary">mamevaṁ ovadī tadā.</span><br />
</p>
<p id="tha-ap537c17p1">
<span class="m-text m-primary">‘Nigrodhameva seveyya,</span><br />
</p>
<p id="tha-ap537c17p2">
<span class="m-text m-primary">na sākhamupasaṁvase;</span><br />
</p>
<p id="tha-ap537c17p3">
<span class="m-text m-primary">Nigrodhasmiṁ mataṁ seyyo,</span><br />
</p>
<p id="tha-ap537c17p4">
<span class="m-text m-primary">yañce sākhamhi jīvitaṁ’.</span><br />
</p>
<p id="tha-ap537c18p1">
<span class="m-text m-primary">Tenānusiṭṭhā migayūthapena,</span><br />
</p>
<p id="tha-ap537c18p2">
<span class="m-text m-primary">Ahañca mātā ca tathetare ca;</span><br />
</p>
<p id="tha-ap537c18p3">
<span class="m-text m-primary">Āgamma rammaṁ tusitādhivāsaṁ,</span><br />
</p>
<p id="tha-ap537c18p4">
<span class="m-text m-primary">Gatā pavāsaṁ sagharaṁ yatheva.</span><br />
</p>
<p id="tha-ap537c19p1">
<span class="m-text m-primary">Puno kassapavīrassa,</span><br />
</p>
<p id="tha-ap537c19p2">
<span class="m-text m-primary">atthamentamhi sāsane;</span><br />
</p>
<p id="tha-ap537c19p3">
<span class="m-text m-primary">Āruyha selasikharaṁ,</span><br />
</p>
<p id="tha-ap537c19p4">
<span class="m-text m-primary">yuñjitvā jinasāsanaṁ.</span><br />
</p>
<p id="tha-ap537c20p1">
<span class="m-text m-primary">Idānāhaṁ rājagahe,</span><br />
</p>
<p id="tha-ap537c20p2">
<span class="m-text m-primary">jāto seṭṭhikule ahuṁ;</span><br />
</p>
<p id="tha-ap537c20p3">
<span class="m-text m-primary">Āpannasattā me mātā,</span><br />
</p>
<p id="tha-ap537c20p4">
<span class="m-text m-primary">pabbaji anagāriyaṁ.</span><br />
</p>
<p id="tha-ap537c21p1">
<span class="m-text m-primary">Sagabbhaṁ taṁ viditvāna,</span><br />
</p>
<p id="tha-ap537c21p2">
<span class="m-text m-primary">devadattamupānayuṁ;</span><br />
</p>
<p id="tha-ap537c21p3">
<span class="m-text m-primary">So avoca ‘vināsetha,</span><br />
</p>
<p id="tha-ap537c21p4">
<span class="m-text m-primary">pāpikaṁ bhikkhuniṁ imaṁ’.</span><br />
</p>
<p id="tha-ap537c22p1">
<span class="m-text m-primary">Idānipi munindena,</span><br />
</p>
<p id="tha-ap537c22p2">
<span class="m-text m-primary">jinena anukampitā;</span><br />
</p>
<p id="tha-ap537c22p3">
<span class="m-text m-primary">Sukhinī ajanī mayhaṁ,</span><br />
</p>
<p id="tha-ap537c22p4">
<span class="m-text m-primary">mātā bhikkhunupassaye.</span><br />
</p>
<p id="tha-ap537c23p1">
<span class="m-text m-primary">Taṁ viditvā mahīpālo,</span><br />
</p>
<p id="tha-ap537c23p2">
<span class="m-text m-primary">kosalo maṁ aposayi;</span><br />
</p>
<p id="tha-ap537c23p3">
<span class="m-text m-primary">Kumāraparihārena,</span><br />
</p>
<p id="tha-ap537c23p4">
<span class="m-text m-primary">nāmenāhañca kassapo.</span><br />
</p>
<p id="tha-ap537c24p1">
<span class="m-text m-primary">Mahākassapamāgamma,</span><br />
</p>
<p id="tha-ap537c24p2">
<span class="m-text m-primary">ahaṁ kumārakassapo;</span><br />
</p>
<p id="tha-ap537c24p3">
<span class="m-text m-primary">Vammikasadisaṁ kāyaṁ,</span><br />
</p>
<p id="tha-ap537c24p4">
<span class="m-text m-primary">sutvā buddhena desitaṁ.</span><br />
</p>
<p id="tha-ap537c25p1">
<span class="m-text m-primary">Tato cittaṁ vimucci me,</span><br />
</p>
<p id="tha-ap537c25p2">
<span class="m-text m-primary">anupādāya sabbaso;</span><br />
</p>
<p id="tha-ap537c25p3">
<span class="m-text m-primary">Pāyāsiṁ damayitvāhaṁ,</span><br />
</p>
<p id="tha-ap537c25p4">
<span class="m-text m-primary">etadaggamapāpuṇiṁ.</span><br />
</p>
<p id="tha-ap537c26p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap537c26p2">
<span class="m-text m-primary">…pe…</span><br />
</p>
<p id="tha-ap537c26p3">
<span class="m-text m-primary">viharāmi anāsavo.</span><br />
</p>
<p id="tha-ap537c27p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap537c27p2">
<span class="m-text m-primary">…pe…</span><br />
</p>
<p id="tha-ap537c27p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap537c28p1">
<span class="m-text m-primary">Paṭisambhidā catasso,</span><br />
</p>
<p id="tha-ap537c28p2">
<span class="m-text m-primary">…pe…</span><br />
</p>
<p id="tha-ap537c28p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap537c29p1">
<span class="m-text m-primary">Itthaṁ sudaṁ āyasmā kumārakassapo thero imā gāthāyo abhāsitthāti.</span><br />
</p>
<p id="tha-ap537c30p1">
<span class="m-text m-primary">Kumārakassapattherassāpadānaṁ pañcamaṁ.</span><br />
</p>
<p id="tha-ap537c30p2">
<span class="m-text m-primary">Catuvīsatimaṁ bhāṇavāraṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>