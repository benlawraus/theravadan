<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy005z.html" />
  <meta property="og:description" content="Buddhavagga 5. Mahākassapattheraapadāna “Padumuttarassa bhagavato, Lokajeṭṭhassa tādino; Nibbute lokanāthamhi, Pūjaṁ kubbanti satthuno. Udaggacittā janatā, āmoditapamoditā; Tesu saṁvegajātesu, pīti me udapajjatha. Ñātimitte samānetvā, idaṁ vacanamabraviṁ; Parinibbuto mahāvīro, handa pūjaṁ karomase. Sādhūti te paṭissutvā, bhiyyo hāsaṁ janiṁsu me; Buddhasmiṁ lokanāthamhi, kāhāma puññasañcayaṁ. Agghiyaṁ sukataṁ katvā, satahatthasamuggataṁ; Diyaḍḍhahatthapattha …" />
  <meta name="twitter:description" content="Buddhavagga 5. Mahākassapattheraapadāna “Padumuttarassa bhagavato, Lokajeṭṭhassa tādino; Nibbute lokanāthamhi, Pūjaṁ kubbanti satthuno. Udaggacittā janatā, āmoditapamoditā; Tesu saṁvegajātesu, pīti me udapajjatha. Ñātimitte samānetvā, idaṁ vacanamabraviṁ; Parinibbuto mahāvīro, handa pūjaṁ karomase. Sādhūti te paṭissutvā, bhiyyo hāsaṁ janiṁsu me; Buddhasmiṁ lokanāthamhi, kāhāma puññasañcayaṁ. Agghiyaṁ sukataṁ katvā, satahatthasamuggataṁ; Diyaḍḍhahatthapattha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap5c0p2">
<span class="pali m-text">Buddhavagga</span><br />
</p>
<section id="mahakassapattheraapadana">
<span id="tha-ap5c0p3"></span><h2><span class="pali m-text">5. Mahākassapattheraapadāna</span></h2>
<p id="tha-ap5c1p1">
<span class="pali m-text">“Padumuttarassa bhagavato,</span><br />
</p>
<p id="tha-ap5c1p2">
<span class="pali m-text">Lokajeṭṭhassa tādino;</span><br />
</p>
<p id="tha-ap5c1p3">
<span class="pali m-text">Nibbute lokanāthamhi,</span><br />
</p>
<p id="tha-ap5c1p4">
<span class="pali m-text">Pūjaṁ kubbanti satthuno.</span><br />
</p>
<p id="tha-ap5c2p1">
<span class="pali m-text">Udaggacittā janatā,</span><br />
</p>
<p id="tha-ap5c2p2">
<span class="pali m-text">āmoditapamoditā;</span><br />
</p>
<p id="tha-ap5c2p3">
<span class="pali m-text">Tesu saṁvegajātesu,</span><br />
</p>
<p id="tha-ap5c2p4">
<span class="pali m-text">pīti me udapajjatha.</span><br />
</p>
<p id="tha-ap5c3p1">
<span class="pali m-text">Ñātimitte samānetvā,</span><br />
</p>
<p id="tha-ap5c3p2">
<span class="pali m-text">idaṁ vacanamabraviṁ;</span><br />
</p>
<p id="tha-ap5c3p3">
<span class="pali m-text">Parinibbuto mahāvīro,</span><br />
</p>
<p id="tha-ap5c3p4">
<span class="pali m-text">handa pūjaṁ karomase.</span><br />
</p>
<p id="tha-ap5c4p1">
<span class="pali m-text">Sādhūti te paṭissutvā,</span><br />
</p>
<p id="tha-ap5c4p2">
<span class="pali m-text">bhiyyo hāsaṁ janiṁsu me;</span><br />
</p>
<p id="tha-ap5c4p3">
<span class="pali m-text">Buddhasmiṁ lokanāthamhi,</span><br />
</p>
<p id="tha-ap5c4p4">
<span class="pali m-text">kāhāma puññasañcayaṁ.</span><br />
</p>
<p id="tha-ap5c5p1">
<span class="pali m-text">Agghiyaṁ sukataṁ katvā,</span><br />
</p>
<p id="tha-ap5c5p2">
<span class="pali m-text">satahatthasamuggataṁ;</span><br />
</p>
<p id="tha-ap5c5p3">
<span class="pali m-text">Diyaḍḍhahatthapatthaṭaṁ,</span><br />
</p>
<p id="tha-ap5c5p4">
<span class="pali m-text">vimānaṁ nabhamuggataṁ.</span><br />
</p>
<p id="tha-ap5c6p1">
<span class="pali m-text">Katvāna hammiyaṁ tattha,</span><br />
</p>
<p id="tha-ap5c6p2">
<span class="pali m-text">tālapantīhi cittitaṁ;</span><br />
</p>
<p id="tha-ap5c6p3">
<span class="pali m-text">Sakaṁ cittaṁ pasādetvā,</span><br />
</p>
<p id="tha-ap5c6p4">
<span class="pali m-text">cetiyaṁ pūjayuttamaṁ.</span><br />
</p>
<p id="tha-ap5c7p1">
<span class="pali m-text">Aggikkhandhova jalito,</span><br />
</p>
<p id="tha-ap5c7p2">
<span class="pali m-text">kiṁsuko iva phullito;</span><br />
</p>
<p id="tha-ap5c7p3">
<span class="pali m-text">Indalaṭṭhīva ākāse,</span><br />
</p>
<p id="tha-ap5c7p4">
<span class="pali m-text">obhāsati catuddisā.</span><br />
</p>
<p id="tha-ap5c8p1">
<span class="pali m-text">Tattha cittaṁ pasādetvā,</span><br />
</p>
<p id="tha-ap5c8p2">
<span class="pali m-text">katvāna kusalaṁ bahuṁ;</span><br />
</p>
<p id="tha-ap5c8p3">
<span class="pali m-text">Pubbakammaṁ saritvāna,</span><br />
</p>
<p id="tha-ap5c8p4">
<span class="pali m-text">tidasaṁ upapajjahaṁ.</span><br />
</p>
<p id="tha-ap5c9p1">
<span class="pali m-text">Sahassayuttaṁ hayavāhiṁ,</span><br />
</p>
<p id="tha-ap5c9p2">
<span class="pali m-text">Dibbayānamadhiṭṭhito;</span><br />
</p>
<p id="tha-ap5c9p3">
<span class="pali m-text">Ubbiddhaṁ bhavanaṁ mayhaṁ,</span><br />
</p>
<p id="tha-ap5c9p4">
<span class="pali m-text">Sattabhūmaṁ samuggataṁ.</span><br />
</p>
<p id="tha-ap5c10p1">
<span class="pali m-text">Kūṭāgārasahassāni,</span><br />
</p>
<p id="tha-ap5c10p2">
<span class="pali m-text">sabbasoṇṇamayā ahuṁ;</span><br />
</p>
<p id="tha-ap5c10p3">
<span class="pali m-text">Jalanti sakatejena,</span><br />
</p>
<p id="tha-ap5c10p4">
<span class="pali m-text">disā sabbā pabhāsayaṁ.</span><br />
</p>
<p id="tha-ap5c11p1">
<span class="pali m-text">Santi aññepi niyyūhā,</span><br />
</p>
<p id="tha-ap5c11p2">
<span class="pali m-text">lohitaṅgamayā tadā;</span><br />
</p>
<p id="tha-ap5c11p3">
<span class="pali m-text">Tepi jotanti ābhāya,</span><br />
</p>
<p id="tha-ap5c11p4">
<span class="pali m-text">samantā caturo disā.</span><br />
</p>
<p id="tha-ap5c12p1">
<span class="pali m-text">Puññakammābhinibbattā,</span><br />
</p>
<p id="tha-ap5c12p2">
<span class="pali m-text">kūṭāgārā sunimmitā;</span><br />
</p>
<p id="tha-ap5c12p3">
<span class="pali m-text">Maṇimayāpi jotanti,</span><br />
</p>
<p id="tha-ap5c12p4">
<span class="pali m-text">disā dasa samantato.</span><br />
</p>
<p id="tha-ap5c13p1">
<span class="pali m-text">Tesaṁ ujjotamānānaṁ,</span><br />
</p>
<p id="tha-ap5c13p2">
<span class="pali m-text">obhāso vipulo ahu;</span><br />
</p>
<p id="tha-ap5c13p3">
<span class="pali m-text">Sabbe deve abhibhomi,</span><br />
</p>
<p id="tha-ap5c13p4">
<span class="pali m-text">puññakammassidaṁ phalaṁ.</span><br />
</p>
<p id="tha-ap5c14p1">
<span class="pali m-text">Saṭṭhikappasahassamhi,</span><br />
</p>
<p id="tha-ap5c14p2">
<span class="pali m-text">ubbiddho nāma khattiyo;</span><br />
</p>
<p id="tha-ap5c14p3">
<span class="pali m-text">Cāturanto vijitāvī,</span><br />
</p>
<p id="tha-ap5c14p4">
<span class="pali m-text">pathaviṁ āvasiṁ ahaṁ.</span><br />
</p>
<p id="tha-ap5c15p1">
<span class="pali m-text">Tatheva bhaddake kappe,</span><br />
</p>
<p id="tha-ap5c15p2">
<span class="pali m-text">tiṁsakkhattuṁ ahosahaṁ;</span><br />
</p>
<p id="tha-ap5c15p3">
<span class="pali m-text">Sakakammābhiraddhomhi,</span><br />
</p>
<p id="tha-ap5c15p4">
<span class="pali m-text">cakkavattī mahabbalo.</span><br />
</p>
<p id="tha-ap5c16p1">
<span class="pali m-text">Sattaratanasampanno,</span><br />
</p>
<p id="tha-ap5c16p2">
<span class="pali m-text">catudīpamhi issaro;</span><br />
</p>
<p id="tha-ap5c16p3">
<span class="pali m-text">Tatthāpi bhavanaṁ mayhaṁ,</span><br />
</p>
<p id="tha-ap5c16p4">
<span class="pali m-text">indalaṭṭhīva uggataṁ.</span><br />
</p>
<p id="tha-ap5c17p1">
<span class="pali m-text">Āyāmato catubbīsaṁ,</span><br />
</p>
<p id="tha-ap5c17p2">
<span class="pali m-text">vitthārena ca dvādasa;</span><br />
</p>
<p id="tha-ap5c17p3">
<span class="pali m-text">Rammaṇaṁ nāma nagaraṁ,</span><br />
</p>
<p id="tha-ap5c17p4">
<span class="pali m-text">daḷhapākāratoraṇaṁ.</span><br />
</p>
<p id="tha-ap5c18p1">
<span class="pali m-text">Āyāmato pañcasataṁ,</span><br />
</p>
<p id="tha-ap5c18p2">
<span class="pali m-text">vitthārena tadaḍḍhakaṁ;</span><br />
</p>
<p id="tha-ap5c18p3">
<span class="pali m-text">Ākiṇṇaṁ janakāyehi,</span><br />
</p>
<p id="tha-ap5c18p4">
<span class="pali m-text">tidasānaṁ puraṁ viya.</span><br />
</p>
<p id="tha-ap5c19p1">
<span class="pali m-text">Yathā sūcighare sūcī,</span><br />
</p>
<p id="tha-ap5c19p2">
<span class="pali m-text">pakkhittā paṇṇavīsati;</span><br />
</p>
<p id="tha-ap5c19p3">
<span class="pali m-text">Aññamaññaṁ paghaṭṭenti,</span><br />
</p>
<p id="tha-ap5c19p4">
<span class="pali m-text">ākiṇṇaṁ hoti laṅkataṁ.</span><br />
</p>
<p id="tha-ap5c20p1">
<span class="pali m-text">Evampi nagaraṁ mayhaṁ,</span><br />
</p>
<p id="tha-ap5c20p2">
<span class="pali m-text">hatthissarathasaṅkulaṁ;</span><br />
</p>
<p id="tha-ap5c20p3">
<span class="pali m-text">Manussehi sadākiṇṇaṁ,</span><br />
</p>
<p id="tha-ap5c20p4">
<span class="pali m-text">rammaṇaṁ nagaruttamaṁ.</span><br />
</p>
<p id="tha-ap5c21p1">
<span class="pali m-text">Tattha bhutvā pivitvā ca,</span><br />
</p>
<p id="tha-ap5c21p2">
<span class="pali m-text">puna devattanaṁ gato;</span><br />
</p>
<p id="tha-ap5c21p3">
<span class="pali m-text">Bhave pacchimake mayhaṁ,</span><br />
</p>
<p id="tha-ap5c21p4">
<span class="pali m-text">ahosi kulasampadā.</span><br />
</p>
<p id="tha-ap5c22p1">
<span class="pali m-text">Brāhmaññakulasambhūto,</span><br />
</p>
<p id="tha-ap5c22p2">
<span class="pali m-text">mahāratanasañcayo;</span><br />
</p>
<p id="tha-ap5c22p3">
<span class="pali m-text">Asītikoṭiyo hitvā,</span><br />
</p>
<p id="tha-ap5c22p4">
<span class="pali m-text">hiraññassāpi pabbajiṁ.</span><br />
</p>
<p id="tha-ap5c23p1">
<span class="pali m-text">Paṭisambhidā catasso,</span><br />
</p>
<p id="tha-ap5c23p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap5c23p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap5c23p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap5c24p1">
<span class="pali m-text">Itthaṁ sudaṁ āyasmā mahākassapo thero imā gāthāyo abhāsitthāti.</span><br />
</p>
<p id="tha-ap5c25p1">
<span class="pali m-text">Mahākassapattherassāpadānaṁ tatiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>