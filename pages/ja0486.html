<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0486.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0485.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0487.html">Next</a></div>
</div>
<p id="ja486c0p2">
<span class="pali m-text">Pakiṇṇakanipāta</span><br />
</p>
<p id="ja486c0p3">
<span class="pali m-text">Sālikedāravagga</span><br />
</p>
<section id="mahaukkusajataka">
<span id="ja486c0p4"></span><h2><span class="pali m-text">3. Mahāukkusajātaka</span></h2>
<p id="ja486c1p1">
<span class="pali m-text">“Ukkā cilācā bandhanti dīpe,</span><br />
</p>
<p id="ja486c1p2">
<span class="pali m-text">Pajā mamaṁ khādituṁ patthayanti;</span><br />
</p>
<p id="ja486c1p3">
<span class="pali m-text">Mittaṁ sahāyañca vadehi senaka,</span><br />
</p>
<p id="ja486c1p4">
<span class="pali m-text">Ācikkha ñātibyasanaṁ dijānaṁ”.</span><br />
</p>
<p id="ja486c2p1">
<span class="pali m-text">“Dijo dijānaṁ pavarosi pakkhima,</span><br />
</p>
<p id="ja486c2p2">
<span class="pali m-text">Ukkusarāja saraṇaṁ taṁ upema;</span><br />
</p>
<p id="ja486c2p3">
<span class="pali m-text">Pajā mamaṁ khādituṁ patthayanti,</span><br />
</p>
<p id="ja486c2p4">
<span class="pali m-text">Luddā cilācā bhava me sukhāya”.</span><br />
</p>
<p id="ja486c3p1">
<span class="pali m-text">“Mittaṁ sahāyañca karonti paṇḍitā,</span><br />
</p>
<p id="ja486c3p2">
<span class="pali m-text">Kāle akāle sukhamesamānā;</span><br />
</p>
<p id="ja486c3p3">
<span class="pali m-text">Karomi te senaka etamatthaṁ,</span><br />
</p>
<p id="ja486c3p4">
<span class="pali m-text">Ariyo hi ariyassa karoti kiccaṁ”.</span><br />
</p>
<p id="ja486c4p1">
<span class="pali m-text">“Yaṁ hoti kiccaṁ anukampakena,</span><br />
</p>
<p id="ja486c4p2">
<span class="pali m-text">Ariyassa ariyena kataṁ tayīdaṁ;</span><br />
</p>
<p id="ja486c4p3">
<span class="pali m-text">Attānurakkhī bhava mā adayhi,</span><br />
</p>
<p id="ja486c4p4">
<span class="pali m-text">Lacchāma putte tayi jīvamāne”.</span><br />
</p>
<p id="ja486c5p1">
<span class="pali m-text">“Taveva rakkhāvaraṇaṁ karonto,</span><br />
</p>
<p id="ja486c5p2">
<span class="pali m-text">Sarīrabhedāpi na santasāmi;</span><br />
</p>
<p id="ja486c5p3">
<span class="pali m-text">Karonti heke sakhīnaṁ sakhāro,</span><br />
</p>
<p id="ja486c5p4">
<span class="pali m-text">Pāṇaṁ cajantā satamesa dhammo”.</span><br />
</p>
<p id="ja486c6p1">
<span class="pali m-text">“Sudukkaraṁ kammamakāsi,</span><br />
</p>
<p id="ja486c6p2">
<span class="pali m-text">aṇḍajāyaṁ vihaṅgamo;</span><br />
</p>
<p id="ja486c6p3">
<span class="pali m-text">Atthāya kuraro putte,</span><br />
</p>
<p id="ja486c6p4">
<span class="pali m-text">aḍḍharatte anāgate”.</span><br />
</p>
<p id="ja486c7p1">
<span class="pali m-text">“Cutāpi heke khalitā sakammunā,</span><br />
</p>
<p id="ja486c7p2">
<span class="pali m-text">Mittānukampāya patiṭṭhahanti;</span><br />
</p>
<p id="ja486c7p3">
<span class="pali m-text">Puttā mamaṭṭā gatimāgatosmi,</span><br />
</p>
<p id="ja486c7p4">
<span class="pali m-text">Atthaṁ caretho mama vāricara”.</span><br />
</p>
<p id="ja486c8p1">
<span class="pali m-text">“Dhanena dhaññena ca attanā ca,</span><br />
</p>
<p id="ja486c8p2">
<span class="pali m-text">Mittaṁ sahāyañca karonti paṇḍitā;</span><br />
</p>
<p id="ja486c8p3">
<span class="pali m-text">Karomi te senaka etamatthaṁ,</span><br />
</p>
<p id="ja486c8p4">
<span class="pali m-text">Ariyo hi ariyassa karoti kiccaṁ”.</span><br />
</p>
<p id="ja486c9p1">
<span class="pali m-text">“Appossukko tāta tuvaṁ nisīda,</span><br />
</p>
<p id="ja486c9p2">
<span class="pali m-text">Putto pitu carati atthacariyaṁ;</span><br />
</p>
<p id="ja486c9p3">
<span class="pali m-text">Ahaṁ carissāmi tavetamatthaṁ,</span><br />
</p>
<p id="ja486c9p4">
<span class="pali m-text">Senassa putte paritāyamāno”.</span><br />
</p>
<p id="ja486c10p1">
<span class="pali m-text">“Addhā hi tāta satamesa dhammo,</span><br />
</p>
<p id="ja486c10p2">
<span class="pali m-text">Putto pitu yaṁ care atthacariyaṁ;</span><br />
</p>
<p id="ja486c10p3">
<span class="pali m-text">Appeva maṁ disvāna pavaḍḍhakāyaṁ,</span><br />
</p>
<p id="ja486c10p4">
<span class="pali m-text">Senassa puttā na viheṭhayeyyuṁ”.</span><br />
</p>
<p id="ja486c11p1">
<span class="pali m-text">“Pasū manussā migavīraseṭṭha,</span><br />
</p>
<p id="ja486c11p2">
<span class="pali m-text">Bhayaṭṭitā seṭṭhamupabbajanti;</span><br />
</p>
<p id="ja486c11p3">
<span class="pali m-text">Puttā mamaṭṭā gatimāgatosmi,</span><br />
</p>
<p id="ja486c11p4">
<span class="pali m-text">Tvaṁ nosi rājā bhava me sukhāya”.</span><br />
</p>
<p id="ja486c12p1">
<span class="pali m-text">“Karomi te senaka etamatthaṁ,</span><br />
</p>
<p id="ja486c12p2">
<span class="pali m-text">Āyāmi te taṁ disataṁ vadhāya;</span><br />
</p>
<p id="ja486c12p3">
<span class="pali m-text">Kathañhi viññū pahu sampajāno,</span><br />
</p>
<p id="ja486c12p4">
<span class="pali m-text">Na vāyame attajanassa guttiyā”.</span><br />
</p>
<p id="ja486c13p1">
<span class="pali m-text">“Mittañca kayirātha suhadayañca,</span><br />
</p>
<p id="ja486c13p2">
<span class="pali m-text">Ayirañca kayirātha sukhāgamāya;</span><br />
</p>
<p id="ja486c13p3">
<span class="pali m-text">Nivatthakocova sarebhihantvā,</span><br />
</p>
<p id="ja486c13p4">
<span class="pali m-text">Modāma puttehi samaṅgibhūtā.</span><br />
</p>
<p id="ja486c14p1">
<span class="pali m-text">Sakamittassa kammena,</span><br />
</p>
<p id="ja486c14p2">
<span class="pali m-text">sahāyassāpalāyino;</span><br />
</p>
<p id="ja486c14p3">
<span class="pali m-text">Kūjantamupakūjanti,</span><br />
</p>
<p id="ja486c14p4">
<span class="pali m-text">lomasā hadayaṅgamaṁ.</span><br />
</p>
<p id="ja486c15p1">
<span class="pali m-text">Mittaṁ sahāyaṁ adhigamma paṇḍito,</span><br />
</p>
<p id="ja486c15p2">
<span class="pali m-text">So bhuñjatī putta pasuṁ dhanaṁ vā;</span><br />
</p>
<p id="ja486c15p3">
<span class="pali m-text">Ahañca puttā ca patī ca mayhaṁ,</span><br />
</p>
<p id="ja486c15p4">
<span class="pali m-text">Mittānukampāya samaṅgibhūtā.</span><br />
</p>
<p id="ja486c16p1">
<span class="pali m-text">Rājavatā sūravatā ca attho,</span><br />
</p>
<p id="ja486c16p2">
<span class="pali m-text">Sampannasakhissa bhavanti hete;</span><br />
</p>
<p id="ja486c16p3">
<span class="pali m-text">So mittavā yasavā uggatatto,</span><br />
</p>
<p id="ja486c16p4">
<span class="pali m-text">Asmiṁdhaloke modati kāmakāmī.</span><br />
</p>
<p id="ja486c17p1">
<span class="pali m-text">Karaṇīyāni mittāni,</span><br />
</p>
<p id="ja486c17p2">
<span class="pali m-text">daliddenāpi senaka;</span><br />
</p>
<p id="ja486c17p3">
<span class="pali m-text">Passa mittānukampāya,</span><br />
</p>
<p id="ja486c17p4">
<span class="pali m-text">samaggamhā sañātake.</span><br />
</p>
<p id="ja486c18p1">
<span class="pali m-text">Sūrena balavantena,</span><br />
</p>
<p id="ja486c18p2">
<span class="pali m-text">yo mitte kurute dijo;</span><br />
</p>
<p id="ja486c18p3">
<span class="pali m-text">Evaṁ so sukhito hoti,</span><br />
</p>
<p id="ja486c18p4">
<span class="pali m-text">yathāhaṁ tvañca senakāti”.</span><br />
</p>
<p id="ja486c19p1">
<span class="pali m-text">Mahāukkusajātakaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0485.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0487.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>