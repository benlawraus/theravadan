<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bv0010.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/bv0009.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0011.html">Next</a></div>
</div>
<section id="padumabuddhavamsa">
<span id="bv10c0p2"></span><h2><span class="pali m-text">10. Padumabuddhavaṁsa</span></h2>
<p id="bv10c1p1">
<span class="pali m-text">“Anomadassissa aparena,</span><br />
</p>
<p id="bv10c1p2">
<span class="pali m-text">Sambuddho dvipaduttamo;</span><br />
</p>
<p id="bv10c1p3">
<span class="pali m-text">Padumo nāma nāmena,</span><br />
</p>
<p id="bv10c1p4">
<span class="pali m-text">Asamo appaṭipuggalo.</span><br />
</p>
<p id="bv10c2p1">
<span class="pali m-text">Tassāpi asamaṁ sīlaṁ,</span><br />
</p>
<p id="bv10c2p2">
<span class="pali m-text">samādhipi anantako;</span><br />
</p>
<p id="bv10c2p3">
<span class="pali m-text">Asaṅkheyyaṁ ñāṇavaraṁ,</span><br />
</p>
<p id="bv10c2p4">
<span class="pali m-text">vimuttipi anūpamā.</span><br />
</p>
<p id="bv10c3p1">
<span class="pali m-text">Tassāpi atulatejassa,</span><br />
</p>
<p id="bv10c3p2">
<span class="pali m-text">dhammacakkappavattane;</span><br />
</p>
<p id="bv10c3p3">
<span class="pali m-text">Abhisamayā tayo āsuṁ,</span><br />
</p>
<p id="bv10c3p4">
<span class="pali m-text">mahātamapavāhanā.</span><br />
</p>
<p id="bv10c4p1">
<span class="pali m-text">Paṭhamābhisamaye buddho,</span><br />
</p>
<p id="bv10c4p2">
<span class="pali m-text">koṭisatamabodhayi;</span><br />
</p>
<p id="bv10c4p3">
<span class="pali m-text">Dutiyābhisamaye dhīro,</span><br />
</p>
<p id="bv10c4p4">
<span class="pali m-text">navutikoṭimabodhayi.</span><br />
</p>
<p id="bv10c5p1">
<span class="pali m-text">Yadā ca padumo buddho,</span><br />
</p>
<p id="bv10c5p2">
<span class="pali m-text">ovadī sakamatrajaṁ;</span><br />
</p>
<p id="bv10c5p3">
<span class="pali m-text">Tadā asītikoṭīnaṁ,</span><br />
</p>
<p id="bv10c5p4">
<span class="pali m-text">tatiyābhisamayo ahu.</span><br />
</p>
<p id="bv10c6p1">
<span class="pali m-text">Sannipātā tayo āsuṁ,</span><br />
</p>
<p id="bv10c6p2">
<span class="pali m-text">padumassa mahesino;</span><br />
</p>
<p id="bv10c6p3">
<span class="pali m-text">Koṭisatasahassānaṁ,</span><br />
</p>
<p id="bv10c6p4">
<span class="pali m-text">paṭhamo āsi samāgamo.</span><br />
</p>
<p id="bv10c7p1">
<span class="pali m-text">Kathinatthārasamaye,</span><br />
</p>
<p id="bv10c7p2">
<span class="pali m-text">uppanne kathinacīvare;</span><br />
</p>
<p id="bv10c7p3">
<span class="pali m-text">Dhammasenāpatitthāya,</span><br />
</p>
<p id="bv10c7p4">
<span class="pali m-text">bhikkhū sibbiṁsu cīvaraṁ.</span><br />
</p>
<p id="bv10c8p1">
<span class="pali m-text">Tadā te vimalā bhikkhū,</span><br />
</p>
<p id="bv10c8p2">
<span class="pali m-text">chaḷabhiññā mahiddhikā;</span><br />
</p>
<p id="bv10c8p3">
<span class="pali m-text">Tīṇi satasahassāni,</span><br />
</p>
<p id="bv10c8p4">
<span class="pali m-text">samiṁsu aparājitā.</span><br />
</p>
<p id="bv10c9p1">
<span class="pali m-text">Punāparaṁ so narāsabho,</span><br />
</p>
<p id="bv10c9p2">
<span class="pali m-text">pavane vāsaṁ upāgami;</span><br />
</p>
<p id="bv10c9p3">
<span class="pali m-text">Tadā samāgamo āsi,</span><br />
</p>
<p id="bv10c9p4">
<span class="pali m-text">dvinnaṁ satasahassinaṁ.</span><br />
</p>
<p id="bv10c10p1">
<span class="pali m-text">Ahaṁ tena samayena,</span><br />
</p>
<p id="bv10c10p2">
<span class="pali m-text">sīho āsiṁ migādhibhū;</span><br />
</p>
<p id="bv10c10p3">
<span class="pali m-text">Vivekamanubrūhantaṁ,</span><br />
</p>
<p id="bv10c10p4">
<span class="pali m-text">pavane addasaṁ jinaṁ.</span><br />
</p>
<p id="bv10c11p1">
<span class="pali m-text">Vanditvā sirasā pāde,</span><br />
</p>
<p id="bv10c11p2">
<span class="pali m-text">katvāna taṁ padakkhiṇaṁ;</span><br />
</p>
<p id="bv10c11p3">
<span class="pali m-text">Tikkhattuṁ abhināditvā,</span><br />
</p>
<p id="bv10c11p4">
<span class="pali m-text">sattāhaṁ jinamupaṭṭhahaṁ.</span><br />
</p>
<p id="bv10c12p1">
<span class="pali m-text">Sattāhaṁ varasamāpattiyā,</span><br />
</p>
<p id="bv10c12p2">
<span class="pali m-text">Vuṭṭhahitvā tathāgato;</span><br />
</p>
<p id="bv10c12p3">
<span class="pali m-text">Manasā cintayitvāna,</span><br />
</p>
<p id="bv10c12p4">
<span class="pali m-text">Koṭibhikkhū samānayi.</span><br />
</p>
<p id="bv10c13p1">
<span class="pali m-text">Tadāpi so mahāvīro,</span><br />
</p>
<p id="bv10c13p2">
<span class="pali m-text">tesaṁ majjhe viyākari;</span><br />
</p>
<p id="bv10c13p3">
<span class="pali m-text">‘Aparimeyyito kappe,</span><br />
</p>
<p id="bv10c13p4">
<span class="pali m-text">ayaṁ buddho bhavissati.</span><br />
</p>
<p id="bv10c14p1">
<span class="pali m-text">Padhānaṁ padahitvāna,</span><br />
</p>
<p id="bv10c14p2">
<span class="pali m-text">…pe…</span><br />
</p>
<p id="bv10c14p3">
<span class="pali m-text">hessāma sammukhā imaṁ’.</span><br />
</p>
<p id="bv10c15p1">
<span class="pali m-text">Tassāpi vacanaṁ sutvā,</span><br />
</p>
<p id="bv10c15p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv10c15p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv10c15p4">
<span class="pali m-text">dasapāramipūriyā.</span><br />
</p>
<p id="bv10c16p1">
<span class="pali m-text">Campakaṁ nāma nagaraṁ,</span><br />
</p>
<p id="bv10c16p2">
<span class="pali m-text">asamo nāma khattiyo;</span><br />
</p>
<p id="bv10c16p3">
<span class="pali m-text">Asamā nāma janikā,</span><br />
</p>
<p id="bv10c16p4">
<span class="pali m-text">padumassa mahesino.</span><br />
</p>
<p id="bv10c17p1">
<span class="pali m-text">Dasavassasahassāni,</span><br />
</p>
<p id="bv10c17p2">
<span class="pali m-text">agāraṁ ajjha so vasi;</span><br />
</p>
<p id="bv10c17p3">
<span class="pali m-text">Nandā-vasu-yasuttarā,</span><br />
</p>
<p id="bv10c17p4">
<span class="pali m-text">tayo pāsādamuttamā.</span><br />
</p>
<p id="bv10c18p1">
<span class="pali m-text">Tettiṁsa ca sahassāni,</span><br />
</p>
<p id="bv10c18p2">
<span class="pali m-text">nāriyo samalaṅkatā;</span><br />
</p>
<p id="bv10c18p3">
<span class="pali m-text">Uttarā nāma sā nārī,</span><br />
</p>
<p id="bv10c18p4">
<span class="pali m-text">rammo nāmāsi atrajo.</span><br />
</p>
<p id="bv10c19p1">
<span class="pali m-text">Nimitte caturo disvā,</span><br />
</p>
<p id="bv10c19p2">
<span class="pali m-text">rathayānena nikkhami;</span><br />
</p>
<p id="bv10c19p3">
<span class="pali m-text">Anūnaaṭṭhamāsāni,</span><br />
</p>
<p id="bv10c19p4">
<span class="pali m-text">padhānaṁ padahī jino.</span><br />
</p>
<p id="bv10c20p1">
<span class="pali m-text">Brahmunā yācito santo,</span><br />
</p>
<p id="bv10c20p2">
<span class="pali m-text">padumo lokanāyako;</span><br />
</p>
<p id="bv10c20p3">
<span class="pali m-text">Vatti cakkaṁ mahāvīro,</span><br />
</p>
<p id="bv10c20p4">
<span class="pali m-text">dhanañcuyyānamuttame.</span><br />
</p>
<p id="bv10c21p1">
<span class="pali m-text">Sālo ca upasālo ca,</span><br />
</p>
<p id="bv10c21p2">
<span class="pali m-text">ahesuṁ aggasāvakā;</span><br />
</p>
<p id="bv10c21p3">
<span class="pali m-text">Varuṇo nāmupaṭṭhāko,</span><br />
</p>
<p id="bv10c21p4">
<span class="pali m-text">padumassa mahesino.</span><br />
</p>
<p id="bv10c22p1">
<span class="pali m-text">Rādhā ceva surādhā ca,</span><br />
</p>
<p id="bv10c22p2">
<span class="pali m-text">ahesuṁ aggasāvikā;</span><br />
</p>
<p id="bv10c22p3">
<span class="pali m-text">Bodhi tassa bhagavato,</span><br />
</p>
<p id="bv10c22p4">
<span class="pali m-text">mahāsoṇoti vuccati.</span><br />
</p>
<p id="bv10c23p1">
<span class="pali m-text">Bhiyyo ceva asamo ca,</span><br />
</p>
<p id="bv10c23p2">
<span class="pali m-text">ahesuṁ aggupaṭṭhakā;</span><br />
</p>
<p id="bv10c23p3">
<span class="pali m-text">Rucī ca nandarāmā ca,</span><br />
</p>
<p id="bv10c23p4">
<span class="pali m-text">ahesuṁ aggupaṭṭhikā.</span><br />
</p>
<p id="bv10c24p1">
<span class="pali m-text">Aṭṭhapaṇṇāsaratanaṁ,</span><br />
</p>
<p id="bv10c24p2">
<span class="pali m-text">accuggato mahāmuni;</span><br />
</p>
<p id="bv10c24p3">
<span class="pali m-text">Pabhā niddhāvatī tassa,</span><br />
</p>
<p id="bv10c24p4">
<span class="pali m-text">asamā sabbaso disā.</span><br />
</p>
<p id="bv10c25p1">
<span class="pali m-text">Candappabhā sūriyappabhā,</span><br />
</p>
<p id="bv10c25p2">
<span class="pali m-text">ratanaggimaṇippabhā;</span><br />
</p>
<p id="bv10c25p3">
<span class="pali m-text">Sabbāpi tā hatā honti,</span><br />
</p>
<p id="bv10c25p4">
<span class="pali m-text">patvā jinapabhuttamaṁ.</span><br />
</p>
<p id="bv10c26p1">
<span class="pali m-text">Vassasatasahassāni,</span><br />
</p>
<p id="bv10c26p2">
<span class="pali m-text">āyu vijjati tāvade;</span><br />
</p>
<p id="bv10c26p3">
<span class="pali m-text">Tāvatā tiṭṭhamāno so,</span><br />
</p>
<p id="bv10c26p4">
<span class="pali m-text">tāresi janataṁ bahuṁ.</span><br />
</p>
<p id="bv10c27p1">
<span class="pali m-text">Paripakkamānase satte,</span><br />
</p>
<p id="bv10c27p2">
<span class="pali m-text">bodhayitvā asesato;</span><br />
</p>
<p id="bv10c27p3">
<span class="pali m-text">Sesake anusāsitvā,</span><br />
</p>
<p id="bv10c27p4">
<span class="pali m-text">nibbuto so sasāvako.</span><br />
</p>
<p id="bv10c28p1">
<span class="pali m-text">Uragova tacaṁ jiṇṇaṁ,</span><br />
</p>
<p id="bv10c28p2">
<span class="pali m-text">vaddhapattaṁva pādapo;</span><br />
</p>
<p id="bv10c28p3">
<span class="pali m-text">Jahitvā sabbasaṅkhāre,</span><br />
</p>
<p id="bv10c28p4">
<span class="pali m-text">nibbuto so yathā sikhī.</span><br />
</p>
<p id="bv10c29p1">
<span class="pali m-text">Padumo jinavaro satthā,</span><br />
</p>
<p id="bv10c29p2">
<span class="pali m-text">Dhammārāmamhi nibbuto;</span><br />
</p>
<p id="bv10c29p3">
<span class="pali m-text">Dhātuvitthārikaṁ āsi,</span><br />
</p>
<p id="bv10c29p4">
<span class="pali m-text">Tesu tesu padesato”ti.</span><br />
</p>
<p id="bv10c30p1">
<span class="pali m-text">Padumassa bhagavato vaṁso aṭṭhamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/bv0009.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0011.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>