<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0njz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0njz.html" />
  <meta property="og:description" content="Bhaddiyavagga 6. Kāḷudāyittheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Nāyakānaṁ varo satthā, guṇāguṇavidū jino; Kataññū katavedī ca, titthe yojeti pāṇine. Sabbaññutena ñāṇena, tulayitvā dayāsayo; Deseti pavaraṁ dhammaṁ, anantaguṇasañcayo. Sa kadāci mahāvīro, anantajinasaṁsari; Deseti madhuraṁ dhammaṁ, catusaccūpasañhitaṁ. Sutvāna taṁ dhammavara …" />
  <meta name="twitter:description" content="Bhaddiyavagga 6. Kāḷudāyittheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Nāyakānaṁ varo satthā, guṇāguṇavidū jino; Kataññū katavedī ca, titthe yojeti pāṇine. Sabbaññutena ñāṇena, tulayitvā dayāsayo; Deseti pavaraṁ dhammaṁ, anantaguṇasañcayo. Sa kadāci mahāvīro, anantajinasaṁsari; Deseti madhuraṁ dhammaṁ, catusaccūpasañhitaṁ. Sutvāna taṁ dhammavara …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap548c0p2">
<span class="pali m-text">Bhaddiyavagga</span><br />
</p>
<section id="kaludayittheraapadana">
<span id="tha-ap548c0p3"></span><h2><span class="pali m-text">6. Kāḷudāyittheraapadāna</span></h2>
<p id="tha-ap548c1p1">
<span class="pali m-text">“Padumuttaro nāma jino,</span><br />
</p>
<p id="tha-ap548c1p2">
<span class="pali m-text">sabbadhammesu cakkhumā;</span><br />
</p>
<p id="tha-ap548c1p3">
<span class="pali m-text">Ito satasahassamhi,</span><br />
</p>
<p id="tha-ap548c1p4">
<span class="pali m-text">kappe uppajji nāyako.</span><br />
</p>
<p id="tha-ap548c2p1">
<span class="pali m-text">Nāyakānaṁ varo satthā,</span><br />
</p>
<p id="tha-ap548c2p2">
<span class="pali m-text">guṇāguṇavidū jino;</span><br />
</p>
<p id="tha-ap548c2p3">
<span class="pali m-text">Kataññū katavedī ca,</span><br />
</p>
<p id="tha-ap548c2p4">
<span class="pali m-text">titthe yojeti pāṇine.</span><br />
</p>
<p id="tha-ap548c3p1">
<span class="pali m-text">Sabbaññutena ñāṇena,</span><br />
</p>
<p id="tha-ap548c3p2">
<span class="pali m-text">tulayitvā dayāsayo;</span><br />
</p>
<p id="tha-ap548c3p3">
<span class="pali m-text">Deseti pavaraṁ dhammaṁ,</span><br />
</p>
<p id="tha-ap548c3p4">
<span class="pali m-text">anantaguṇasañcayo.</span><br />
</p>
<p id="tha-ap548c4p1">
<span class="pali m-text">Sa kadāci mahāvīro,</span><br />
</p>
<p id="tha-ap548c4p2">
<span class="pali m-text">anantajinasaṁsari;</span><br />
</p>
<p id="tha-ap548c4p3">
<span class="pali m-text">Deseti madhuraṁ dhammaṁ,</span><br />
</p>
<p id="tha-ap548c4p4">
<span class="pali m-text">catusaccūpasañhitaṁ.</span><br />
</p>
<p id="tha-ap548c5p1">
<span class="pali m-text">Sutvāna taṁ dhammavaraṁ,</span><br />
</p>
<p id="tha-ap548c5p2">
<span class="pali m-text">ādimajjhantasobhanaṁ;</span><br />
</p>
<p id="tha-ap548c5p3">
<span class="pali m-text">Pāṇasatasahassānaṁ,</span><br />
</p>
<p id="tha-ap548c5p4">
<span class="pali m-text">dhammābhisamayo ahu.</span><br />
</p>
<p id="tha-ap548c6p1">
<span class="pali m-text">Ninnāditā tadā bhūmi,</span><br />
</p>
<p id="tha-ap548c6p2">
<span class="pali m-text">gajjiṁsu ca payodharā;</span><br />
</p>
<p id="tha-ap548c6p3">
<span class="pali m-text">Sādhukāraṁ pavattiṁsu,</span><br />
</p>
<p id="tha-ap548c6p4">
<span class="pali m-text">devabrahmanarāsurā.</span><br />
</p>
<p id="tha-ap548c7p1">
<span class="pali m-text">‘Aho kāruṇiko satthā,</span><br />
</p>
<p id="tha-ap548c7p2">
<span class="pali m-text">aho saddhammadesanā;</span><br />
</p>
<p id="tha-ap548c7p3">
<span class="pali m-text">Aho bhavasamuddamhi,</span><br />
</p>
<p id="tha-ap548c7p4">
<span class="pali m-text">nimugge uddharī jino’.</span><br />
</p>
<p id="tha-ap548c8p1">
<span class="pali m-text">Evaṁ pavedajātesu,</span><br />
</p>
<p id="tha-ap548c8p2">
<span class="pali m-text">sanarāmarabrahmasu;</span><br />
</p>
<p id="tha-ap548c8p3">
<span class="pali m-text">Kulappasādakānaggaṁ,</span><br />
</p>
<p id="tha-ap548c8p4">
<span class="pali m-text">sāvakaṁ vaṇṇayī jino.</span><br />
</p>
<p id="tha-ap548c9p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="tha-ap548c9p2">
<span class="pali m-text">jātomaccakule ahuṁ;</span><br />
</p>
<p id="tha-ap548c9p3">
<span class="pali m-text">Pāsādiko dassaniyo,</span><br />
</p>
<p id="tha-ap548c9p4">
<span class="pali m-text">pahūtadhanadhaññavā.</span><br />
</p>
<p id="tha-ap548c10p1">
<span class="pali m-text">Haṁsārāmamupeccāhaṁ,</span><br />
</p>
<p id="tha-ap548c10p2">
<span class="pali m-text">vanditvā taṁ tathāgataṁ;</span><br />
</p>
<p id="tha-ap548c10p3">
<span class="pali m-text">Suṇitvā madhuraṁ dhammaṁ,</span><br />
</p>
<p id="tha-ap548c10p4">
<span class="pali m-text">kāraṁ katvā ca tādino.</span><br />
</p>
<p id="tha-ap548c11p1">
<span class="pali m-text">Nipacca pādamūlehaṁ,</span><br />
</p>
<p id="tha-ap548c11p2">
<span class="pali m-text">imaṁ vacanamabraviṁ;</span><br />
</p>
<p id="tha-ap548c11p3">
<span class="pali m-text">‘Kulappasādakānaggo,</span><br />
</p>
<p id="tha-ap548c11p4">
<span class="pali m-text">yo tayā santhuto mune.</span><br />
</p>
<p id="tha-ap548c12p1">
<span class="pali m-text">Tādiso homahaṁ vīra,</span><br />
</p>
<p id="tha-ap548c12p2">
<span class="pali m-text">buddhaseṭṭhassa sāsane’;</span><br />
</p>
<p id="tha-ap548c12p3">
<span class="pali m-text">Tadā mahākāruṇiko,</span><br />
</p>
<p id="tha-ap548c12p4">
<span class="pali m-text">siñcanto vāmatena maṁ.</span><br />
</p>
<p id="tha-ap548c13p1">
<span class="pali m-text">Āha maṁ ‘putta uttiṭṭha,</span><br />
</p>
<p id="tha-ap548c13p2">
<span class="pali m-text">lacchase taṁ manorathaṁ;</span><br />
</p>
<p id="tha-ap548c13p3">
<span class="pali m-text">Kathaṁ nāma jine kāraṁ,</span><br />
</p>
<p id="tha-ap548c13p4">
<span class="pali m-text">katvāna viphalo siyā.</span><br />
</p>
<p id="tha-ap548c14p1">
<span class="pali m-text">Satasahassito kappe,</span><br />
</p>
<p id="tha-ap548c14p2">
<span class="pali m-text">okkākakulasambhavo;</span><br />
</p>
<p id="tha-ap548c14p3">
<span class="pali m-text">Gotamo nāma gottena,</span><br />
</p>
<p id="tha-ap548c14p4">
<span class="pali m-text">satthā loke bhavissati.</span><br />
</p>
<p id="tha-ap548c15p1">
<span class="pali m-text">Tassa dhammesu dāyādo,</span><br />
</p>
<p id="tha-ap548c15p2">
<span class="pali m-text">oraso dhammanimmito;</span><br />
</p>
<p id="tha-ap548c15p3">
<span class="pali m-text">Udāyi nāma nāmena,</span><br />
</p>
<p id="tha-ap548c15p4">
<span class="pali m-text">hessati satthu sāvako’.</span><br />
</p>
<p id="tha-ap548c16p1">
<span class="pali m-text">Taṁ sutvā mudito hutvā,</span><br />
</p>
<p id="tha-ap548c16p2">
<span class="pali m-text">yāvajīvaṁ tadā jinaṁ;</span><br />
</p>
<p id="tha-ap548c16p3">
<span class="pali m-text">Mettacitto paricariṁ,</span><br />
</p>
<p id="tha-ap548c16p4">
<span class="pali m-text">paccayehi vināyakaṁ.</span><br />
</p>
<p id="tha-ap548c17p1">
<span class="pali m-text">Tena kammavipākena,</span><br />
</p>
<p id="tha-ap548c17p2">
<span class="pali m-text">cetanāpaṇidhīhi ca;</span><br />
</p>
<p id="tha-ap548c17p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap548c17p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap548c18p1">
<span class="pali m-text">Pacchime ca bhave dāni,</span><br />
</p>
<p id="tha-ap548c18p2">
<span class="pali m-text">ramme kapilavatthave;</span><br />
</p>
<p id="tha-ap548c18p3">
<span class="pali m-text">Jāto mahāmaccakule,</span><br />
</p>
<p id="tha-ap548c18p4">
<span class="pali m-text">suddhodanamahīpate.</span><br />
</p>
<p id="tha-ap548c19p1">
<span class="pali m-text">Tadā ajāyi siddhattho,</span><br />
</p>
<p id="tha-ap548c19p2">
<span class="pali m-text">ramme lumbinikānane;</span><br />
</p>
<p id="tha-ap548c19p3">
<span class="pali m-text">Hitāya sabbalokassa,</span><br />
</p>
<p id="tha-ap548c19p4">
<span class="pali m-text">sukhāya ca narāsabho.</span><br />
</p>
<p id="tha-ap548c20p1">
<span class="pali m-text">Tadaheva ahaṁ jāto,</span><br />
</p>
<p id="tha-ap548c20p2">
<span class="pali m-text">saha teneva vaḍḍhito;</span><br />
</p>
<p id="tha-ap548c20p3">
<span class="pali m-text">Piyo sahāyo dayito,</span><br />
</p>
<p id="tha-ap548c20p4">
<span class="pali m-text">viyatto nītikovido.</span><br />
</p>
<p id="tha-ap548c21p1">
<span class="pali m-text">Ekūnatiṁso vayasā,</span><br />
</p>
<p id="tha-ap548c21p2">
<span class="pali m-text">nikkhamitvā agārato;</span><br />
</p>
<p id="tha-ap548c21p3">
<span class="pali m-text">Chabbassaṁ vītināmetvā,</span><br />
</p>
<p id="tha-ap548c21p4">
<span class="pali m-text">āsi buddho vināyako.</span><br />
</p>
<p id="tha-ap548c22p1">
<span class="pali m-text">Jetvā sasenakaṁ māraṁ,</span><br />
</p>
<p id="tha-ap548c22p2">
<span class="pali m-text">khepayitvāna āsave;</span><br />
</p>
<p id="tha-ap548c22p3">
<span class="pali m-text">Bhavaṇṇavaṁ taritvāna,</span><br />
</p>
<p id="tha-ap548c22p4">
<span class="pali m-text">buddho āsi sadevake.</span><br />
</p>
<p id="tha-ap548c23p1">
<span class="pali m-text">Isivhayaṁ gamitvāna,</span><br />
</p>
<p id="tha-ap548c23p2">
<span class="pali m-text">vinetvā pañcavaggiye;</span><br />
</p>
<p id="tha-ap548c23p3">
<span class="pali m-text">Tato vinesi bhagavā,</span><br />
</p>
<p id="tha-ap548c23p4">
<span class="pali m-text">gantvā gantvā tahiṁ tahiṁ.</span><br />
</p>
<p id="tha-ap548c24p1">
<span class="pali m-text">Veneyye vinayanto so,</span><br />
</p>
<p id="tha-ap548c24p2">
<span class="pali m-text">saṅgaṇhanto sadevakaṁ;</span><br />
</p>
<p id="tha-ap548c24p3">
<span class="pali m-text">Upecca magadhe giriṁ,</span><br />
</p>
<p id="tha-ap548c24p4">
<span class="pali m-text">viharittha tadā jino.</span><br />
</p>
<p id="tha-ap548c25p1">
<span class="pali m-text">Tadā suddhodanenāhaṁ,</span><br />
</p>
<p id="tha-ap548c25p2">
<span class="pali m-text">bhūmipālena pesito;</span><br />
</p>
<p id="tha-ap548c25p3">
<span class="pali m-text">Gantvā disvā dasabalaṁ,</span><br />
</p>
<p id="tha-ap548c25p4">
<span class="pali m-text">pabbajitvārahā ahuṁ.</span><br />
</p>
<p id="tha-ap548c26p1">
<span class="pali m-text">Tadā mahesiṁ yācitvā,</span><br />
</p>
<p id="tha-ap548c26p2">
<span class="pali m-text">pāpayiṁ kapilavhayaṁ;</span><br />
</p>
<p id="tha-ap548c26p3">
<span class="pali m-text">Tato purāhaṁ gantvāna,</span><br />
</p>
<p id="tha-ap548c26p4">
<span class="pali m-text">pasādesiṁ mahākulaṁ.</span><br />
</p>
<p id="tha-ap548c27p1">
<span class="pali m-text">Jino tasmiṁ guṇe tuṭṭho,</span><br />
</p>
<p id="tha-ap548c27p2">
<span class="pali m-text">maṁ mahāparisāya so;</span><br />
</p>
<p id="tha-ap548c27p3">
<span class="pali m-text">Kulappasādakānaggaṁ,</span><br />
</p>
<p id="tha-ap548c27p4">
<span class="pali m-text">paññāpesi vināyako.</span><br />
</p>
<p id="tha-ap548c28p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap548c28p2">
<span class="pali m-text">…pe…</span><br />
</p>
<p id="tha-ap548c28p3">
<span class="pali m-text">viharāmi anāsavo.</span><br />
</p>
<p id="tha-ap548c29p1">
<span class="pali m-text">Svāgataṁ vata me āsi,</span><br />
</p>
<p id="tha-ap548c29p2">
<span class="pali m-text">…pe…</span><br />
</p>
<p id="tha-ap548c29p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap548c30p1">
<span class="pali m-text">Paṭisambhidā catasso,</span><br />
</p>
<p id="tha-ap548c30p2">
<span class="pali m-text">…pe…</span><br />
</p>
<p id="tha-ap548c30p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap548c31p1">
<span class="pali m-text">Itthaṁ sudaṁ āyasmā kāḷudāyī thero imā gāthāyo abhāsitthāti.</span><br />
</p>
<p id="tha-ap548c32p1">
<span class="pali m-text">Kāḷudāyittherassāpadānaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>