<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0giz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0giz.html" />
  <meta property="og:description" content="Metteyyavagga 5 Upasivattheraapadāna “Himavantassāvidūre, anomo nāma pabbato; Assamo sukato mayhaṁ, paṇṇasālā sumāpitā. Nadī ca sandatī tattha, supatitthā manoramā; Anūpatitthe jāyanti, padumuppalakā bahū. Pāṭhīnā pāvusā macchā, balajā muñjarohitā; Macchakacchapasañchannā, nadikā sandate tadā. Timirā pupphitā tattha, asokā khuddamālakā; Punnāgā giripunnāgā, sampavanti mamassamaṁ. Kuṭajā pupphitā tattha, tiṇasūlavanāni ca; Sālā …" />
  <meta name="twitter:description" content="Metteyyavagga 5 Upasivattheraapadāna “Himavantassāvidūre, anomo nāma pabbato; Assamo sukato mayhaṁ, paṇṇasālā sumāpitā. Nadī ca sandatī tattha, supatitthā manoramā; Anūpatitthe jāyanti, padumuppalakā bahū. Pāṭhīnā pāvusā macchā, balajā muñjarohitā; Macchakacchapasañchannā, nadikā sandate tadā. Timirā pupphitā tattha, asokā khuddamālakā; Punnāgā giripunnāgā, sampavanti mamassamaṁ. Kuṭajā pupphitā tattha, tiṇasūlavanāni ca; Sālā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap407c0p2">
<span class="pali m-text">Metteyyavagga</span><br />
</p>
<section id="upasivattheraapadana">
<span id="tha-ap407c0p3"></span><h2><span class="pali m-text">5 Upasivattheraapadāna</span></h2>
<p id="tha-ap407c1p1">
<span class="pali m-text">“Himavantassāvidūre,</span><br />
</p>
<p id="tha-ap407c1p2">
<span class="pali m-text">anomo nāma pabbato;</span><br />
</p>
<p id="tha-ap407c1p3">
<span class="pali m-text">Assamo sukato mayhaṁ,</span><br />
</p>
<p id="tha-ap407c1p4">
<span class="pali m-text">paṇṇasālā sumāpitā.</span><br />
</p>
<p id="tha-ap407c2p1">
<span class="pali m-text">Nadī ca sandatī tattha,</span><br />
</p>
<p id="tha-ap407c2p2">
<span class="pali m-text">supatitthā manoramā;</span><br />
</p>
<p id="tha-ap407c2p3">
<span class="pali m-text">Anūpatitthe jāyanti,</span><br />
</p>
<p id="tha-ap407c2p4">
<span class="pali m-text">padumuppalakā bahū.</span><br />
</p>
<p id="tha-ap407c3p1">
<span class="pali m-text">Pāṭhīnā pāvusā macchā,</span><br />
</p>
<p id="tha-ap407c3p2">
<span class="pali m-text">balajā muñjarohitā;</span><br />
</p>
<p id="tha-ap407c3p3">
<span class="pali m-text">Macchakacchapasañchannā,</span><br />
</p>
<p id="tha-ap407c3p4">
<span class="pali m-text">nadikā sandate tadā.</span><br />
</p>
<p id="tha-ap407c4p1">
<span class="pali m-text">Timirā pupphitā tattha,</span><br />
</p>
<p id="tha-ap407c4p2">
<span class="pali m-text">asokā khuddamālakā;</span><br />
</p>
<p id="tha-ap407c4p3">
<span class="pali m-text">Punnāgā giripunnāgā,</span><br />
</p>
<p id="tha-ap407c4p4">
<span class="pali m-text">sampavanti mamassamaṁ.</span><br />
</p>
<p id="tha-ap407c5p1">
<span class="pali m-text">Kuṭajā pupphitā tattha,</span><br />
</p>
<p id="tha-ap407c5p2">
<span class="pali m-text">tiṇasūlavanāni ca;</span><br />
</p>
<p id="tha-ap407c5p3">
<span class="pali m-text">Sālā ca saḷalā tattha,</span><br />
</p>
<p id="tha-ap407c5p4">
<span class="pali m-text">campakā pupphitā bahū.</span><br />
</p>
<p id="tha-ap407c6p1">
<span class="pali m-text">Ajjunā atimuttā ca,</span><br />
</p>
<p id="tha-ap407c6p2">
<span class="pali m-text">mahānāmā ca pupphitā;</span><br />
</p>
<p id="tha-ap407c6p3">
<span class="pali m-text">Asanā madhugandhī ca,</span><br />
</p>
<p id="tha-ap407c6p4">
<span class="pali m-text">pupphitā te mamassame.</span><br />
</p>
<p id="tha-ap407c7p1">
<span class="pali m-text">Uddālakā pāṭalikā,</span><br />
</p>
<p id="tha-ap407c7p2">
<span class="pali m-text">yūthikā ca piyaṅgukā;</span><br />
</p>
<p id="tha-ap407c7p3">
<span class="pali m-text">Bimbijālakasañchannā,</span><br />
</p>
<p id="tha-ap407c7p4">
<span class="pali m-text">samantā aḍḍhayojanaṁ.</span><br />
</p>
<p id="tha-ap407c8p1">
<span class="pali m-text">Mātaggārā sattaliyo,</span><br />
</p>
<p id="tha-ap407c8p2">
<span class="pali m-text">pāṭalī sinduvārakā;</span><br />
</p>
<p id="tha-ap407c8p3">
<span class="pali m-text">Aṅkolakā bahū tattha,</span><br />
</p>
<p id="tha-ap407c8p4">
<span class="pali m-text">tālakuṭṭhi ca pupphitā;</span><br />
</p>
<p id="tha-ap407c8p5">
<span class="pali m-text">Seleyyakā bahū tattha,</span><br />
</p>
<p id="tha-ap407c8p6">
<span class="pali m-text">pupphitā mama assame.</span><br />
</p>
<p id="tha-ap407c9p1">
<span class="pali m-text">Etesu pupphajātesu,</span><br />
</p>
<p id="tha-ap407c9p2">
<span class="pali m-text">sobhanti pādapā bahū;</span><br />
</p>
<p id="tha-ap407c9p3">
<span class="pali m-text">Samantā tena gandhena,</span><br />
</p>
<p id="tha-ap407c9p4">
<span class="pali m-text">vāyate mama assamo.</span><br />
</p>
<p id="tha-ap407c10p1">
<span class="pali m-text">Harītakā āmalakā,</span><br />
</p>
<p id="tha-ap407c10p2">
<span class="pali m-text">ambajambuvibhītakā;</span><br />
</p>
<p id="tha-ap407c10p3">
<span class="pali m-text">Kolā bhallātakā billā,</span><br />
</p>
<p id="tha-ap407c10p4">
<span class="pali m-text">phārusakaphalāni ca.</span><br />
</p>
<p id="tha-ap407c11p1">
<span class="pali m-text">Tindukā ca piyālā ca,</span><br />
</p>
<p id="tha-ap407c11p2">
<span class="pali m-text">madhukā kāsumārayo;</span><br />
</p>
<p id="tha-ap407c11p3">
<span class="pali m-text">Labujā panasā tattha,</span><br />
</p>
<p id="tha-ap407c11p4">
<span class="pali m-text">kadalī badarīphalā.</span><br />
</p>
<p id="tha-ap407c12p1">
<span class="pali m-text">Ambāṭakā bahū tattha,</span><br />
</p>
<p id="tha-ap407c12p2">
<span class="pali m-text">vallikāraphalāni ca;</span><br />
</p>
<p id="tha-ap407c12p3">
<span class="pali m-text">Bījapūrasapāriyo,</span><br />
</p>
<p id="tha-ap407c12p4">
<span class="pali m-text">phalitā mama assame.</span><br />
</p>
<p id="tha-ap407c13p1">
<span class="pali m-text">Āḷakā isimuggā ca,</span><br />
</p>
<p id="tha-ap407c13p2">
<span class="pali m-text">tato modaphalā bahū;</span><br />
</p>
<p id="tha-ap407c13p3">
<span class="pali m-text">Avaṭā pakkabharitā,</span><br />
</p>
<p id="tha-ap407c13p4">
<span class="pali m-text">pilakkhudumbarāni ca.</span><br />
</p>
<p id="tha-ap407c14p1">
<span class="pali m-text">Pipphalī marīcā tattha,</span><br />
</p>
<p id="tha-ap407c14p2">
<span class="pali m-text">nigrodhā ca kapitthanā;</span><br />
</p>
<p id="tha-ap407c14p3">
<span class="pali m-text">Udumbarakā bahavo,</span><br />
</p>
<p id="tha-ap407c14p4">
<span class="pali m-text">kaṇḍupaṇṇā ca hariyo.</span><br />
</p>
<p id="tha-ap407c15p1">
<span class="pali m-text">Ete caññe ca bahavo,</span><br />
</p>
<p id="tha-ap407c15p2">
<span class="pali m-text">phalitā assame mama;</span><br />
</p>
<p id="tha-ap407c15p3">
<span class="pali m-text">Puppharukkhāpi bahavo,</span><br />
</p>
<p id="tha-ap407c15p4">
<span class="pali m-text">pupphitā mama assame.</span><br />
</p>
<p id="tha-ap407c16p1">
<span class="pali m-text">Āluvā ca kaḷambā ca,</span><br />
</p>
<p id="tha-ap407c16p2">
<span class="pali m-text">biḷālī takkalāni ca;</span><br />
</p>
<p id="tha-ap407c16p3">
<span class="pali m-text">Ālakā tālakā ceva,</span><br />
</p>
<p id="tha-ap407c16p4">
<span class="pali m-text">vijjanti assame mama.</span><br />
</p>
<p id="tha-ap407c17p1">
<span class="pali m-text">Assamassāvidūre me,</span><br />
</p>
<p id="tha-ap407c17p2">
<span class="pali m-text">mahājātassaro ahu;</span><br />
</p>
<p id="tha-ap407c17p3">
<span class="pali m-text">Acchodako sītajalo,</span><br />
</p>
<p id="tha-ap407c17p4">
<span class="pali m-text">supatittho manoramo.</span><br />
</p>
<p id="tha-ap407c18p1">
<span class="pali m-text">Padumuppalā bahū tattha,</span><br />
</p>
<p id="tha-ap407c18p2">
<span class="pali m-text">puṇḍarīkasamāyutā;</span><br />
</p>
<p id="tha-ap407c18p3">
<span class="pali m-text">Mandālakehi sañchannā,</span><br />
</p>
<p id="tha-ap407c18p4">
<span class="pali m-text">nānāgandhasameritā.</span><br />
</p>
<p id="tha-ap407c19p1">
<span class="pali m-text">Gabbhaṁ gaṇhanti padumā,</span><br />
</p>
<p id="tha-ap407c19p2">
<span class="pali m-text">aññe pupphanti kesarī;</span><br />
</p>
<p id="tha-ap407c19p3">
<span class="pali m-text">Opupphapattā tiṭṭhanti,</span><br />
</p>
<p id="tha-ap407c19p4">
<span class="pali m-text">padumākaṇṇikā bahū.</span><br />
</p>
<p id="tha-ap407c20p1">
<span class="pali m-text">Madhu bhisamhā savati,</span><br />
</p>
<p id="tha-ap407c20p2">
<span class="pali m-text">khīraṁ sappi mulāḷibhi;</span><br />
</p>
<p id="tha-ap407c20p3">
<span class="pali m-text">Samantā tena gandhena,</span><br />
</p>
<p id="tha-ap407c20p4">
<span class="pali m-text">nānāgandhasameritā.</span><br />
</p>
<p id="tha-ap407c21p1">
<span class="pali m-text">Kumudā ambagandhi ca,</span><br />
</p>
<p id="tha-ap407c21p2">
<span class="pali m-text">nayitā dissare bahū;</span><br />
</p>
<p id="tha-ap407c21p3">
<span class="pali m-text">Jātassarassānukūlaṁ,</span><br />
</p>
<p id="tha-ap407c21p4">
<span class="pali m-text">ketakā pupphitā bahū.</span><br />
</p>
<p id="tha-ap407c22p1">
<span class="pali m-text">Suphullā bandhujīvā ca,</span><br />
</p>
<p id="tha-ap407c22p2">
<span class="pali m-text">setavārī sugandhikā;</span><br />
</p>
<p id="tha-ap407c22p3">
<span class="pali m-text">Kumbhilā susumārā ca,</span><br />
</p>
<p id="tha-ap407c22p4">
<span class="pali m-text">gahakā tattha jāyare.</span><br />
</p>
<p id="tha-ap407c23p1">
<span class="pali m-text">Uggāhakā ajagarā,</span><br />
</p>
<p id="tha-ap407c23p2">
<span class="pali m-text">tattha jātassare bahū;</span><br />
</p>
<p id="tha-ap407c23p3">
<span class="pali m-text">Pāṭhīnā pāvusā macchā,</span><br />
</p>
<p id="tha-ap407c23p4">
<span class="pali m-text">balajā muñjarohitā.</span><br />
</p>
<p id="tha-ap407c24p1">
<span class="pali m-text">Macchakacchapasañchannā,</span><br />
</p>
<p id="tha-ap407c24p2">
<span class="pali m-text">atho papaṭakāhi ca;</span><br />
</p>
<p id="tha-ap407c24p3">
<span class="pali m-text">Pārevatā ravihaṁsā,</span><br />
</p>
<p id="tha-ap407c24p4">
<span class="pali m-text">kukutthā ca nadīcarā.</span><br />
</p>
<p id="tha-ap407c25p1">
<span class="pali m-text">Dindibhā cakkavākā ca,</span><br />
</p>
<p id="tha-ap407c25p2">
<span class="pali m-text">pampakā jīvajīvakā;</span><br />
</p>
<p id="tha-ap407c25p3">
<span class="pali m-text">Kalandakā ukkusā ca,</span><br />
</p>
<p id="tha-ap407c25p4">
<span class="pali m-text">senakā uddharā bahū.</span><br />
</p>
<p id="tha-ap407c26p1">
<span class="pali m-text">Koṭṭhakā sukapotā ca,</span><br />
</p>
<p id="tha-ap407c26p2">
<span class="pali m-text">tuliyā camarā bahū;</span><br />
</p>
<p id="tha-ap407c26p3">
<span class="pali m-text">Kāreniyo ca tilakā,</span><br />
</p>
<p id="tha-ap407c26p4">
<span class="pali m-text">upajīvanti taṁ saraṁ.</span><br />
</p>
<p id="tha-ap407c27p1">
<span class="pali m-text">Sīhā byagghā ca dīpī ca,</span><br />
</p>
<p id="tha-ap407c27p2">
<span class="pali m-text">acchakokataracchakā;</span><br />
</p>
<p id="tha-ap407c27p3">
<span class="pali m-text">Vānarā kinnarā ceva,</span><br />
</p>
<p id="tha-ap407c27p4">
<span class="pali m-text">dissanti mama assame.</span><br />
</p>
<p id="tha-ap407c28p1">
<span class="pali m-text">Tāni gandhāni ghāyanto,</span><br />
</p>
<p id="tha-ap407c28p2">
<span class="pali m-text">bhakkhayanto phalānahaṁ;</span><br />
</p>
<p id="tha-ap407c28p3">
<span class="pali m-text">Gandhodakaṁ pivanto ca,</span><br />
</p>
<p id="tha-ap407c28p4">
<span class="pali m-text">vasāmi mama assame.</span><br />
</p>
<p id="tha-ap407c29p1">
<span class="pali m-text">Eṇīmigā varāhā ca,</span><br />
</p>
<p id="tha-ap407c29p2">
<span class="pali m-text">pasadā khuddarūpakā;</span><br />
</p>
<p id="tha-ap407c29p3">
<span class="pali m-text">Aggikā jotikā ceva,</span><br />
</p>
<p id="tha-ap407c29p4">
<span class="pali m-text">vasanti mama assame.</span><br />
</p>
<p id="tha-ap407c30p1">
<span class="pali m-text">Haṁsā koñcā mayūrā ca,</span><br />
</p>
<p id="tha-ap407c30p2">
<span class="pali m-text">sālikāpi ca kokilā;</span><br />
</p>
<p id="tha-ap407c30p3">
<span class="pali m-text">Majjārikā bahū tattha,</span><br />
</p>
<p id="tha-ap407c30p4">
<span class="pali m-text">kosikā poṭṭhasīsakā.</span><br />
</p>
<p id="tha-ap407c31p1">
<span class="pali m-text">Pisācā dānavā ceva,</span><br />
</p>
<p id="tha-ap407c31p2">
<span class="pali m-text">kumbhaṇḍā rakkhasā bahū;</span><br />
</p>
<p id="tha-ap407c31p3">
<span class="pali m-text">Garuḷā pannagā ceva,</span><br />
</p>
<p id="tha-ap407c31p4">
<span class="pali m-text">vasanti mama assame.</span><br />
</p>
<p id="tha-ap407c32p1">
<span class="pali m-text">Mahānubhāvā isayo,</span><br />
</p>
<p id="tha-ap407c32p2">
<span class="pali m-text">santacittā samāhitā;</span><br />
</p>
<p id="tha-ap407c32p3">
<span class="pali m-text">Kamaṇḍaludharā sabbe,</span><br />
</p>
<p id="tha-ap407c32p4">
<span class="pali m-text">ajinuttaravāsanā;</span><br />
</p>
<p id="tha-ap407c32p5">
<span class="pali m-text">Jaṭābhārabharitāva,</span><br />
</p>
<p id="tha-ap407c32p6">
<span class="pali m-text">vasanti mama assame.</span><br />
</p>
<p id="tha-ap407c33p1">
<span class="pali m-text">Yugamattañca pekkhantā,</span><br />
</p>
<p id="tha-ap407c33p2">
<span class="pali m-text">nipakā santavuttino;</span><br />
</p>
<p id="tha-ap407c33p3">
<span class="pali m-text">Lābhālābhena santuṭṭhā,</span><br />
</p>
<p id="tha-ap407c33p4">
<span class="pali m-text">vasanti mama assame.</span><br />
</p>
<p id="tha-ap407c34p1">
<span class="pali m-text">Vākacīraṁ dhunantā te,</span><br />
</p>
<p id="tha-ap407c34p2">
<span class="pali m-text">phoṭentājinacammakaṁ;</span><br />
</p>
<p id="tha-ap407c34p3">
<span class="pali m-text">Sabalehi upatthaddhā,</span><br />
</p>
<p id="tha-ap407c34p4">
<span class="pali m-text">gacchanti ambare tadā.</span><br />
</p>
<p id="tha-ap407c35p1">
<span class="pali m-text">Na te dakaṁ āharanti,</span><br />
</p>
<p id="tha-ap407c35p2">
<span class="pali m-text">kaṭṭhaṁ vā aggidārukaṁ;</span><br />
</p>
<p id="tha-ap407c35p3">
<span class="pali m-text">Sayañca upasampannā,</span><br />
</p>
<p id="tha-ap407c35p4">
<span class="pali m-text">pāṭihīrassidaṁ phalaṁ.</span><br />
</p>
<p id="tha-ap407c36p1">
<span class="pali m-text">Lohadoṇiṁ gahetvāna,</span><br />
</p>
<p id="tha-ap407c36p2">
<span class="pali m-text">vanamajjhe vasanti te;</span><br />
</p>
<p id="tha-ap407c36p3">
<span class="pali m-text">Kuñjarāva mahānāgā,</span><br />
</p>
<p id="tha-ap407c36p4">
<span class="pali m-text">asambhītāva kesarī.</span><br />
</p>
<p id="tha-ap407c37p1">
<span class="pali m-text">Aññe gacchanti goyānaṁ,</span><br />
</p>
<p id="tha-ap407c37p2">
<span class="pali m-text">aññe pubbavidehakaṁ;</span><br />
</p>
<p id="tha-ap407c37p3">
<span class="pali m-text">Aññe ca uttarakuruṁ,</span><br />
</p>
<p id="tha-ap407c37p4">
<span class="pali m-text">sakaṁ balamavassitā.</span><br />
</p>
<p id="tha-ap407c38p1">
<span class="pali m-text">Tato piṇḍaṁ āharitvā,</span><br />
</p>
<p id="tha-ap407c38p2">
<span class="pali m-text">paribhuñjanti ekato;</span><br />
</p>
<p id="tha-ap407c38p3">
<span class="pali m-text">Sabbesaṁ pakkamantānaṁ,</span><br />
</p>
<p id="tha-ap407c38p4">
<span class="pali m-text">uggatejāna tādinaṁ.</span><br />
</p>
<p id="tha-ap407c39p1">
<span class="pali m-text">Ajinacammasaddena,</span><br />
</p>
<p id="tha-ap407c39p2">
<span class="pali m-text">vanaṁ saddāyate tadā;</span><br />
</p>
<p id="tha-ap407c39p3">
<span class="pali m-text">Edisā te mahāvīra,</span><br />
</p>
<p id="tha-ap407c39p4">
<span class="pali m-text">sissā uggatapā mama.</span><br />
</p>
<p id="tha-ap407c40p1">
<span class="pali m-text">Parivuto ahaṁ tehi,</span><br />
</p>
<p id="tha-ap407c40p2">
<span class="pali m-text">vasāmi mama assame;</span><br />
</p>
<p id="tha-ap407c40p3">
<span class="pali m-text">Tositā sakakammena,</span><br />
</p>
<p id="tha-ap407c40p4">
<span class="pali m-text">vinītāpi samāgatā.</span><br />
</p>
<p id="tha-ap407c41p1">
<span class="pali m-text">Ārādhayiṁsu maṁ ete,</span><br />
</p>
<p id="tha-ap407c41p2">
<span class="pali m-text">sakakammābhilāsino;</span><br />
</p>
<p id="tha-ap407c41p3">
<span class="pali m-text">Sīlavanto ca nipakā,</span><br />
</p>
<p id="tha-ap407c41p4">
<span class="pali m-text">appamaññāsu kovidā.</span><br />
</p>
<p id="tha-ap407c42p1">
<span class="pali m-text">Padumuttaro lokavidū,</span><br />
</p>
<p id="tha-ap407c42p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap407c42p3">
<span class="pali m-text">Samayaṁ saṁviditvāna,</span><br />
</p>
<p id="tha-ap407c42p4">
<span class="pali m-text">upagacchi vināyako.</span><br />
</p>
<p id="tha-ap407c43p1">
<span class="pali m-text">Upagantvāna sambuddho,</span><br />
</p>
<p id="tha-ap407c43p2">
<span class="pali m-text">ātāpī nipako muni;</span><br />
</p>
<p id="tha-ap407c43p3">
<span class="pali m-text">Pattaṁ paggayha sambuddho,</span><br />
</p>
<p id="tha-ap407c43p4">
<span class="pali m-text">bhikkhāya mamupāgami.</span><br />
</p>
<p id="tha-ap407c44p1">
<span class="pali m-text">Upāgataṁ mahāvīraṁ,</span><br />
</p>
<p id="tha-ap407c44p2">
<span class="pali m-text">jalajuttamanāyakaṁ;</span><br />
</p>
<p id="tha-ap407c44p3">
<span class="pali m-text">Tiṇasantharaṁ paññāpetvā,</span><br />
</p>
<p id="tha-ap407c44p4">
<span class="pali m-text">sālapupphehi okiriṁ.</span><br />
</p>
<p id="tha-ap407c45p1">
<span class="pali m-text">Nisādetvāna sambuddhaṁ,</span><br />
</p>
<p id="tha-ap407c45p2">
<span class="pali m-text">haṭṭho saṁviggamānaso;</span><br />
</p>
<p id="tha-ap407c45p3">
<span class="pali m-text">Khippaṁ pabbatamāruyha,</span><br />
</p>
<p id="tha-ap407c45p4">
<span class="pali m-text">agaḷuṁ aggahiṁ ahaṁ.</span><br />
</p>
<p id="tha-ap407c46p1">
<span class="pali m-text">Kumbhamattaṁ gahetvāna,</span><br />
</p>
<p id="tha-ap407c46p2">
<span class="pali m-text">panasaṁ devagandhikaṁ;</span><br />
</p>
<p id="tha-ap407c46p3">
<span class="pali m-text">Khandhe āropayitvāna,</span><br />
</p>
<p id="tha-ap407c46p4">
<span class="pali m-text">upagacchiṁ vināyakaṁ.</span><br />
</p>
<p id="tha-ap407c47p1">
<span class="pali m-text">Phalaṁ buddhassa datvāna,</span><br />
</p>
<p id="tha-ap407c47p2">
<span class="pali m-text">agaḷuṁ anulimpahaṁ;</span><br />
</p>
<p id="tha-ap407c47p3">
<span class="pali m-text">Pasannacitto sumano,</span><br />
</p>
<p id="tha-ap407c47p4">
<span class="pali m-text">buddhaseṭṭhaṁ avandihaṁ.</span><br />
</p>
<p id="tha-ap407c48p1">
<span class="pali m-text">Padumuttaro lokavidū,</span><br />
</p>
<p id="tha-ap407c48p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap407c48p3">
<span class="pali m-text">Isimajjhe nisīditvā,</span><br />
</p>
<p id="tha-ap407c48p4">
<span class="pali m-text">imā gāthā abhāsatha.</span><br />
</p>
<p id="tha-ap407c49p1">
<span class="pali m-text">‘Yo me phalañca agaḷuṁ,</span><br />
</p>
<p id="tha-ap407c49p2">
<span class="pali m-text">āsanañca adāsi me;</span><br />
</p>
<p id="tha-ap407c49p3">
<span class="pali m-text">Tamahaṁ kittayissāmi,</span><br />
</p>
<p id="tha-ap407c49p4">
<span class="pali m-text">suṇātha mama bhāsato.</span><br />
</p>
<p id="tha-ap407c50p1">
<span class="pali m-text">Gāme vā yadi vāraññe,</span><br />
</p>
<p id="tha-ap407c50p2">
<span class="pali m-text">pabbhāresu guhāsu vā;</span><br />
</p>
<p id="tha-ap407c50p3">
<span class="pali m-text">Imassa cittamaññāya,</span><br />
</p>
<p id="tha-ap407c50p4">
<span class="pali m-text">nibbattissati bhojanaṁ.</span><br />
</p>
<p id="tha-ap407c51p1">
<span class="pali m-text">Devaloke manusse vā,</span><br />
</p>
<p id="tha-ap407c51p2">
<span class="pali m-text">upapanno ayaṁ naro;</span><br />
</p>
<p id="tha-ap407c51p3">
<span class="pali m-text">Bhojanehi ca vatthehi,</span><br />
</p>
<p id="tha-ap407c51p4">
<span class="pali m-text">parisaṁ tappayissati.</span><br />
</p>
<p id="tha-ap407c52p1">
<span class="pali m-text">Upapajjati yaṁ yoniṁ,</span><br />
</p>
<p id="tha-ap407c52p2">
<span class="pali m-text">devattaṁ atha mānusaṁ;</span><br />
</p>
<p id="tha-ap407c52p3">
<span class="pali m-text">Akkhobhabhogo hutvāna,</span><br />
</p>
<p id="tha-ap407c52p4">
<span class="pali m-text">saṁsarissatiyaṁ naro.</span><br />
</p>
<p id="tha-ap407c53p1">
<span class="pali m-text">Tiṁsakappasahassāni,</span><br />
</p>
<p id="tha-ap407c53p2">
<span class="pali m-text">devaloke ramissati;</span><br />
</p>
<p id="tha-ap407c53p3">
<span class="pali m-text">Sahassakkhattuṁ rājā ca,</span><br />
</p>
<p id="tha-ap407c53p4">
<span class="pali m-text">cakkavattī bhavissati.</span><br />
</p>
<p id="tha-ap407c54p1">
<span class="pali m-text">Ekasattatikkhattuñca,</span><br />
</p>
<p id="tha-ap407c54p2">
<span class="pali m-text">devarajjaṁ karissati;</span><br />
</p>
<p id="tha-ap407c54p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap407c54p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap407c55p1">
<span class="pali m-text">Kappasatasahassamhi,</span><br />
</p>
<p id="tha-ap407c55p2">
<span class="pali m-text">okkākakulasambhavo;</span><br />
</p>
<p id="tha-ap407c55p3">
<span class="pali m-text">Gotamo nāma gottena,</span><br />
</p>
<p id="tha-ap407c55p4">
<span class="pali m-text">satthā loke bhavissati.</span><br />
</p>
<p id="tha-ap407c56p1">
<span class="pali m-text">Tassa dhammesu dāyādo,</span><br />
</p>
<p id="tha-ap407c56p2">
<span class="pali m-text">oraso dhammanimmito;</span><br />
</p>
<p id="tha-ap407c56p3">
<span class="pali m-text">(…)</span><br />
</p>
<p id="tha-ap407c56p4">
<span class="pali m-text">Sabbāsave pariññāya,</span><br />
</p>
<p id="tha-ap407c56p5">
<span class="pali m-text">viharissatināsavo’.</span><br />
</p>
<p id="tha-ap407c57p1">
<span class="pali m-text">Suladdhalābho laddho me,</span><br />
</p>
<p id="tha-ap407c57p2">
<span class="pali m-text">yohaṁ addakkhiṁ nāyakaṁ;</span><br />
</p>
<p id="tha-ap407c57p3">
<span class="pali m-text">Tisso vijjā anuppattā,</span><br />
</p>
<p id="tha-ap407c57p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap407c58p1">
<span class="pali m-text">Gāme vā yadi vāraññe,</span><br />
</p>
<p id="tha-ap407c58p2">
<span class="pali m-text">pabbhāresu guhāsu vā;</span><br />
</p>
<p id="tha-ap407c58p3">
<span class="pali m-text">Mama saṅkappamaññāya,</span><br />
</p>
<p id="tha-ap407c58p4">
<span class="pali m-text">bhojanaṁ hoti me sadā.</span><br />
</p>
<p id="tha-ap407c59p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap407c59p2">
<span class="pali m-text">…pe…</span><br />
</p>
<p id="tha-ap407c59p3">
<span class="pali m-text">viharāmi anāsavo.</span><br />
</p>
<p id="tha-ap407c60p1">
<span class="pali m-text">Svāgataṁ vata me āsi,</span><br />
</p>
<p id="tha-ap407c60p2">
<span class="pali m-text">…pe…</span><br />
</p>
<p id="tha-ap407c60p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap407c61p1">
<span class="pali m-text">Paṭisambhidā catasso,</span><br />
</p>
<p id="tha-ap407c61p2">
<span class="pali m-text">…pe…</span><br />
</p>
<p id="tha-ap407c61p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap407c62p1">
<span class="pali m-text">Itthaṁ sudaṁ āyasmā upasivo thero imā gāthāyo abhāsitthāti.</span><br />
</p>
<p id="tha-ap407c63p1">
<span class="pali m-text">Upasivattherassāpadānaṁ pañcamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>