<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0klz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0klz.html" />
  <meta property="og:description" content="Pakiṇṇakanipāta Sālikedāravagga 11. Sādhinajātaka “Abbhuto vata lokasmiṁ, uppajji lomahaṁsano; Dibbo ratho pāturahu, vedehassa yasassino”. Devaputto mahiddhiko, mātali devasārathi; Nimantayittha rājānaṁ, vedehaṁ mithilaggahaṁ. “Ehimaṁ rathamāruyha, rājaseṭṭha disampati; Devā dassanakāmā te, tāvatiṁsā saindakā; Saramānā hi te devā, sudhammāyaṁ samacchare”. Tato ca rājā sādhino, vedeho mithilaggaho; Sahassayuttamāruyha, agā devāna …" />
  <meta name="twitter:description" content="Pakiṇṇakanipāta Sālikedāravagga 11. Sādhinajātaka “Abbhuto vata lokasmiṁ, uppajji lomahaṁsano; Dibbo ratho pāturahu, vedehassa yasassino”. Devaputto mahiddhiko, mātali devasārathi; Nimantayittha rājānaṁ, vedehaṁ mithilaggahaṁ. “Ehimaṁ rathamāruyha, rājaseṭṭha disampati; Devā dassanakāmā te, tāvatiṁsā saindakā; Saramānā hi te devā, sudhammāyaṁ samacchare”. Tato ca rājā sādhino, vedeho mithilaggaho; Sahassayuttamāruyha, agā devāna …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="pakinnakanipata">
<h2><a href="#pakinnakanipata">Pakiṇṇakanipāta</a></h2>
<section id="salikedaravagga">
<h3><a href="#salikedaravagga">Sālikedāravagga</a></h3>
<section id="sadhinajataka">
<h4><a href="#sadhinajataka">11. Sādhinajātaka</a></h4>
<p id="ja494c1p1">
<span class="m-text m-primary">“Abbhuto vata lokasmiṁ,</span><br />
</p>
<p id="ja494c1p2">
<span class="m-text m-primary">uppajji lomahaṁsano;</span><br />
</p>
<p id="ja494c1p3">
<span class="m-text m-primary">Dibbo ratho pāturahu,</span><br />
</p>
<p id="ja494c1p4">
<span class="m-text m-primary">vedehassa yasassino”.</span><br />
</p>
<p id="ja494c2p1">
<span class="m-text m-primary">Devaputto mahiddhiko,</span><br />
</p>
<p id="ja494c2p2">
<span class="m-text m-primary">mātali devasārathi;</span><br />
</p>
<p id="ja494c2p3">
<span class="m-text m-primary">Nimantayittha rājānaṁ,</span><br />
</p>
<p id="ja494c2p4">
<span class="m-text m-primary">vedehaṁ mithilaggahaṁ.</span><br />
</p>
<p id="ja494c3p1">
<span class="m-text m-primary">“Ehimaṁ rathamāruyha,</span><br />
</p>
<p id="ja494c3p2">
<span class="m-text m-primary">rājaseṭṭha disampati;</span><br />
</p>
<p id="ja494c3p3">
<span class="m-text m-primary">Devā dassanakāmā te,</span><br />
</p>
<p id="ja494c3p4">
<span class="m-text m-primary">tāvatiṁsā saindakā;</span><br />
</p>
<p id="ja494c3p5">
<span class="m-text m-primary">Saramānā hi te devā,</span><br />
</p>
<p id="ja494c3p6">
<span class="m-text m-primary">sudhammāyaṁ samacchare”.</span><br />
</p>
<p id="ja494c4p1">
<span class="m-text m-primary">Tato ca rājā sādhino,</span><br />
</p>
<p id="ja494c4p2">
<span class="m-text m-primary">vedeho mithilaggaho;</span><br />
</p>
<p id="ja494c4p3">
<span class="m-text m-primary">Sahassayuttamāruyha,</span><br />
</p>
<p id="ja494c4p4">
<span class="m-text m-primary">agā devāna santike;</span><br />
</p>
<p id="ja494c4p5">
<span class="m-text m-primary">Taṁ devā paṭinandiṁsu,</span><br />
</p>
<p id="ja494c4p6">
<span class="m-text m-primary">disvā rājānamāgataṁ.</span><br />
</p>
<p id="ja494c5p1">
<span class="m-text m-primary">“Svāgataṁ te mahārāja,</span><br />
</p>
<p id="ja494c5p2">
<span class="m-text m-primary">atho te adurāgataṁ;</span><br />
</p>
<p id="ja494c5p3">
<span class="m-text m-primary">Nisīda dāni rājīsi,</span><br />
</p>
<p id="ja494c5p4">
<span class="m-text m-primary">devarājassa santike”.</span><br />
</p>
<p id="ja494c6p1">
<span class="m-text m-primary">Sakkopi paṭinandittha,</span><br />
</p>
<p id="ja494c6p2">
<span class="m-text m-primary">vedehaṁ mithilaggahaṁ;</span><br />
</p>
<p id="ja494c6p3">
<span class="m-text m-primary">Nimantayittha kāmehi,</span><br />
</p>
<p id="ja494c6p4">
<span class="m-text m-primary">āsanena ca vāsavo.</span><br />
</p>
<p id="ja494c7p1">
<span class="m-text m-primary">“Sādhu khosi anuppatto,</span><br />
</p>
<p id="ja494c7p2">
<span class="m-text m-primary">āvāsaṁ vasavattinaṁ;</span><br />
</p>
<p id="ja494c7p3">
<span class="m-text m-primary">Vasa devesu rājīsi,</span><br />
</p>
<p id="ja494c7p4">
<span class="m-text m-primary">sabbakāmasamiddhisu;</span><br />
</p>
<p id="ja494c7p5">
<span class="m-text m-primary">Tāvatiṁsesu devesu,</span><br />
</p>
<p id="ja494c7p6">
<span class="m-text m-primary">bhuñja kāme amānuse”.</span><br />
</p>
<p id="ja494c8p1">
<span class="m-text m-primary">“Ahaṁ pure saggagato ramāmi,</span><br />
</p>
<p id="ja494c8p2">
<span class="m-text m-primary">Naccehi gītehi ca vāditehi;</span><br />
</p>
<p id="ja494c8p3">
<span class="m-text m-primary">So dāni ajja na ramāmi sagge,</span><br />
</p>
<p id="ja494c8p4">
<span class="m-text m-primary">Āyuṁ nu khīṇo maraṇaṁ nu santike;</span><br />
</p>
<p id="ja494c8p5">
<span class="m-text m-primary">Udāhu mūḷhosmi janindaseṭṭha”.</span><br />
</p>
<p id="ja494c9p1">
<span class="m-text m-primary">“Na tāyu khīṇaṁ maraṇañca dūre,</span><br />
</p>
<p id="ja494c9p2">
<span class="m-text m-primary">Na cāpi mūḷho naravīraseṭṭha;</span><br />
</p>
<p id="ja494c9p3">
<span class="m-text m-primary">Tuyhañca puññāni parittakāni,</span><br />
</p>
<p id="ja494c9p4">
<span class="m-text m-primary">Yesaṁ vipākaṁ idha vedayittho.</span><br />
</p>
<p id="ja494c10p1">
<span class="m-text m-primary">Vasa devānubhāvena,</span><br />
</p>
<p id="ja494c10p2">
<span class="m-text m-primary">rājaseṭṭha disampati;</span><br />
</p>
<p id="ja494c10p3">
<span class="m-text m-primary">Tāvatiṁsesu devesu,</span><br />
</p>
<p id="ja494c10p4">
<span class="m-text m-primary">bhuñja kāme amānuse”.</span><br />
</p>
<p id="ja494c11p1">
<span class="m-text m-primary">“Yathā yācitakaṁ yānaṁ,</span><br />
</p>
<p id="ja494c11p2">
<span class="m-text m-primary">yathā yācitakaṁ dhanaṁ;</span><br />
</p>
<p id="ja494c11p3">
<span class="m-text m-primary">Evaṁsampadamevetaṁ,</span><br />
</p>
<p id="ja494c11p4">
<span class="m-text m-primary">yaṁ parato dānapaccayā.</span><br />
</p>
<p id="ja494c12p1">
<span class="m-text m-primary">Na cāhametamicchāmi,</span><br />
</p>
<p id="ja494c12p2">
<span class="m-text m-primary">yaṁ parato dānapaccayā;</span><br />
</p>
<p id="ja494c12p3">
<span class="m-text m-primary">Sayaṅkatāni puññāni,</span><br />
</p>
<p id="ja494c12p4">
<span class="m-text m-primary">taṁ me āveṇikaṁ dhanaṁ.</span><br />
</p>
<p id="ja494c13p1">
<span class="m-text m-primary">Sohaṁ gantvā manussesu,</span><br />
</p>
<p id="ja494c13p2">
<span class="m-text m-primary">kāhāmi kusalaṁ bahuṁ;</span><br />
</p>
<p id="ja494c13p3">
<span class="m-text m-primary">Dānena samacariyāya,</span><br />
</p>
<p id="ja494c13p4">
<span class="m-text m-primary">saṁyamena damena ca;</span><br />
</p>
<p id="ja494c13p5">
<span class="m-text m-primary">Yaṁ katvā sukhito hoti,</span><br />
</p>
<p id="ja494c13p6">
<span class="m-text m-primary">na ca pacchānutappati.</span><br />
</p>
<p id="ja494c14p1">
<span class="m-text m-primary">Imāni tāni khettāni,</span><br />
</p>
<p id="ja494c14p2">
<span class="m-text m-primary">imaṁ nikkhaṁ sukuṇḍalaṁ;</span><br />
</p>
<p id="ja494c14p3">
<span class="m-text m-primary">Imā tā haritānūpā,</span><br />
</p>
<p id="ja494c14p4">
<span class="m-text m-primary">imā najjo savantiyo.</span><br />
</p>
<p id="ja494c15p1">
<span class="m-text m-primary">Imā tā pokkharaṇī rammā,</span><br />
</p>
<p id="ja494c15p2">
<span class="m-text m-primary">cakkavākapakūjitā;</span><br />
</p>
<p id="ja494c15p3">
<span class="m-text m-primary">Mandālakehi sañchannā,</span><br />
</p>
<p id="ja494c15p4">
<span class="m-text m-primary">padumuppalakehi ca;</span><br />
</p>
<p id="ja494c15p5">
<span class="m-text m-primary">Yassimāni mamāyiṁsu,</span><br />
</p>
<p id="ja494c15p6">
<span class="m-text m-primary">kiṁ nu te disataṁ gatā.</span><br />
</p>
<p id="ja494c16p1">
<span class="m-text m-primary">Tānīdha khettāni so bhūmibhāgo,</span><br />
</p>
<p id="ja494c16p2">
<span class="m-text m-primary">Teyeva ārāmavanūpacārā;</span><br />
</p>
<p id="ja494c16p3">
<span class="m-text m-primary">Tameva mayhaṁ janataṁ apassato,</span><br />
</p>
<p id="ja494c16p4">
<span class="m-text m-primary">Suññaṁva me nārada khāyate disā”.</span><br />
</p>
<p id="ja494c17p1">
<span class="m-text m-primary">“Diṭṭhā mayā vimānāni,</span><br />
</p>
<p id="ja494c17p2">
<span class="m-text m-primary">obhāsentā catuddisā;</span><br />
</p>
<p id="ja494c17p3">
<span class="m-text m-primary">Sammukhā devarājassa,</span><br />
</p>
<p id="ja494c17p4">
<span class="m-text m-primary">tidasānañca sammukhā.</span><br />
</p>
<p id="ja494c18p1">
<span class="m-text m-primary">Vutthaṁ me bhavanaṁ dibyaṁ,</span><br />
</p>
<p id="ja494c18p2">
<span class="m-text m-primary">Bhuttā kāmā amānusā;</span><br />
</p>
<p id="ja494c18p3">
<span class="m-text m-primary">Tāvatiṁsesu devesu,</span><br />
</p>
<p id="ja494c18p4">
<span class="m-text m-primary">Sabbakāmasamiddhisu.</span><br />
</p>
<p id="ja494c19p1">
<span class="m-text m-primary">Sohaṁ etādisaṁ hitvā,</span><br />
</p>
<p id="ja494c19p2">
<span class="m-text m-primary">puññāyamhi idhāgato;</span><br />
</p>
<p id="ja494c19p3">
<span class="m-text m-primary">Dhammameva carissāmi,</span><br />
</p>
<p id="ja494c19p4">
<span class="m-text m-primary">nāhaṁ rajjena atthiko.</span><br />
</p>
<p id="ja494c20p1">
<span class="m-text m-primary">Adaṇḍāvacaraṁ maggaṁ,</span><br />
</p>
<p id="ja494c20p2">
<span class="m-text m-primary">sammāsambuddhadesitaṁ;</span><br />
</p>
<p id="ja494c20p3">
<span class="m-text m-primary">Taṁ maggaṁ paṭipajjissaṁ,</span><br />
</p>
<p id="ja494c20p4">
<span class="m-text m-primary">yena gacchanti subbatā”ti.</span><br />
</p>
<p id="ja494c21p1">
<span class="m-text m-primary">Sādhinajātakaṁ ekādasamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>