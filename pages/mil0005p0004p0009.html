<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mil0005p0004p0009.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/mil0005p0004p0008.html">Previous</a></div>
<div class="m-col-t-6 m-text-right">
<a href="../pages/mil0005p0004p0010.html">Next</a></div>
</div>
<p id="mil5p4p9c0p2">
<span class="pali m-text">Meṇḍakapañha</span><br />
</p>
<p id="mil5p4p9c0p3">
<span class="pali m-text">Sabbaññutañāṇavagga</span><br />
</p>
<section id="arahantaabhayanapanha">
<span id="mil5p4p9c0p4"></span><h2><span class="pali m-text">9. Arahantaabhāyanapañha</span></h2>
<p id="mil5p4p9c1p1">
<span class="pali m-text">“Bhante nāgasena, bhāsitampetaṁ bhagavatā—</span><br />
</p>
<p id="mil5p4p9c1p2">
<span class="pali m-text">‘vigatabhayasantāsā arahanto’ti.</span><br />
</p>
<p id="mil5p4p9c1p3">
<span class="pali m-text">Puna ca nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ.</span><br />
</p>
<p id="mil5p4p9c1p4">
<span class="pali m-text">Kiṁ nu kho, bhante nāgasena, te arahanto bhayā pakkantā, paññāyissati sakena kammenāti dasabalaṁ pātetukāmā pakkantā, udāhu tathāgatassa atulaṁ vipulamasamaṁ pāṭihāriyaṁ daṭṭhukāmā pakkantā?</span><br />
</p>
<p id="mil5p4p9c1p5">
<span class="pali m-text">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p4p9c1p6">
<span class="pali m-text">‘vigatabhayasantāsā arahanto’ti, tena hi ‘nagare …pe…</span><br />
</p>
<p id="mil5p4p9c1p7">
<span class="pali m-text">ānandan’ti yaṁ vacanaṁ taṁ micchā.</span><br />
</p>
<p id="mil5p4p9c1p8">
<span class="pali m-text">Yadi nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tena hi ‘vigatabhayasantāsā arahanto’ti tampi vacanaṁ micchā.</span><br />
</p>
<p id="mil5p4p9c1p9">
<span class="pali m-text">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p4p9c2p1">
<span class="pali m-text">“Bhāsitampetaṁ, mahārāja, bhagavatā—</span><br />
</p>
<p id="mil5p4p9c2p2">
<span class="pali m-text">‘vigatabhayasantāsā arahanto’ti, nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tañca pana na bhayā, nāpi bhagavantaṁ pātetukāmatāya.</span><br />
</p>
<p id="mil5p4p9c3p1">
<span class="pali m-text">Yena pana, mahārāja, hetunā arahanto bhāyeyyuṁ vā tāseyyuṁ vā, so hetu arahantānaṁ samucchinno, tasmā vigatabhayasantāsā arahanto, bhāyati nu, mahārāja, mahāpathavī khaṇantepi bhindantepi dhārentepi samuddapabbatagirisikhare”ti?</span><br />
</p>
<p id="mil5p4p9c3p2">
<span class="pali m-text">“Na hi, bhante”ti.</span><br />
</p>
<p id="mil5p4p9c3p3">
<span class="pali m-text">“Kena kāraṇena, mahārājā”ti?</span><br />
</p>
<p id="mil5p4p9c3p4">
<span class="pali m-text">“Natthi, bhante, mahāpathaviyā so hetu, yena hetunā mahāpathavī bhāyeyya vā tāseyya vā”ti.</span><br />
</p>
<p id="mil5p4p9c3p5">
<span class="pali m-text">“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā.</span><br />
</p>
<p id="mil5p4p9c4p1">
<span class="pali m-text">Bhāyati nu, mahārāja, girisikharaṁ chindante vā bhindante vā patante vā agginā dahante vā”ti?</span><br />
</p>
<p id="mil5p4p9c4p2">
<span class="pali m-text">“Na hi, bhante”ti.</span><br />
</p>
<p id="mil5p4p9c4p3">
<span class="pali m-text">“Kena kāraṇena, mahārājā”ti?</span><br />
</p>
<p id="mil5p4p9c4p4">
<span class="pali m-text">“Natthi, bhante, girisikharassa so hetu, yena hetunā girisikharaṁ bhāyeyya vā tāseyya vā”ti.</span><br />
</p>
<p id="mil5p4p9c4p5">
<span class="pali m-text">“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā.</span><br />
</p>
<p id="mil5p4p9c5p1">
<span class="pali m-text">Yadipi, mahārāja, lokadhātusatasahassesu ye keci sattanikāyapariyāpannā sabbepi te sattihatthā ekaṁ arahantaṁ upadhāvitvā tāseyyuṁ, na bhaveyya arahato cittassa kiñci aññathattaṁ.</span><br />
</p>
<p id="mil5p4p9c5p2">
<span class="pali m-text">Kiṅkāraṇaṁ?</span><br />
</p>
<p id="mil5p4p9c5p3">
<span class="pali m-text">Aṭṭhānamanavakāsatāya.</span><br />
</p>
<p id="mil5p4p9c6p1">
<span class="pali m-text">Api ca, mahārāja, tesaṁ khīṇāsavānaṁ evaṁ cetoparivitakko ahosi ‘ajja naravarapavare jinavaravasabhe nagaravaramanuppaviṭṭhe vīthiyā dhanapālako hatthī āpatissati, asaṁsayamatidevadevaṁ upaṭṭhāko na pariccajissati, yadi mayaṁ sabbepi bhagavantaṁ na pariccajissāma, ānandassa guṇo pākaṭo na bhavissati, na heva ca tathāgataṁ samupagamissati hatthināgo, handa mayaṁ apagacchāma, evamidaṁ mahato janakāyassa kilesabandhanamokkho bhavissati, ānandassa ca guṇo pākaṭo bhavissatī’ti.</span><br />
</p>
<p id="mil5p4p9c6p2">
<span class="pali m-text">Evaṁ te arahanto ānisaṁsaṁ disvā disāvidisaṁ pakkantā”ti.</span><br />
</p>
<p id="mil5p4p9c6p3">
<span class="pali m-text">“Suvibhatto, bhante nāgasena, pañho, evametaṁ natthi arahantānaṁ bhayaṁ vā santāso vā, ānisaṁsaṁ disvā arahanto pakkantā disāvidisan”ti.</span><br />
</p>
<p id="mil5p4p9c7p1">
<span class="pali m-text">Arahantaabhāyanapañho navamo.</span><br />
</p>
<div class="m-row">
<div class="m-col-t-6 m-text-left">
<a href="../pages/mil0005p0004p0008.html">Previous</a></div>
<div class="m-col-t-6 m-text-right">
<a href="../pages/mil0005p0004p0010.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>