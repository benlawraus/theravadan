<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; vb &raquo; Vibhaṅga | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/vby00dz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vibhaṅga" />
  <meta name="twitter:title" content="Vibhaṅga" />
  <meta property="og:url" content="/pages/vby00dz.html" />
  <meta property="og:description" content="Maggaṅgavibhaṅga 1. Suttantabhājanīya Ariyo aṭṭhaṅgiko maggo, seyyathidaṁ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Tattha katamā sammādiṭṭhi? Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ— ayaṁ vuccati “sammādiṭṭhi”. Tattha katamo sammāsaṅkappo? Nekkhammasaṅkappo, abyāpādasa …" />
  <meta name="twitter:description" content="Maggaṅgavibhaṅga 1. Suttantabhājanīya Ariyo aṭṭhaṅgiko maggo, seyyathidaṁ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Tattha katamā sammādiṭṭhi? Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ— ayaṁ vuccati “sammādiṭṭhi”. Tattha katamo sammāsaṅkappo? Nekkhammasaṅkappo, abyāpādasa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-abhidhamma-index.html">abhidhamma</a> &raquo;
            <a href="/pages/ms-abhidhamma-vb-index.html">vb</a> &raquo;
          </span>
          Vibhaṅga
        </h1>
<!-- content -->
<section id="maggangavibhanga">
<h2><a href="#maggangavibhanga">Maggaṅgavibhaṅga</a></h2>
<section id="suttantabhajaniya">
<h3><a href="#suttantabhajaniya">1. Suttantabhājanīya</a></h3>
<p id="vb11c1p1">
<span class="pali m-text">Ariyo aṭṭhaṅgiko maggo, seyyathidaṁ—</span><br />
</p>
<p id="vb11c1p2">
<span class="pali m-text">sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</span><br />
</p>
<p id="vb11c2p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c2p2">
<span class="pali m-text">Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ—</span><br />
</p>
<p id="vb11c2p3">
<span class="pali m-text">ayaṁ vuccati “sammādiṭṭhi”.</span><br />
</p>
<p id="vb11c3p1">
<span class="pali m-text">Tattha katamo sammāsaṅkappo?</span><br />
</p>
<p id="vb11c3p2">
<span class="pali m-text">Nekkhammasaṅkappo, abyāpādasaṅkappo, avihiṁsāsaṅkappo—</span><br />
</p>
<p id="vb11c3p3">
<span class="pali m-text">ayaṁ vuccati “sammāsaṅkappo”.</span><br />
</p>
<p id="vb11c4p1">
<span class="pali m-text">Tattha katamā sammāvācā?</span><br />
</p>
<p id="vb11c4p2">
<span class="pali m-text">Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—</span><br />
</p>
<p id="vb11c4p3">
<span class="pali m-text">ayaṁ vuccati “sammāvācā”.</span><br />
</p>
<p id="vb11c5p1">
<span class="pali m-text">Tattha katamo sammākammanto?</span><br />
</p>
<p id="vb11c5p2">
<span class="pali m-text">Pāṇātipātā veramaṇī, adinnādānā veramaṇī, kāmesumicchācārā veramaṇī—</span><br />
</p>
<p id="vb11c5p3">
<span class="pali m-text">ayaṁ vuccati “sammākammanto”.</span><br />
</p>
<p id="vb11c6p1">
<span class="pali m-text">Tattha katamo sammāājīvo?</span><br />
</p>
<p id="vb11c6p2">
<span class="pali m-text">Idha ariyasāvako micchāājīvaṁ pahāya sammāājīvena jīvikaṁ kappeti—</span><br />
</p>
<p id="vb11c6p3">
<span class="pali m-text">ayaṁ vuccati “sammāājīvo”.</span><br />
</p>
<p id="vb11c7p1">
<span class="pali m-text">Tattha katamo sammāvāyāmo?</span><br />
</p>
<p id="vb11c7p2">
<span class="pali m-text">Idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati,</span><br />
</p>
<p id="vb11c7p3">
<span class="pali m-text">uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati,</span><br />
</p>
<p id="vb11c7p4">
<span class="pali m-text">anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati,</span><br />
</p>
<p id="vb11c7p5">
<span class="pali m-text">uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—</span><br />
</p>
<p id="vb11c7p6">
<span class="pali m-text">ayaṁ vuccati “sammāvāyāmo”.</span><br />
</p>
<p id="vb11c8p1">
<span class="pali m-text">Tattha katamā sammāsati?</span><br />
</p>
<p id="vb11c8p2">
<span class="pali m-text">Idha bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ,</span><br />
</p>
<p id="vb11c8p3">
<span class="pali m-text">vedanāsu vedanānupassī viharati ātāpī sampajāno satimā vineyya loke abhijjhādomanassaṁ,</span><br />
</p>
<p id="vb11c8p4">
<span class="pali m-text">citte cittānupassī viharati ātāpī sampajāno satimā vineyya loke abhijjhādomanassaṁ,</span><br />
</p>
<p id="vb11c8p5">
<span class="pali m-text">dhammesu dhammānupassī viharati ātāpī sampajāno satimā vineyya loke abhijjhādomanassaṁ—</span><br />
</p>
<p id="vb11c8p6">
<span class="pali m-text">ayaṁ vuccati “sammāsati”.</span><br />
</p>
<p id="vb11c9p1">
<span class="pali m-text">Tattha katamo sammāsamādhi?</span><br />
</p>
<p id="vb11c9p2">
<span class="pali m-text">Idha bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati;</span><br />
</p>
<p id="vb11c9p3">
<span class="pali m-text">vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati;</span><br />
</p>
<p id="vb11c9p4">
<span class="pali m-text">pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti “upekkhako satimā sukhavihārī”ti tatiyaṁ jhānaṁ upasampajja viharati;</span><br />
</p>
<p id="vb11c9p5">
<span class="pali m-text">sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—</span><br />
</p>
<p id="vb11c9p6">
<span class="pali m-text">ayaṁ vuccati “sammāsamādhi”.</span><br />
</p>
<p id="vb11c10p1">
<span class="pali m-text">Ariyo aṭṭhaṅgiko maggo, seyyathidaṁ—</span><br />
</p>
<p id="vb11c10p2">
<span class="pali m-text">sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</span><br />
</p>
<p id="vb11c11p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c11p2">
<span class="pali m-text">Idha bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,</span><br />
</p>
<p id="vb11c11p3">
<span class="pali m-text">sammāsaṅkappaṁ bhāveti …pe…</span><br />
</p>
<p id="vb11c11p4">
<span class="pali m-text">sammāvācaṁ bhāveti …pe…</span><br />
</p>
<p id="vb11c11p5">
<span class="pali m-text">sammākammantaṁ bhāveti …pe…</span><br />
</p>
<p id="vb11c11p6">
<span class="pali m-text">sammāājīvaṁ bhāveti …pe…</span><br />
</p>
<p id="vb11c11p7">
<span class="pali m-text">sammāvāyāmaṁ bhāveti …pe…</span><br />
</p>
<p id="vb11c11p8">
<span class="pali m-text">sammāsatiṁ bhāveti …pe…</span><br />
</p>
<p id="vb11c11p9">
<span class="pali m-text">sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.</span><br />
</p>
<p id="vb11c12p1">
<span class="pali m-text">Suttantabhājanīyaṁ.</span><br />
</p>
<p id="vb11c13p0">
<span class="pali m-text">2. Abhidhammabhājanīya</span><br />
</p>
<p id="vb11c13p1">
<span class="pali m-text">Aṭṭhaṅgiko maggo—</span><br />
</p>
<p id="vb11c13p2">
<span class="pali m-text">sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</span><br />
</p>
<p id="vb11c14p1">
<span class="pali m-text">Tattha katamo aṭṭhaṅgiko maggo?</span><br />
</p>
<p id="vb11c14p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti—</span><br />
</p>
<p id="vb11c14p3">
<span class="pali m-text">sammādiṭṭhi …pe… sammāsamādhi.</span><br />
</p>
<p id="vb11c15p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c15p2">
<span class="pali m-text">Yā paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c15p3">
<span class="pali m-text">ayaṁ vuccati “sammādiṭṭhi”.</span><br />
</p>
<p id="vb11c16p1">
<span class="pali m-text">Tattha katamo sammāsaṅkappo?</span><br />
</p>
<p id="vb11c16p2">
<span class="pali m-text">Yo takko vitakko saṅkappo appanā byappanā cetaso abhiniropanā sammāsaṅkappo maggaṅgaṁ maggapariyāpannaṁ—</span><br />
</p>
<p id="vb11c16p3">
<span class="pali m-text">ayaṁ vuccati “sammāsaṅkappo”.</span><br />
</p>
<p id="vb11c17p1">
<span class="pali m-text">Tattha katamā sammāvācā?</span><br />
</p>
<p id="vb11c17p2">
<span class="pali m-text">Yā catūhi vacīduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāvācā maggaṅgaṁ maggapariyāpannaṁ—</span><br />
</p>
<p id="vb11c17p3">
<span class="pali m-text">ayaṁ vuccati “sammāvācā”.</span><br />
</p>
<p id="vb11c18p1">
<span class="pali m-text">Tattha katamo sammākammanto?</span><br />
</p>
<p id="vb11c18p2">
<span class="pali m-text">Yā tīhi kāyaduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammākammanto maggaṅgaṁ maggapariyāpannaṁ—</span><br />
</p>
<p id="vb11c18p3">
<span class="pali m-text">ayaṁ vuccati “sammākammanto”.</span><br />
</p>
<p id="vb11c19p1">
<span class="pali m-text">Tattha katamo sammāājīvo?</span><br />
</p>
<p id="vb11c19p2">
<span class="pali m-text">Yā micchāājīvā ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāājīvo maggaṅgaṁ maggapariyāpannaṁ—</span><br />
</p>
<p id="vb11c19p3">
<span class="pali m-text">ayaṁ vuccati “sammāājīvo”.</span><br />
</p>
<p id="vb11c20p1">
<span class="pali m-text">Tattha katamo sammāvāyāmo?</span><br />
</p>
<p id="vb11c20p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c20p3">
<span class="pali m-text">ayaṁ vuccati “sammāvāyāmo”.</span><br />
</p>
<p id="vb11c21p1">
<span class="pali m-text">Tattha katamā sammāsati?</span><br />
</p>
<p id="vb11c21p2">
<span class="pali m-text">Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c21p3">
<span class="pali m-text">ayaṁ vuccati “sammāsati”.</span><br />
</p>
<p id="vb11c22p1">
<span class="pali m-text">Tattha katamo sammāsamādhi?</span><br />
</p>
<p id="vb11c22p2">
<span class="pali m-text">Yā cittassa ṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c22p3">
<span class="pali m-text">ayaṁ vuccati “sammāsamādhi”.</span><br />
</p>
<p id="vb11c22p4">
<span class="pali m-text">Ayaṁ vuccati “aṭṭhaṅgiko maggo”.</span><br />
</p>
<p id="vb11c22p5">
<span class="pali m-text">Avasesā dhammā aṭṭhaṅgikena maggena sampayuttā.</span><br />
</p>
<p id="vb11c23p1">
<span class="pali m-text">Pañcaṅgiko maggo—</span><br />
</p>
<p id="vb11c23p2">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c24p1">
<span class="pali m-text">Tattha katamo pañcaṅgiko maggo?</span><br />
</p>
<p id="vb11c24p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye pañcaṅgiko maggo hoti—</span><br />
</p>
<p id="vb11c24p3">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c25p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c25p2">
<span class="pali m-text">Yā paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c25p3">
<span class="pali m-text">ayaṁ vuccati “sammādiṭṭhi”.</span><br />
</p>
<p id="vb11c26p1">
<span class="pali m-text">Tattha katamo sammāsaṅkappo?</span><br />
</p>
<p id="vb11c26p2">
<span class="pali m-text">Yo takko vitakko …pe… sammāsaṅkappo maggaṅgaṁ maggapariyāpannaṁ—</span><br />
</p>
<p id="vb11c26p3">
<span class="pali m-text">ayaṁ vuccati “sammāsaṅkappo”.</span><br />
</p>
<p id="vb11c27p1">
<span class="pali m-text">Tattha katamo sammāvāyāmo?</span><br />
</p>
<p id="vb11c27p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c27p3">
<span class="pali m-text">ayaṁ vuccati “sammāvāyāmo”.</span><br />
</p>
<p id="vb11c28p1">
<span class="pali m-text">Tattha katamā sammāsati?</span><br />
</p>
<p id="vb11c28p2">
<span class="pali m-text">Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c28p3">
<span class="pali m-text">ayaṁ vuccati “sammāsati”.</span><br />
</p>
<p id="vb11c29p1">
<span class="pali m-text">Tattha katamo sammāsamādhi?</span><br />
</p>
<p id="vb11c29p2">
<span class="pali m-text">Yā cittassa ṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c29p3">
<span class="pali m-text">ayaṁ vuccati “sammāsamādhi”.</span><br />
</p>
<p id="vb11c29p4">
<span class="pali m-text">Ayaṁ vuccati “pañcaṅgiko maggo”.</span><br />
</p>
<p id="vb11c29p5">
<span class="pali m-text">Avasesā dhammā pañcaṅgikena maggena sampayuttā.</span><br />
</p>
<p id="vb11c30p1">
<span class="pali m-text">Pañcaṅgiko maggo—</span><br />
</p>
<p id="vb11c30p2">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c31p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c31p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c31p3">
<span class="pali m-text">ayaṁ vuccati “sammādiṭṭhi”.</span><br />
</p>
<p id="vb11c31p4">
<span class="pali m-text">Avasesā dhammā sammādiṭṭhiyā sampayuttā …pe…</span><br />
</p>
<p id="vb11c31p5">
<span class="pali m-text">avasesā dhammā sammāsaṅkappena sampayuttā …pe…</span><br />
</p>
<p id="vb11c31p6">
<span class="pali m-text">avasesā dhammā sammāvāyāmena sampayuttā …pe…</span><br />
</p>
<p id="vb11c31p7">
<span class="pali m-text">avasesā dhammā sammāsatiyā sampayuttā.</span><br />
</p>
<p id="vb11c32p1">
<span class="pali m-text">Tattha katamo sammāsamādhi?</span><br />
</p>
<p id="vb11c32p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye cittassa ṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c32p3">
<span class="pali m-text">ayaṁ vuccati “sammāsamādhi”.</span><br />
</p>
<p id="vb11c32p4">
<span class="pali m-text">Avasesā dhammā sammāsamādhinā sampayuttā.</span><br />
</p>
<p id="vb11c33p1">
<span class="pali m-text">Aṭṭhaṅgiko maggo—</span><br />
</p>
<p id="vb11c33p2">
<span class="pali m-text">sammādiṭṭhi …pe… sammāsamādhi.</span><br />
</p>
<p id="vb11c34p1">
<span class="pali m-text">Tattha katamo aṭṭhaṅgiko maggo?</span><br />
</p>
<p id="vb11c34p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb11c34p3">
<span class="pali m-text">Ime dhammā kusalā.</span><br />
</p>
<p id="vb11c34p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, tasmiṁ samaye aṭṭhaṅgiko maggo hoti—</span><br />
</p>
<p id="vb11c34p5">
<span class="pali m-text">sammādiṭṭhi …pe… sammāsamādhi.</span><br />
</p>
<p id="vb11c34p6">
<span class="pali m-text">Ayaṁ vuccati “aṭṭhaṅgiko maggo”.</span><br />
</p>
<p id="vb11c34p7">
<span class="pali m-text">Avasesā dhammā aṭṭhaṅgikena maggena sampayuttā.</span><br />
</p>
<p id="vb11c35p1">
<span class="pali m-text">Pañcaṅgiko maggo—</span><br />
</p>
<p id="vb11c35p2">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c36p1">
<span class="pali m-text">Tattha katamo pañcaṅgiko maggo?</span><br />
</p>
<p id="vb11c36p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb11c36p3">
<span class="pali m-text">Ime dhammā kusalā.</span><br />
</p>
<p id="vb11c36p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, tasmiṁ samaye pañcaṅgiko maggo hoti—</span><br />
</p>
<p id="vb11c36p5">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c36p6">
<span class="pali m-text">Ayaṁ vuccati “pañcaṅgiko maggo”.</span><br />
</p>
<p id="vb11c36p7">
<span class="pali m-text">Avasesā dhammā pañcaṅgikena maggena sampayuttā.</span><br />
</p>
<p id="vb11c37p1">
<span class="pali m-text">Pañcaṅgiko maggo—</span><br />
</p>
<p id="vb11c37p2">
<span class="pali m-text">sammādiṭṭhi, sammāsaṅkappo, sammāvāyāmo, sammāsati, sammāsamādhi.</span><br />
</p>
<p id="vb11c38p1">
<span class="pali m-text">Tattha katamā sammādiṭṭhi?</span><br />
</p>
<p id="vb11c38p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb11c38p3">
<span class="pali m-text">Ime dhammā kusalā.</span><br />
</p>
<p id="vb11c38p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, yā tasmiṁ samaye paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c38p5">
<span class="pali m-text">ayaṁ vuccati “sammādiṭṭhi”.</span><br />
</p>
<p id="vb11c38p6">
<span class="pali m-text">Avasesā dhammā sammādiṭṭhiyā sampayuttā …pe…</span><br />
</p>
<p id="vb11c38p7">
<span class="pali m-text">avasesā dhammā sammāsaṅkappena sampayuttā …pe…</span><br />
</p>
<p id="vb11c38p8">
<span class="pali m-text">avasesā dhammā sammāvāyāmena sampayuttā …pe…</span><br />
</p>
<p id="vb11c38p9">
<span class="pali m-text">avasesā dhammā sammāsatiyā sampayuttā.</span><br />
</p>
<p id="vb11c39p1">
<span class="pali m-text">Tattha katamo sammāsamādhi?</span><br />
</p>
<p id="vb11c39p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti.</span><br />
</p>
<p id="vb11c39p3">
<span class="pali m-text">Ime dhammā kusalā.</span><br />
</p>
<p id="vb11c39p4">
<span class="pali m-text">Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb11c39p5">
<span class="pali m-text">ayaṁ vuccati “sammāsamādhi”.</span><br />
</p>
<p id="vb11c39p6">
<span class="pali m-text">Avasesā dhammā sammāsamādhinā sampayuttā.</span><br />
</p>
<p id="vb11c40p1">
<span class="pali m-text">Abhidhammabhājanīyaṁ.</span><br />
</p>
<p id="vb11c41p0">
<span class="pali m-text">3. Pañhāpucchaka</span><br />
</p>
<p id="vb11c41p1">
<span class="pali m-text">Ariyo aṭṭhaṅgiko maggo, seyyathidaṁ—</span><br />
</p>
<p id="vb11c41p2">
<span class="pali m-text">sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</span><br />
</p>
<p id="vb11c42p1">
<span class="pali m-text">Aṭṭhannaṁ maggaṅgānaṁ kati kusalā, kati akusalā, kati abyākatā …pe… kati saraṇā, kati araṇā?</span><br />
</p>
<p id="vb11c43p0">
<span class="pali m-text">3.1. Tika</span><br />
</p>
<p id="vb11c43p1">
<span class="pali m-text">Siyā kusalā, siyā abyākatā.</span><br />
</p>
<p id="vb11c44p1">
<span class="pali m-text">Sammāsaṅkappo sukhāya vedanāya sampayutto;</span><br />
</p>
<p id="vb11c44p2">
<span class="pali m-text">satta maggaṅgā siyā sukhāya vedanāya sampayuttā, siyā adukkhamasukhāya vedanāya sampayuttā.</span><br />
</p>
<p id="vb11c45p1">
<span class="pali m-text">Siyā vipākā, siyā vipākadhammadhammā.</span><br />
</p>
<p id="vb11c46p1">
<span class="pali m-text">Anupādinnaanupādāniyā.</span><br />
</p>
<p id="vb11c47p1">
<span class="pali m-text">Asaṅkiliṭṭhaasaṅkilesikā.</span><br />
</p>
<p id="vb11c48p1">
<span class="pali m-text">Sammāsaṅkappo avitakkavicāramatto;</span><br />
</p>
<p id="vb11c48p2">
<span class="pali m-text">satta maggaṅgā siyā savitakkasavicārā, siyā avitakkavicāramattā, siyā avitakkaavicārā.</span><br />
</p>
<p id="vb11c49p1">
<span class="pali m-text">Sammāsaṅkappo pītisahagato, sukhasahagato, na upekkhāsahagato;</span><br />
</p>
<p id="vb11c49p2">
<span class="pali m-text">satta maggaṅgā siyā pītisahagatā, siyā sukhasahagatā, siyā upekkhāsahagatā.</span><br />
</p>
<p id="vb11c50p1">
<span class="pali m-text">Neva dassanena na bhāvanāya pahātabbā.</span><br />
</p>
<p id="vb11c51p1">
<span class="pali m-text">Neva dassanena na bhāvanāya pahātabbahetukā.</span><br />
</p>
<p id="vb11c52p1">
<span class="pali m-text">Siyā apacayagāmino, siyā nevācayagāmināpacayagāmino.</span><br />
</p>
<p id="vb11c53p1">
<span class="pali m-text">Siyā sekkhā, siyā asekkhā.</span><br />
</p>
<p id="vb11c54p1">
<span class="pali m-text">Appamāṇā.</span><br />
</p>
<p id="vb11c55p1">
<span class="pali m-text">Appamāṇārammaṇā.</span><br />
</p>
<p id="vb11c56p1">
<span class="pali m-text">Paṇītā.</span><br />
</p>
<p id="vb11c57p1">
<span class="pali m-text">Siyā sammattaniyatā, siyā aniyatā.</span><br />
</p>
<p id="vb11c58p1">
<span class="pali m-text">Na maggārammaṇā, siyā maggahetukā, siyā maggādhipatino;</span><br />
</p>
<p id="vb11c58p2">
<span class="pali m-text">siyā na vattabbā “maggahetukā”tipi, “maggādhipatino”tipi.</span><br />
</p>
<p id="vb11c59p1">
<span class="pali m-text">Siyā uppannā, siyā anuppannā, siyā uppādino.</span><br />
</p>
<p id="vb11c60p1">
<span class="pali m-text">Siyā atītā, siyā anāgatā, siyā paccuppannā.</span><br />
</p>
<p id="vb11c61p1">
<span class="pali m-text">Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi.</span><br />
</p>
<p id="vb11c62p1">
<span class="pali m-text">Siyā ajjhattā, siyā bahiddhā, siyā ajjhattabahiddhā.</span><br />
</p>
<p id="vb11c63p1">
<span class="pali m-text">Bahiddhārammaṇā.</span><br />
</p>
<p id="vb11c64p1">
<span class="pali m-text">Anidassanaappaṭighā.</span><br />
</p>
<p id="vb11c65p0p1">
<span class="pali m-text">3.2. 3.2 Duka</span><br />
</p>
<p id="vb11c65p0p2">
<span class="pali m-text">3.2.1. Hetugocchaka</span><br />
</p>
<p id="vb11c65p1">
<span class="pali m-text">Sammādiṭṭhi hetu, satta maggaṅgā na hetū, sahetukā, hetusampayuttā.</span><br />
</p>
<p id="vb11c65p2">
<span class="pali m-text">Sammādiṭṭhi hetu ceva sahetukā ca, satta maggaṅgā na vattabbā “hetū ceva sahetukā cā”ti, sahetukā ceva na ca hetū.</span><br />
</p>
<p id="vb11c65p3">
<span class="pali m-text">Sammādiṭṭhi hetu ceva hetusampayuttā ca, satta maggaṅgā na vattabbā “hetū ceva hetusampayuttā cā”ti, hetusampayuttā ceva na ca hetū.</span><br />
</p>
<p id="vb11c65p4">
<span class="pali m-text">Satta maggaṅgā na hetū sahetukā, sammādiṭṭhi na vattabbā “na hetu sahetukā”tipi, “na hetu ahetukā”tipi.</span><br />
</p>
<p id="vb11c66p0">
<span class="pali m-text">3.2.2. Cūḷantaraduka</span><br />
</p>
<p id="vb11c66p1">
<span class="pali m-text">Sappaccayā.</span><br />
</p>
<p id="vb11c66p2">
<span class="pali m-text">Saṅkhatā.</span><br />
</p>
<p id="vb11c66p3">
<span class="pali m-text">Anidassanā.</span><br />
</p>
<p id="vb11c66p4">
<span class="pali m-text">Appaṭighā.</span><br />
</p>
<p id="vb11c66p5">
<span class="pali m-text">Arūpā.</span><br />
</p>
<p id="vb11c66p6">
<span class="pali m-text">Lokuttarā.</span><br />
</p>
<p id="vb11c66p7">
<span class="pali m-text">Kenaci viññeyyā, kenaci na viññeyyā.</span><br />
</p>
<p id="vb11c67p0">
<span class="pali m-text">3.2.3. Āsavagocchaka</span><br />
</p>
<p id="vb11c67p1">
<span class="pali m-text">No āsavā.</span><br />
</p>
<p id="vb11c67p2">
<span class="pali m-text">Anāsavā.</span><br />
</p>
<p id="vb11c67p3">
<span class="pali m-text">Āsavavippayuttā.</span><br />
</p>
<p id="vb11c67p4">
<span class="pali m-text">Na vattabbā “āsavā ceva sāsavā cā”tipi, “sāsavā ceva no ca āsavā”tipi.</span><br />
</p>
<p id="vb11c67p5">
<span class="pali m-text">Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi.</span><br />
</p>
<p id="vb11c67p6">
<span class="pali m-text">Āsavavippayuttā.</span><br />
</p>
<p id="vb11c67p7">
<span class="pali m-text">Anāsavā.</span><br />
</p>
<p id="vb11c68p0">
<span class="pali m-text">11.3.2.4. Saṁyojanagocchakādi</span><br />
</p>
<p id="vb11c68p1">
<span class="pali m-text">No saṁyojanā …pe…</span><br />
</p>
<p id="vb11c68p2">
<span class="pali m-text">no ganthā …pe…</span><br />
</p>
<p id="vb11c68p3">
<span class="pali m-text">no oghā …pe…</span><br />
</p>
<p id="vb11c68p4">
<span class="pali m-text">no yogā …pe…</span><br />
</p>
<p id="vb11c68p5">
<span class="pali m-text">no nīvaraṇā …pe…</span><br />
</p>
<p id="vb11c68p6">
<span class="pali m-text">no parāmāsā …pe….</span><br />
</p>
<p id="vb11c69p0">
<span class="pali m-text">3.2.10. Mahantaraduka</span><br />
</p>
<p id="vb11c69p1">
<span class="pali m-text">Sārammaṇā.</span><br />
</p>
<p id="vb11c69p2">
<span class="pali m-text">No cittā.</span><br />
</p>
<p id="vb11c69p3">
<span class="pali m-text">Cetasikā.</span><br />
</p>
<p id="vb11c69p4">
<span class="pali m-text">Cittasampayuttā.</span><br />
</p>
<p id="vb11c69p5">
<span class="pali m-text">Cittasaṁsaṭṭhā.</span><br />
</p>
<p id="vb11c69p6">
<span class="pali m-text">Cittasamuṭṭhānā.</span><br />
</p>
<p id="vb11c69p7">
<span class="pali m-text">Cittasahabhuno.</span><br />
</p>
<p id="vb11c69p8">
<span class="pali m-text">Cittānuparivattino.</span><br />
</p>
<p id="vb11c69p9">
<span class="pali m-text">Cittasaṁsaṭṭhasamuṭṭhānā.</span><br />
</p>
<p id="vb11c69p10">
<span class="pali m-text">Cittasaṁsaṭṭhasamuṭṭhānasahabhuno.</span><br />
</p>
<p id="vb11c69p11">
<span class="pali m-text">Cittasaṁsaṭṭhasamuṭṭhānānuparivattino.</span><br />
</p>
<p id="vb11c69p12">
<span class="pali m-text">Bāhirā.</span><br />
</p>
<p id="vb11c69p13">
<span class="pali m-text">No upādā.</span><br />
</p>
<p id="vb11c69p14">
<span class="pali m-text">Anupādinnā.</span><br />
</p>
<p id="vb11c70p0">
<span class="pali m-text">11.3.2.11. Upādānagocchakādi</span><br />
</p>
<p id="vb11c70p1">
<span class="pali m-text">No upādānā …pe…</span><br />
</p>
<p id="vb11c70p2">
<span class="pali m-text">no kilesā …pe…</span><br />
</p>
<p id="vb11c70p3">
<span class="pali m-text">na dassanena pahātabbā.</span><br />
</p>
<p id="vb11c70p4">
<span class="pali m-text">Na bhāvanāya pahātabbā.</span><br />
</p>
<p id="vb11c70p5">
<span class="pali m-text">Na dassanena pahātabbahetukā.</span><br />
</p>
<p id="vb11c70p6">
<span class="pali m-text">Na bhāvanāya pahātabbahetukā.</span><br />
</p>
<p id="vb11c70p7">
<span class="pali m-text">Sammāsaṅkappo avitakko, satta maggaṅgā siyā savitakkā, siyā avitakkā.</span><br />
</p>
<p id="vb11c70p8">
<span class="pali m-text">Sammāsaṅkappo savicāro, satta maggaṅgā siyā savicārā, siyā avicārā.</span><br />
</p>
<p id="vb11c70p9">
<span class="pali m-text">Sammāsaṅkappo sappītiko, satta maggaṅgā siyā sappītikā, siyā appītikā.</span><br />
</p>
<p id="vb11c70p10">
<span class="pali m-text">Sammāsaṅkappo pītisahagato, satta maggaṅgā siyā pītisahagatā, siyā na pītisahagatā.</span><br />
</p>
<p id="vb11c70p11">
<span class="pali m-text">Sammāsaṅkappo sukhasahagato, satta maggaṅgā siyā sukhasahagatā, siyā na sukhasahagatā.</span><br />
</p>
<p id="vb11c70p12">
<span class="pali m-text">Sammāsaṅkappo na upekkhāsahagato, satta maggaṅgā siyā upekkhāsahagatā, siyā na upekkhāsahagatā.</span><br />
</p>
<p id="vb11c70p13">
<span class="pali m-text">Na kāmāvacarā.</span><br />
</p>
<p id="vb11c70p14">
<span class="pali m-text">Na rūpāvacarā.</span><br />
</p>
<p id="vb11c70p15">
<span class="pali m-text">Na arūpāvacarā.</span><br />
</p>
<p id="vb11c70p16">
<span class="pali m-text">Apariyāpannā.</span><br />
</p>
<p id="vb11c70p17">
<span class="pali m-text">Siyā niyyānikā, siyā aniyyānikā.</span><br />
</p>
<p id="vb11c70p18">
<span class="pali m-text">Siyā niyatā, siyā aniyatā.</span><br />
</p>
<p id="vb11c70p19">
<span class="pali m-text">Anuttarā.</span><br />
</p>
<p id="vb11c70p20">
<span class="pali m-text">Araṇāti.</span><br />
</p>
<p id="vb11c71p1">
<span class="pali m-text">Pañhāpucchakaṁ.</span><br />
</p>
<p id="vb11c72p1">
<span class="pali m-text">Maggaṅgavibhaṅgo niṭṭhito.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>