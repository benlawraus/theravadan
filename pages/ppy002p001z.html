<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; pp &raquo; pp2 &raquo; Puggalapaññatti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ppy002p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Puggalapaññatti" />
  <meta name="twitter:title" content="Puggalapaññatti" />
  <meta property="og:url" content="https://theravadan.org/pages/ppy002p001z.html" />
  <meta property="og:description" content="Niddesa 1. Ekakapuggalapaññatti Katamo ca puggalo samayavimutto? Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti— ayaṁ vuccati puggalo “samayavimutto”. Katamo ca puggalo asamayavimutto? Idhekacco puggalo na heva kho kālena kālaṁ samayena samayaṁ aṭṭha vimokkhe kāyena phusitvā viharati …" />
  <meta name="twitter:description" content="Niddesa 1. Ekakapuggalapaññatti Katamo ca puggalo samayavimutto? Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti— ayaṁ vuccati puggalo “samayavimutto”. Katamo ca puggalo asamayavimutto? Idhekacco puggalo na heva kho kālena kālaṁ samayena samayaṁ aṭṭha vimokkhe kāyena phusitvā viharati …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-abhidhamma-index.html">abhidhamma</a> &raquo;
            <a href="https://theravadan.org/pages/ms-abhidhamma-pp-index.html">pp</a> &raquo;
            <a href="https://theravadan.org/pages/ms-abhidhamma-pp-pp2-index.html">pp2</a> &raquo;
          </span>
          Puggalapaññatti
        </h1>
<!-- content -->
<section id="niddesa">
<h2><a href="#niddesa">Niddesa</a></h2>
<section id="ekakapuggalapannatti">
<h3><a href="#ekakapuggalapannatti">1. Ekakapuggalapaññatti</a></h3>
<p id="pp2p1c1p1">
<span class="m-text m-primary">Katamo ca puggalo samayavimutto?</span><br />
</p>
<p id="pp2p1c1p2">
<span class="m-text m-primary">Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—</span><br />
</p>
<p id="pp2p1c1p3">
<span class="m-text m-primary">ayaṁ vuccati puggalo “samayavimutto”.</span><br />
</p>
<p id="pp2p1c2p1">
<span class="m-text m-primary">Katamo ca puggalo asamayavimutto?</span><br />
</p>
<p id="pp2p1c2p2">
<span class="m-text m-primary">Idhekacco puggalo na heva kho kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—</span><br />
</p>
<p id="pp2p1c2p3">
<span class="m-text m-primary">ayaṁ vuccati puggalo “asamayavimutto”.</span><br />
</p>
<p id="pp2p1c2p4">
<span class="m-text m-primary">Sabbepi ariyapuggalā ariye vimokkhe asamayavimuttā.</span><br />
</p>
<p id="pp2p1c3p1">
<span class="m-text m-primary">Katamo ca puggalo kuppadhammo?</span><br />
</p>
<p id="pp2p1c3p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c3p3">
<span class="m-text m-primary">So ca kho na nikāmalābhī hoti na akicchalābhī na akasiralābhī;</span><br />
</p>
<p id="pp2p1c3p4">
<span class="m-text m-primary">na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c3p5">
<span class="m-text m-primary">Ṭhānaṁ kho panetaṁ vijjati, yaṁ tassa puggalassa pamādamāgamma tā samāpattiyo kuppeyyuṁ—</span><br />
</p>
<p id="pp2p1c3p6">
<span class="m-text m-primary">ayaṁ vuccati puggalo “kuppadhammo”.</span><br />
</p>
<p id="pp2p1c4p1">
<span class="m-text m-primary">Katamo ca puggalo akuppadhammo?</span><br />
</p>
<p id="pp2p1c4p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c4p3">
<span class="m-text m-primary">So ca kho nikāmalābhī hoti akicchalābhī akasiralābhī;</span><br />
</p>
<p id="pp2p1c4p4">
<span class="m-text m-primary">yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c4p5">
<span class="m-text m-primary">Aṭṭhānametaṁ anavakāso yaṁ tassa puggalassa pamādamāgamma tā samāpattiyo kuppeyyuṁ—</span><br />
</p>
<p id="pp2p1c4p6">
<span class="m-text m-primary">ayaṁ vuccati puggalo “akuppadhammo”.</span><br />
</p>
<p id="pp2p1c4p7">
<span class="m-text m-primary">Sabbepi ariyapuggalā ariye vimokkhe akuppadhammā.</span><br />
</p>
<p id="pp2p1c5p1">
<span class="m-text m-primary">Katamo ca puggalo parihānadhammo?</span><br />
</p>
<p id="pp2p1c5p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c5p3">
<span class="m-text m-primary">So ca kho na nikāmalābhī hoti na akicchalābhī na akasiralābhī;</span><br />
</p>
<p id="pp2p1c5p4">
<span class="m-text m-primary">na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c5p5">
<span class="m-text m-primary">Ṭhānaṁ kho panetaṁ vijjati, yaṁ so puggalo pamādamāgamma tāhi samāpattīhi parihāyeyya—</span><br />
</p>
<p id="pp2p1c5p6">
<span class="m-text m-primary">ayaṁ vuccati puggalo “parihānadhammo”.</span><br />
</p>
<p id="pp2p1c6p1">
<span class="m-text m-primary">Katamo ca puggalo aparihānadhammo?</span><br />
</p>
<p id="pp2p1c6p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c6p3">
<span class="m-text m-primary">So ca kho nikāmalābhī hoti akicchalābhī akasiralābhī;</span><br />
</p>
<p id="pp2p1c6p4">
<span class="m-text m-primary">yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c6p5">
<span class="m-text m-primary">Aṭṭhānametaṁ anavakāso yaṁ so puggalo pamādamāgamma tāhi samāpattīhi parihāyeyya—</span><br />
</p>
<p id="pp2p1c6p6">
<span class="m-text m-primary">ayaṁ vuccati puggalo “aparihānadhammo”.</span><br />
</p>
<p id="pp2p1c6p7">
<span class="m-text m-primary">Sabbepi ariyapuggalā ariye vimokkhe aparihānadhammā.</span><br />
</p>
<p id="pp2p1c7p1">
<span class="m-text m-primary">Katamo ca puggalo cetanābhabbo?</span><br />
</p>
<p id="pp2p1c7p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c7p3">
<span class="m-text m-primary">So ca kho na nikāmalābhī hoti na akicchalābhī na akasiralābhī;</span><br />
</p>
<p id="pp2p1c7p4">
<span class="m-text m-primary">na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c7p5">
<span class="m-text m-primary">Sace anusañceteti, na parihāyati tāhi samāpattīhi.</span><br />
</p>
<p id="pp2p1c7p6">
<span class="m-text m-primary">Sace na anusañceteti, parihāyati tāhi samāpattīhi—</span><br />
</p>
<p id="pp2p1c7p7">
<span class="m-text m-primary">ayaṁ vuccati puggalo “cetanābhabbo”.</span><br />
</p>
<p id="pp2p1c8p1">
<span class="m-text m-primary">Katamo ca puggalo anurakkhaṇābhabbo?</span><br />
</p>
<p id="pp2p1c8p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p1c8p3">
<span class="m-text m-primary">So ca kho na nikāmalābhī hoti na akicchalābhī na akasiralābhī;</span><br />
</p>
<p id="pp2p1c8p4">
<span class="m-text m-primary">na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.</span><br />
</p>
<p id="pp2p1c8p5">
<span class="m-text m-primary">Sace anurakkhati, na parihāyati tāhi samāpattīhi.</span><br />
</p>
<p id="pp2p1c8p6">
<span class="m-text m-primary">Sace na anurakkhati, parihāyati tāhi samāpattīhi—</span><br />
</p>
<p id="pp2p1c8p7">
<span class="m-text m-primary">ayaṁ vuccati puggalo “anurakkhaṇābhabbo”.</span><br />
</p>
<p id="pp2p1c9p1">
<span class="m-text m-primary">Katamo ca puggalo puthujjano?</span><br />
</p>
<p id="pp2p1c9p2">
<span class="m-text m-primary">Yassa puggalassa tīṇi saṁyojanāni appahīnāni;</span><br />
</p>
<p id="pp2p1c9p3">
<span class="m-text m-primary">na ca tesaṁ dhammānaṁ pahānāya paṭipanno—</span><br />
</p>
<p id="pp2p1c9p4">
<span class="m-text m-primary">ayaṁ vuccati puggalo “puthujjano”.</span><br />
</p>
<p id="pp2p1c10p1">
<span class="m-text m-primary">Katamo ca puggalo gotrabhū?</span><br />
</p>
<p id="pp2p1c10p2">
<span class="m-text m-primary">Yesaṁ dhammānaṁ samanantarā ariyadhammassa avakkanti hoti tehi dhammehi samannāgato—</span><br />
</p>
<p id="pp2p1c10p3">
<span class="m-text m-primary">ayaṁ vuccati puggalo “gotrabhū”.</span><br />
</p>
<p id="pp2p1c11p1">
<span class="m-text m-primary">Katamo ca puggalo bhayūparato?</span><br />
</p>
<p id="pp2p1c11p2">
<span class="m-text m-primary">Satta sekkhā bhayūparatā, ye ca puthujjanā sīlavanto.</span><br />
</p>
<p id="pp2p1c11p3">
<span class="m-text m-primary">Arahā abhayūparato.</span><br />
</p>
<p id="pp2p1c12p1">
<span class="m-text m-primary">Katamo ca puggalo abhabbāgamano?</span><br />
</p>
<p id="pp2p1c12p2">
<span class="m-text m-primary">Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā eḷā, abhabbā niyāmaṁ okkamituṁ kusalesu dhammesu sammattaṁ—</span><br />
</p>
<p id="pp2p1c12p3">
<span class="m-text m-primary">ime vuccanti puggalā “abhabbāgamanā”.</span><br />
</p>
<p id="pp2p1c13p1">
<span class="m-text m-primary">Katamo ca puggalo bhabbāgamano?</span><br />
</p>
<p id="pp2p1c13p2">
<span class="m-text m-primary">Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto aneḷā, bhabbā niyāmaṁ okkamituṁ kusalesu dhammesu sammattaṁ—</span><br />
</p>
<p id="pp2p1c13p3">
<span class="m-text m-primary">ime vuccanti puggalā “bhabbāgamanā”.</span><br />
</p>
<p id="pp2p1c14p1">
<span class="m-text m-primary">Katamo ca puggalo niyato?</span><br />
</p>
<p id="pp2p1c14p2">
<span class="m-text m-primary">Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā.</span><br />
</p>
<p id="pp2p1c14p3">
<span class="m-text m-primary">Avasesā puggalā aniyatā.</span><br />
</p>
<p id="pp2p1c15p1">
<span class="m-text m-primary">Katamo ca puggalo paṭipannako?</span><br />
</p>
<p id="pp2p1c15p2">
<span class="m-text m-primary">Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā.</span><br />
</p>
<p id="pp2p1c16p1">
<span class="m-text m-primary">Katamo ca puggalo samasīsī?</span><br />
</p>
<p id="pp2p1c16p2">
<span class="m-text m-primary">Yassa puggalassa apubbaṁ acarimaṁ āsavapariyādānañca hoti jīvitapariyādānañca—</span><br />
</p>
<p id="pp2p1c16p3">
<span class="m-text m-primary">ayaṁ vuccati puggalo “samasīsī”.</span><br />
</p>
<p id="pp2p1c17p1">
<span class="m-text m-primary">Katamo ca puggalo ṭhitakappī?</span><br />
</p>
<p id="pp2p1c17p2">
<span class="m-text m-primary">Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṁ puggalo na sotāpattiphalaṁ sacchikaroti.</span><br />
</p>
<p id="pp2p1c17p3">
<span class="m-text m-primary">Ayaṁ vuccati puggalo “ṭhitakappī”.</span><br />
</p>
<p id="pp2p1c17p4">
<span class="m-text m-primary">Sabbepi maggasamaṅgino puggalā ṭhitakappino.</span><br />
</p>
<p id="pp2p1c18p1">
<span class="m-text m-primary">Katamo ca puggalo ariyo?</span><br />
</p>
<p id="pp2p1c18p2">
<span class="m-text m-primary">Aṭṭha ariyapuggalā ariyā.</span><br />
</p>
<p id="pp2p1c18p3">
<span class="m-text m-primary">Avasesā puggalā anariyā.</span><br />
</p>
<p id="pp2p1c19p1">
<span class="m-text m-primary">Katamo ca puggalo sekkho?</span><br />
</p>
<p id="pp2p1c19p2">
<span class="m-text m-primary">Cattāro maggasamaṅgino tayo phalasamaṅgino puggalā “sekkhā”.</span><br />
</p>
<p id="pp2p1c19p3">
<span class="m-text m-primary">Arahā asekkho.</span><br />
</p>
<p id="pp2p1c19p4">
<span class="m-text m-primary">Avasesā puggalā nevasekkhanāsekkhā.</span><br />
</p>
<p id="pp2p1c20p1">
<span class="m-text m-primary">Katamo ca puggalo tevijjo?</span><br />
</p>
<p id="pp2p1c20p2">
<span class="m-text m-primary">Tīhi vijjāhi samannāgato puggalo “tevijjo”.</span><br />
</p>
<p id="pp2p1c21p1">
<span class="m-text m-primary">Katamo ca puggalo chaḷabhiñño?</span><br />
</p>
<p id="pp2p1c21p2">
<span class="m-text m-primary">Chahi abhiññāhi samannāgato puggalo “chaḷabhiñño”.</span><br />
</p>
<p id="pp2p1c22p1">
<span class="m-text m-primary">Katamo ca puggalo sammāsambuddho?</span><br />
</p>
<p id="pp2p1c22p2">
<span class="m-text m-primary">Idhekacco puggalo pubbe ananussutesu dhammesu sāmaṁ saccāni abhisambujjhati;</span><br />
</p>
<p id="pp2p1c22p3">
<span class="m-text m-primary">tattha ca sabbaññutaṁ pāpuṇāti, balesu ca vasībhāvaṁ—</span><br />
</p>
<p id="pp2p1c22p4">
<span class="m-text m-primary">ayaṁ vuccati puggalo “sammāsambuddho”.</span><br />
</p>
<p id="pp2p1c23p1">
<span class="m-text m-primary">Katamo ca puggalo paccekasambuddho?</span><br />
</p>
<p id="pp2p1c23p2">
<span class="m-text m-primary">Idhekacco puggalo pubbe ananussutesu dhammesu sāmaṁ saccāni abhisambujjhati;</span><br />
</p>
<p id="pp2p1c23p3">
<span class="m-text m-primary">na ca tattha sabbaññutaṁ pāpuṇāti, na ca balesu vasībhāvaṁ—</span><br />
</p>
<p id="pp2p1c23p4">
<span class="m-text m-primary">ayaṁ vuccati puggalo “paccekasambuddho”.</span><br />
</p>
<p id="pp2p1c24p1">
<span class="m-text m-primary">Katamo ca puggalo ubhatobhāgavimutto?</span><br />
</p>
<p id="pp2p1c24p2">
<span class="m-text m-primary">Idhekacco puggalo aṭṭha vimokkhe kāyena phusitvā viharati;</span><br />
</p>
<p id="pp2p1c24p3">
<span class="m-text m-primary">paññāya cassa disvā āsavā parikkhīṇā honti—</span><br />
</p>
<p id="pp2p1c24p4">
<span class="m-text m-primary">ayaṁ vuccati puggalo “ubhatobhāgavimutto”.</span><br />
</p>
<p id="pp2p1c25p1">
<span class="m-text m-primary">Katamo ca puggalo paññāvimutto?</span><br />
</p>
<p id="pp2p1c25p2">
<span class="m-text m-primary">Idhekacco puggalo na heva kho aṭṭha vimokkhe kāyena phusitvā viharati;</span><br />
</p>
<p id="pp2p1c25p3">
<span class="m-text m-primary">paññāya cassa disvā āsavā parikkhīṇā honti.</span><br />
</p>
<p id="pp2p1c25p4">
<span class="m-text m-primary">Ayaṁ vuccati puggalo “paññāvimutto”.</span><br />
</p>
<p id="pp2p1c26p1">
<span class="m-text m-primary">Katamo ca puggalo kāyasakkhī?</span><br />
</p>
<p id="pp2p1c26p2">
<span class="m-text m-primary">Idhekacco puggalo aṭṭha vimokkhe kāyena phusitvā viharati;</span><br />
</p>
<p id="pp2p1c26p3">
<span class="m-text m-primary">paññāya cassa disvā ekacce āsavā parikkhīṇā honti.</span><br />
</p>
<p id="pp2p1c26p4">
<span class="m-text m-primary">Ayaṁ vuccati puggalo “kāyasakkhī”.</span><br />
</p>
<p id="pp2p1c27p1">
<span class="m-text m-primary">Katamo ca puggalo diṭṭhippatto?</span><br />
</p>
<p id="pp2p1c27p2">
<span class="m-text m-primary">Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p1c27p3">
<span class="m-text m-primary">Tathāgatappaveditā cassa dhammā paññāya vodiṭṭhā honti vocaritā.</span><br />
</p>
<p id="pp2p1c27p4">
<span class="m-text m-primary">Paññāya cassa disvā ekacce āsavā parikkhīṇā honti—</span><br />
</p>
<p id="pp2p1c27p5">
<span class="m-text m-primary">ayaṁ vuccati puggalo “diṭṭhippatto”.</span><br />
</p>
<p id="pp2p1c28p1">
<span class="m-text m-primary">Katamo ca puggalo saddhāvimutto?</span><br />
</p>
<p id="pp2p1c28p2">
<span class="m-text m-primary">Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p1c28p3">
<span class="m-text m-primary">Tathāgatappaveditā cassa dhammā paññāya vodiṭṭhā honti vocaritā.</span><br />
</p>
<p id="pp2p1c28p4">
<span class="m-text m-primary">Paññāya cassa disvā ekacce āsavā parikkhīṇā honti, no ca kho yathā diṭṭhippattassa—</span><br />
</p>
<p id="pp2p1c28p5">
<span class="m-text m-primary">ayaṁ vuccati puggalo “saddhāvimutto”.</span><br />
</p>
<p id="pp2p1c29p1">
<span class="m-text m-primary">Katamo ca puggalo dhammānusārī?</span><br />
</p>
<p id="pp2p1c29p2">
<span class="m-text m-primary">Yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti, paññāvāhiṁ paññāpubbaṅgamaṁ ariyamaggaṁ bhāveti—</span><br />
</p>
<p id="pp2p1c29p3">
<span class="m-text m-primary">ayaṁ vuccati puggalo “dhammānusārī”.</span><br />
</p>
<p id="pp2p1c29p4">
<span class="m-text m-primary">Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto.</span><br />
</p>
<p id="pp2p1c30p1">
<span class="m-text m-primary">Katamo ca puggalo saddhānusārī?</span><br />
</p>
<p id="pp2p1c30p2">
<span class="m-text m-primary">Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti, saddhāvāhiṁ saddhāpubbaṅgamaṁ ariyamaggaṁ bhāveti—</span><br />
</p>
<p id="pp2p1c30p3">
<span class="m-text m-primary">ayaṁ vuccati puggalo “saddhānusārī”.</span><br />
</p>
<p id="pp2p1c30p4">
<span class="m-text m-primary">Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto.</span><br />
</p>
<p id="pp2p1c31p1">
<span class="m-text m-primary">Katamo ca puggalo sattakkhattuparamo?</span><br />
</p>
<p id="pp2p1c31p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.</span><br />
</p>
<p id="pp2p1c31p3">
<span class="m-text m-primary">So sattakkhattuṁ deve ca mānuse ca sandhāvitvā saṁsaritvā dukkhassantaṁ karoti—</span><br />
</p>
<p id="pp2p1c31p4">
<span class="m-text m-primary">ayaṁ vuccati puggalo “sattakkhattuparamo”.</span><br />
</p>
<p id="pp2p1c32p1">
<span class="m-text m-primary">Katamo ca puggalo kolaṅkolo?</span><br />
</p>
<p id="pp2p1c32p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.</span><br />
</p>
<p id="pp2p1c32p3">
<span class="m-text m-primary">So dve vā tīṇi vā kulāni sandhāvitvā saṁsaritvā dukkhassantaṁ karoti—</span><br />
</p>
<p id="pp2p1c32p4">
<span class="m-text m-primary">ayaṁ vuccati puggalo “kolaṅkolo”.</span><br />
</p>
<p id="pp2p1c33p1">
<span class="m-text m-primary">Katamo ca puggalo ekabījī?</span><br />
</p>
<p id="pp2p1c33p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.</span><br />
</p>
<p id="pp2p1c33p3">
<span class="m-text m-primary">So ekaṁyeva mānusakaṁ bhavaṁ nibbattetvā dukkhassantaṁ karoti—</span><br />
</p>
<p id="pp2p1c33p4">
<span class="m-text m-primary">ayaṁ vuccati puggalo “ekabījī”.</span><br />
</p>
<p id="pp2p1c34p1">
<span class="m-text m-primary">Katamo ca puggalo sakadāgāmī?</span><br />
</p>
<p id="pp2p1c34p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti—</span><br />
</p>
<p id="pp2p1c34p3">
<span class="m-text m-primary">ayaṁ vuccati puggalo “sakadāgāmī”.</span><br />
</p>
<p id="pp2p1c35p1">
<span class="m-text m-primary">Katamo ca puggalo anāgāmī?</span><br />
</p>
<p id="pp2p1c35p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā—</span><br />
</p>
<p id="pp2p1c35p3">
<span class="m-text m-primary">ayaṁ vuccati puggalo “anāgāmī”.</span><br />
</p>
<p id="pp2p1c36p1">
<span class="m-text m-primary">Katamo ca puggalo antarāparinibbāyī?</span><br />
</p>
<p id="pp2p1c36p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.</span><br />
</p>
<p id="pp2p1c36p3">
<span class="m-text m-primary">So upapannaṁ vā samanantarā appattaṁ vā vemajjhaṁ āyuppamāṇaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br />
</p>
<p id="pp2p1c36p4">
<span class="m-text m-primary">ayaṁ vuccati puggalo “antarāparinibbāyī”.</span><br />
</p>
<p id="pp2p1c37p1">
<span class="m-text m-primary">Katamo ca puggalo upahaccaparinibbāyī?</span><br />
</p>
<p id="pp2p1c37p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.</span><br />
</p>
<p id="pp2p1c37p3">
<span class="m-text m-primary">So atikkamitvā vemajjhaṁ āyuppamāṇaṁ upahacca vā kālakiriyaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br />
</p>
<p id="pp2p1c37p4">
<span class="m-text m-primary">ayaṁ vuccati puggalo “upahaccaparinibbāyī”.</span><br />
</p>
<p id="pp2p1c38p1">
<span class="m-text m-primary">Katamo ca puggalo asaṅkhāraparinibbāyī?</span><br />
</p>
<p id="pp2p1c38p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.</span><br />
</p>
<p id="pp2p1c38p3">
<span class="m-text m-primary">So asaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br />
</p>
<p id="pp2p1c38p4">
<span class="m-text m-primary">ayaṁ vuccati puggalo “asaṅkhāraparinibbāyī”.</span><br />
</p>
<p id="pp2p1c39p1">
<span class="m-text m-primary">Katamo ca puggalo sasaṅkhāraparinibbāyī?</span><br />
</p>
<p id="pp2p1c39p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.</span><br />
</p>
<p id="pp2p1c39p3">
<span class="m-text m-primary">So sasaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br />
</p>
<p id="pp2p1c39p4">
<span class="m-text m-primary">ayaṁ vuccati puggalo “sasaṅkhāraparinibbāyī”.</span><br />
</p>
<p id="pp2p1c40p1">
<span class="m-text m-primary">Katamo ca puggalo uddhaṁsoto akaniṭṭhagāmī?</span><br />
</p>
<p id="pp2p1c40p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.</span><br />
</p>
<p id="pp2p1c40p3">
<span class="m-text m-primary">So avihā cuto atappaṁ gacchati, atappā cuto sudassaṁ gacchati, sudassā cuto sudassiṁ gacchati, sudassiyā cuto akaniṭṭhaṁ gacchati;</span><br />
</p>
<p id="pp2p1c40p4">
<span class="m-text m-primary">akaniṭṭhe ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br />
</p>
<p id="pp2p1c40p5">
<span class="m-text m-primary">ayaṁ vuccati puggalo “uddhaṁsoto akaniṭṭhagāmī”.</span><br />
</p>
<p id="pp2p1c41p1">
<span class="m-text m-primary">Katamo ca puggalo sotāpanno sotāpattiphalasacchikiriyāya paṭipanno?</span><br />
</p>
<p id="pp2p1c41p2">
<span class="m-text m-primary">Tiṇṇaṁ saṁyojanānaṁ pahānāya paṭipanno puggalo sotāpattiphalasacchikiriyāya paṭipanno.</span><br />
</p>
<p id="pp2p1c41p3">
<span class="m-text m-primary">Yassa puggalassa tīṇi saṁyojanāni pahīnāni—</span><br />
</p>
<p id="pp2p1c41p4">
<span class="m-text m-primary">ayaṁ vuccati puggalo “sotāpanno”.</span><br />
</p>
<p id="pp2p1c42p1">
<span class="m-text m-primary">Kāmarāgabyāpādānaṁ tanubhāvāya paṭipanno puggalo sakadāgāmiphalasacchikiriyāya paṭipanno.</span><br />
</p>
<p id="pp2p1c42p2">
<span class="m-text m-primary">Yassa puggalassa kāmarāgabyāpādā tanubhūtā—</span><br />
</p>
<p id="pp2p1c42p3">
<span class="m-text m-primary">ayaṁ vuccati puggalo “sakadāgāmī”.</span><br />
</p>
<p id="pp2p1c43p1">
<span class="m-text m-primary">Kāmarāgabyāpādānaṁ anavasesappahānāya paṭipanno puggalo anāgāmiphalasacchikiriyāya paṭipanno.</span><br />
</p>
<p id="pp2p1c43p2">
<span class="m-text m-primary">Yassa puggalassa kāmarāgabyāpādā anavasesā pahīnā—</span><br />
</p>
<p id="pp2p1c43p3">
<span class="m-text m-primary">ayaṁ vuccati puggalo “anāgāmī”.</span><br />
</p>
<p id="pp2p1c44p1">
<span class="m-text m-primary">Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno.</span><br />
</p>
<p id="pp2p1c44p2">
<span class="m-text m-primary">Yassa puggalassa rūparāgo arūparāgo māno uddhaccaṁ avijjā anavasesā pahīnā—</span><br />
</p>
<p id="pp2p1c44p3">
<span class="m-text m-primary">ayaṁ vuccati puggalo “arahā”.</span><br />
</p>
<p id="pp2p1c45p1">
<span class="m-text m-primary">Ekakaniddeso.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>