<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0kqz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0kqz.html" />
  <meta property="og:description" content="Vīsatinipāta Mātaṅgavagga 1. Mātaṅgajātaka “Kuto nu āgacchasi dummavāsī, Otallako paṁsupisācakova; Saṅkāracoḷaṁ paṭimuñca kaṇṭhe, Ko re tuvaṁ hosi adakkhiṇeyyo”. “Annaṁ tavedaṁ pakataṁ yasassi, Taṁ khajjare bhuñjare piyyare ca; Jānāsi maṁ tvaṁ paradattūpajīviṁ, Uttiṭṭhapiṇḍaṁ labhataṁ sapāko”. “Annaṁ mamedaṁ pakataṁ brāhmaṇānaṁ, Attatthāya …" />
  <meta name="twitter:description" content="Vīsatinipāta Mātaṅgavagga 1. Mātaṅgajātaka “Kuto nu āgacchasi dummavāsī, Otallako paṁsupisācakova; Saṅkāracoḷaṁ paṭimuñca kaṇṭhe, Ko re tuvaṁ hosi adakkhiṇeyyo”. “Annaṁ tavedaṁ pakataṁ yasassi, Taṁ khajjare bhuñjare piyyare ca; Jānāsi maṁ tvaṁ paradattūpajīviṁ, Uttiṭṭhapiṇḍaṁ labhataṁ sapāko”. “Annaṁ mamedaṁ pakataṁ brāhmaṇānaṁ, Attatthāya …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="matangajataka">
<h4><a href="#matangajataka">1. Mātaṅgajātaka</a></h4>
<p id="ja497c1p1">
<span class="m-text m-primary">“Kuto nu āgacchasi dummavāsī,</span><br />
</p>
<p id="ja497c1p2">
<span class="m-text m-primary">Otallako paṁsupisācakova;</span><br />
</p>
<p id="ja497c1p3">
<span class="m-text m-primary">Saṅkāracoḷaṁ paṭimuñca kaṇṭhe,</span><br />
</p>
<p id="ja497c1p4">
<span class="m-text m-primary">Ko re tuvaṁ hosi adakkhiṇeyyo”.</span><br />
</p>
<p id="ja497c2p1">
<span class="m-text m-primary">“Annaṁ tavedaṁ pakataṁ yasassi,</span><br />
</p>
<p id="ja497c2p2">
<span class="m-text m-primary">Taṁ khajjare bhuñjare piyyare ca;</span><br />
</p>
<p id="ja497c2p3">
<span class="m-text m-primary">Jānāsi maṁ tvaṁ paradattūpajīviṁ,</span><br />
</p>
<p id="ja497c2p4">
<span class="m-text m-primary">Uttiṭṭhapiṇḍaṁ labhataṁ sapāko”.</span><br />
</p>
<p id="ja497c3p1">
<span class="m-text m-primary">“Annaṁ mamedaṁ pakataṁ brāhmaṇānaṁ,</span><br />
</p>
<p id="ja497c3p2">
<span class="m-text m-primary">Attatthāya saddahato mamedaṁ;</span><br />
</p>
<p id="ja497c3p3">
<span class="m-text m-primary">Apehi etto kimidhaṭṭhitosi,</span><br />
</p>
<p id="ja497c3p4">
<span class="m-text m-primary">Na mādisā tuyhaṁ dadanti jamma”.</span><br />
</p>
<p id="ja497c4p1">
<span class="m-text m-primary">“Thale ca ninne ca vapanti bījaṁ,</span><br />
</p>
<p id="ja497c4p2">
<span class="m-text m-primary">Anūpakhette phalamāsamānā;</span><br />
</p>
<p id="ja497c4p3">
<span class="m-text m-primary">Etāya saddhāya dadāhi dānaṁ,</span><br />
</p>
<p id="ja497c4p4">
<span class="m-text m-primary">Appeva ārādhaye dakkhiṇeyye”.</span><br />
</p>
<p id="ja497c5p1">
<span class="m-text m-primary">“Khettāni mayhaṁ viditāni loke,</span><br />
</p>
<p id="ja497c5p2">
<span class="m-text m-primary">Yesāhaṁ bījāni patiṭṭhapemi;</span><br />
</p>
<p id="ja497c5p3">
<span class="m-text m-primary">Ye brāhmaṇā jātimantūpapannā,</span><br />
</p>
<p id="ja497c5p4">
<span class="m-text m-primary">Tānīdha khettāni supesalāni”.</span><br />
</p>
<p id="ja497c6p1">
<span class="m-text m-primary">“Jātimado ca atimānitā ca,</span><br />
</p>
<p id="ja497c6p2">
<span class="m-text m-primary">Lobho ca doso ca mado ca moho;</span><br />
</p>
<p id="ja497c6p3">
<span class="m-text m-primary">Ete aguṇā yesu ca santi sabbe,</span><br />
</p>
<p id="ja497c6p4">
<span class="m-text m-primary">Tānīdha khettāni apesalāni.</span><br />
</p>
<p id="ja497c7p1">
<span class="m-text m-primary">Jātimado ca atimānitā ca,</span><br />
</p>
<p id="ja497c7p2">
<span class="m-text m-primary">Lobho ca doso ca mado ca moho;</span><br />
</p>
<p id="ja497c7p3">
<span class="m-text m-primary">Ete aguṇā yesu na santi sabbe,</span><br />
</p>
<p id="ja497c7p4">
<span class="m-text m-primary">Tānīdha khettāni supesalāni”.</span><br />
</p>
<p id="ja497c8p1">
<span class="m-text m-primary">“Kvettha gatā upajotiyo ca,</span><br />
</p>
<p id="ja497c8p2">
<span class="m-text m-primary">Upajjhāyo ca atha vā gaṇḍakucchi;</span><br />
</p>
<p id="ja497c8p3">
<span class="m-text m-primary">Imassa daṇḍañca vadhañca datvā,</span><br />
</p>
<p id="ja497c8p4">
<span class="m-text m-primary">Gale gahetvā khalayātha jammaṁ”.</span><br />
</p>
<p id="ja497c9p1">
<span class="m-text m-primary">“Giriṁ nakhena khaṇasi,</span><br />
</p>
<p id="ja497c9p2">
<span class="m-text m-primary">ayo dantehi khādasi;</span><br />
</p>
<p id="ja497c9p3">
<span class="m-text m-primary">Jātavedaṁ padahasi,</span><br />
</p>
<p id="ja497c9p4">
<span class="m-text m-primary">yo isiṁ paribhāsasi”.</span><br />
</p>
<p id="ja497c10p1">
<span class="m-text m-primary">“Idaṁ vatvāna mātaṅgo,</span><br />
</p>
<p id="ja497c10p2">
<span class="m-text m-primary">isi saccaparakkamo;</span><br />
</p>
<p id="ja497c10p3">
<span class="m-text m-primary">Antalikkhasmiṁ pakkāmi,</span><br />
</p>
<p id="ja497c10p4">
<span class="m-text m-primary">brāhmaṇānaṁ udikkhataṁ”.</span><br />
</p>
<p id="ja497c11p1">
<span class="m-text m-primary">“Āvellitaṁ piṭṭhito uttamaṅgaṁ,</span><br />
</p>
<p id="ja497c11p2">
<span class="m-text m-primary">Bāhuṁ pasāreti akammaneyyaṁ;</span><br />
</p>
<p id="ja497c11p3">
<span class="m-text m-primary">Setāni akkhīni yathā matassa,</span><br />
</p>
<p id="ja497c11p4">
<span class="m-text m-primary">Ko me imaṁ puttamakāsi evaṁ”.</span><br />
</p>
<p id="ja497c12p1">
<span class="m-text m-primary">“Idhāgamā samaṇo dummavāsī,</span><br />
</p>
<p id="ja497c12p2">
<span class="m-text m-primary">Otallako paṁsupisācakova;</span><br />
</p>
<p id="ja497c12p3">
<span class="m-text m-primary">Saṅkāracoḷaṁ paṭimuñca kaṇṭhe,</span><br />
</p>
<p id="ja497c12p4">
<span class="m-text m-primary">So te imaṁ puttamakāsi evaṁ”.</span><br />
</p>
<p id="ja497c13p1">
<span class="m-text m-primary">“Katamaṁ disaṁ agamā bhūripañño,</span><br />
</p>
<p id="ja497c13p2">
<span class="m-text m-primary">Akkhātha me māṇavā etamatthaṁ;</span><br />
</p>
<p id="ja497c13p3">
<span class="m-text m-primary">Gantvāna taṁ paṭikaremu accayaṁ,</span><br />
</p>
<p id="ja497c13p4">
<span class="m-text m-primary">Appeva naṁ putta labhemu jīvitaṁ”.</span><br />
</p>
<p id="ja497c14p1">
<span class="m-text m-primary">“Vehāyasaṁ agamā bhūripañño,</span><br />
</p>
<p id="ja497c14p2">
<span class="m-text m-primary">Pathaddhuno pannaraseva cando;</span><br />
</p>
<p id="ja497c14p3">
<span class="m-text m-primary">Api cāpi so purimadisaṁ agacchi,</span><br />
</p>
<p id="ja497c14p4">
<span class="m-text m-primary">Saccappaṭiñño isi sādhurūpo”.</span><br />
</p>
<p id="ja497c15p1">
<span class="m-text m-primary">“Āvellitaṁ piṭṭhito uttamaṅgaṁ,</span><br />
</p>
<p id="ja497c15p2">
<span class="m-text m-primary">Bāhuṁ pasāreti akammaneyyaṁ;</span><br />
</p>
<p id="ja497c15p3">
<span class="m-text m-primary">Setāni akkhīni yathā matassa,</span><br />
</p>
<p id="ja497c15p4">
<span class="m-text m-primary">Ko me imaṁ puttamakāsi evaṁ”.</span><br />
</p>
<p id="ja497c16p1">
<span class="m-text m-primary">“Yakkhā have santi mahānubhāvā,</span><br />
</p>
<p id="ja497c16p2">
<span class="m-text m-primary">Anvāgatā isayo sādhurūpā;</span><br />
</p>
<p id="ja497c16p3">
<span class="m-text m-primary">Te duṭṭhacittaṁ kupitaṁ viditvā,</span><br />
</p>
<p id="ja497c16p4">
<span class="m-text m-primary">Yakkhā hi te puttamakaṁsu evaṁ”.</span><br />
</p>
<p id="ja497c17p1">
<span class="m-text m-primary">“Yakkhā ca me puttamakaṁsu evaṁ,</span><br />
</p>
<p id="ja497c17p2">
<span class="m-text m-primary">Tvaññeva me mā kuddho brahmacāri;</span><br />
</p>
<p id="ja497c17p3">
<span class="m-text m-primary">Tumheva pāde saraṇaṁ gatāsmi,</span><br />
</p>
<p id="ja497c17p4">
<span class="m-text m-primary">Anvāgatā puttasokena bhikkhu”.</span><br />
</p>
<p id="ja497c18p1">
<span class="m-text m-primary">“Tadeva hi etarahi ca mayhaṁ,</span><br />
</p>
<p id="ja497c18p2">
<span class="m-text m-primary">Manopadoso na mamatthi koci;</span><br />
</p>
<p id="ja497c18p3">
<span class="m-text m-primary">Putto ca te vedamadena matto,</span><br />
</p>
<p id="ja497c18p4">
<span class="m-text m-primary">Atthaṁ na jānāti adhicca vede”.</span><br />
</p>
<p id="ja497c19p1">
<span class="m-text m-primary">“Addhā have bhikkhu muhuttakena,</span><br />
</p>
<p id="ja497c19p2">
<span class="m-text m-primary">Sammuyhateva purisassa saññā;</span><br />
</p>
<p id="ja497c19p3">
<span class="m-text m-primary">Ekāparādhaṁ khama bhūripañña,</span><br />
</p>
<p id="ja497c19p4">
<span class="m-text m-primary">Na paṇḍitā kodhabalā bhavanti”.</span><br />
</p>
<p id="ja497c20p1">
<span class="m-text m-primary">“Idañca mayhaṁ uttiṭṭhapiṇḍaṁ,</span><br />
</p>
<p id="ja497c20p2">
<span class="m-text m-primary">Tava maṇḍabyo bhuñjatu appapañño;</span><br />
</p>
<p id="ja497c20p3">
<span class="m-text m-primary">Yakkhā ca te naṁ na viheṭhayeyyuṁ,</span><br />
</p>
<p id="ja497c20p4">
<span class="m-text m-primary">Putto ca te hessati so arogo”.</span><br />
</p>
<p id="ja497c21p1">
<span class="m-text m-primary">“Maṇḍabya bālosi parittapañño,</span><br />
</p>
<p id="ja497c21p2">
<span class="m-text m-primary">Yo puññakhettānamakovidosi;</span><br />
</p>
<p id="ja497c21p3">
<span class="m-text m-primary">Mahakkasāvesu dadāsi dānaṁ,</span><br />
</p>
<p id="ja497c21p4">
<span class="m-text m-primary">Kiliṭṭhakammesu asaññatesu.</span><br />
</p>
<p id="ja497c22p1">
<span class="m-text m-primary">Jaṭā ca kesā ajinā nivatthā,</span><br />
</p>
<p id="ja497c22p2">
<span class="m-text m-primary">Jarūdapānaṁva mukhaṁ parūḷhaṁ;</span><br />
</p>
<p id="ja497c22p3">
<span class="m-text m-primary">Pajaṁ imaṁ passatha dummarūpaṁ,</span><br />
</p>
<p id="ja497c22p4">
<span class="m-text m-primary">Na jaṭājinaṁ tāyati appapaññaṁ.</span><br />
</p>
<p id="ja497c23p1">
<span class="m-text m-primary">Yesaṁ rāgo ca doso ca,</span><br />
</p>
<p id="ja497c23p2">
<span class="m-text m-primary">avijjā ca virājitā;</span><br />
</p>
<p id="ja497c23p3">
<span class="m-text m-primary">Khīṇāsavā arahanto,</span><br />
</p>
<p id="ja497c23p4">
<span class="m-text m-primary">tesu dinnaṁ mahapphalan”ti.</span><br />
</p>
<p id="ja497c24p1">
<span class="m-text m-primary">Mātaṅgajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>