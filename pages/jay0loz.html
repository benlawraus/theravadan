<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0loz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0loz.html" />
  <meta property="og:description" content="Cattālīsanipāta Tesakuṇavagga 4. Saṅkhapālajātaka “Ariyāvakāsosi pasannanetto, Maññe bhavaṁ pabbajito kulamhā; Kathaṁ nu vittāni pahāya bhoge, Pabbaji nikkhamma gharā sapañña”. “Sayaṁ vimānaṁ naradeva disvā, Mahānubhāvassa mahoragassa; Disvāna puññāna mahāvipākaṁ, Saddhāyahaṁ pabbajitomhi rāja”. “Na kāmakāmā na bhayā na dosā, Vācaṁ musā pabbajitā bhaṇanti; Akkhāhi me pucchito etamatthaṁ, Sutvāna me …" />
  <meta name="twitter:description" content="Cattālīsanipāta Tesakuṇavagga 4. Saṅkhapālajātaka “Ariyāvakāsosi pasannanetto, Maññe bhavaṁ pabbajito kulamhā; Kathaṁ nu vittāni pahāya bhoge, Pabbaji nikkhamma gharā sapañña”. “Sayaṁ vimānaṁ naradeva disvā, Mahānubhāvassa mahoragassa; Disvāna puññāna mahāvipākaṁ, Saddhāyahaṁ pabbajitomhi rāja”. “Na kāmakāmā na bhayā na dosā, Vācaṁ musā pabbajitā bhaṇanti; Akkhāhi me pucchito etamatthaṁ, Sutvāna me …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="cattalisanipata">
<h2><a href="#cattalisanipata">Cattālīsanipāta</a></h2>
<section id="tesakunavagga">
<h3><a href="#tesakunavagga">Tesakuṇavagga</a></h3>
<section id="sankhapalajataka">
<h4><a href="#sankhapalajataka">4. Saṅkhapālajātaka</a></h4>
<p id="ja524c1p1">
<span class="m-text m-primary">“Ariyāvakāsosi pasannanetto,</span><br />
</p>
<p id="ja524c1p2">
<span class="m-text m-primary">Maññe bhavaṁ pabbajito kulamhā;</span><br />
</p>
<p id="ja524c1p3">
<span class="m-text m-primary">Kathaṁ nu vittāni pahāya bhoge,</span><br />
</p>
<p id="ja524c1p4">
<span class="m-text m-primary">Pabbaji nikkhamma gharā sapañña”.</span><br />
</p>
<p id="ja524c2p1">
<span class="m-text m-primary">“Sayaṁ vimānaṁ naradeva disvā,</span><br />
</p>
<p id="ja524c2p2">
<span class="m-text m-primary">Mahānubhāvassa mahoragassa;</span><br />
</p>
<p id="ja524c2p3">
<span class="m-text m-primary">Disvāna puññāna mahāvipākaṁ,</span><br />
</p>
<p id="ja524c2p4">
<span class="m-text m-primary">Saddhāyahaṁ pabbajitomhi rāja”.</span><br />
</p>
<p id="ja524c3p1">
<span class="m-text m-primary">“Na kāmakāmā na bhayā na dosā,</span><br />
</p>
<p id="ja524c3p2">
<span class="m-text m-primary">Vācaṁ musā pabbajitā bhaṇanti;</span><br />
</p>
<p id="ja524c3p3">
<span class="m-text m-primary">Akkhāhi me pucchito etamatthaṁ,</span><br />
</p>
<p id="ja524c3p4">
<span class="m-text m-primary">Sutvāna me jāyihitippasādo”.</span><br />
</p>
<p id="ja524c4p1">
<span class="m-text m-primary">“Vāṇijja raṭṭhādhipa gacchamāno,</span><br />
</p>
<p id="ja524c4p2">
<span class="m-text m-primary">Pathe addasāsimhi bhojaputte;</span><br />
</p>
<p id="ja524c4p3">
<span class="m-text m-primary">Pavaddhakāyaṁ uragaṁ mahantaṁ,</span><br />
</p>
<p id="ja524c4p4">
<span class="m-text m-primary">Ādāya gacchante pamodamāne.</span><br />
</p>
<p id="ja524c5p1">
<span class="m-text m-primary">Sohaṁ samāgamma janinda tehi,</span><br />
</p>
<p id="ja524c5p2">
<span class="m-text m-primary">Pahaṭṭhalomo avacamhi bhīto;</span><br />
</p>
<p id="ja524c5p3">
<span class="m-text m-primary">‘Kuhiṁ ayaṁ nīyati bhīmakāyo,</span><br />
</p>
<p id="ja524c5p4">
<span class="m-text m-primary">Nāgena kiṁ kāhatha bhojaputtā’.</span><br />
</p>
<p id="ja524c6p1">
<span class="m-text m-primary">‘Nāgo ayaṁ nīyati bhojanatthā,</span><br />
</p>
<p id="ja524c6p2">
<span class="m-text m-primary">Pavaddhakāyo urago mahanto;</span><br />
</p>
<p id="ja524c6p3">
<span class="m-text m-primary">Sāduñca thūlañca muduñca maṁsaṁ,</span><br />
</p>
<p id="ja524c6p4">
<span class="m-text m-primary">Na tvaṁ rasaññāsi videhaputta.</span><br />
</p>
<p id="ja524c7p1">
<span class="m-text m-primary">Ito mayaṁ gantvā sakaṁ niketaṁ,</span><br />
</p>
<p id="ja524c7p2">
<span class="m-text m-primary">Ādāya satthāni vikopayitvā;</span><br />
</p>
<p id="ja524c7p3">
<span class="m-text m-primary">Maṁsāni bhokkhāma pamodamānā,</span><br />
</p>
<p id="ja524c7p4">
<span class="m-text m-primary">Mayañhi ve sattavo pannagānaṁ’.</span><br />
</p>
<p id="ja524c8p1">
<span class="m-text m-primary">‘Sace ayaṁ nīyati bhojanatthā,</span><br />
</p>
<p id="ja524c8p2">
<span class="m-text m-primary">Pavaddhakāyo urago mahanto;</span><br />
</p>
<p id="ja524c8p3">
<span class="m-text m-primary">Dadāmi vo balibaddāni soḷasa,</span><br />
</p>
<p id="ja524c8p4">
<span class="m-text m-primary">Nāgaṁ imaṁ muñcatha bandhanasmā’.</span><br />
</p>
<p id="ja524c9p1">
<span class="m-text m-primary">‘Addhā hi no bhakkho ayaṁ manāpo,</span><br />
</p>
<p id="ja524c9p2">
<span class="m-text m-primary">Bahū ca no uragā bhuttapubbā;</span><br />
</p>
<p id="ja524c9p3">
<span class="m-text m-primary">Karoma te taṁ vacanaṁ aḷāra,</span><br />
</p>
<p id="ja524c9p4">
<span class="m-text m-primary">Mittañca no hohi videhaputta’.</span><br />
</p>
<p id="ja524c10p1">
<span class="m-text m-primary">Tadāssu te bandhanā mocayiṁsu,</span><br />
</p>
<p id="ja524c10p2">
<span class="m-text m-primary">Yaṁ natthuto paṭimokkassa pāse;</span><br />
</p>
<p id="ja524c10p3">
<span class="m-text m-primary">Mutto ca so bandhanā nāgarājā,</span><br />
</p>
<p id="ja524c10p4">
<span class="m-text m-primary">Pakkāmi pācīnamukho muhuttaṁ.</span><br />
</p>
<p id="ja524c11p1">
<span class="m-text m-primary">Gantvāna pācīnamukho muhuttaṁ,</span><br />
</p>
<p id="ja524c11p2">
<span class="m-text m-primary">Puṇṇehi nettehi palokayī maṁ;</span><br />
</p>
<p id="ja524c11p3">
<span class="m-text m-primary">Tadāssahaṁ piṭṭhito anvagacchiṁ,</span><br />
</p>
<p id="ja524c11p4">
<span class="m-text m-primary">Dasaṅguliṁ añjaliṁ paggahetvā.</span><br />
</p>
<p id="ja524c12p1">
<span class="m-text m-primary">‘Gaccheva kho tvaṁ taramānarūpo,</span><br />
</p>
<p id="ja524c12p2">
<span class="m-text m-primary">Mā taṁ amittā punaraggahesuṁ;</span><br />
</p>
<p id="ja524c12p3">
<span class="m-text m-primary">Dukkho hi luddehi punā samāgamo,</span><br />
</p>
<p id="ja524c12p4">
<span class="m-text m-primary">Adassanaṁ bhojaputtāna gaccha’.</span><br />
</p>
<p id="ja524c13p1">
<span class="m-text m-primary">Agamāsi so rahadaṁ vippasannaṁ,</span><br />
</p>
<p id="ja524c13p2">
<span class="m-text m-primary">Nīlobhāsaṁ ramaṇīyaṁ sutitthaṁ;</span><br />
</p>
<p id="ja524c13p3">
<span class="m-text m-primary">Samotataṁ jambuhi vetasāhi,</span><br />
</p>
<p id="ja524c13p4">
<span class="m-text m-primary">Pāvekkhi nittiṇṇabhayo patīto.</span><br />
</p>
<p id="ja524c14p1">
<span class="m-text m-primary">So taṁ pavissa na cirassa nāgo,</span><br />
</p>
<p id="ja524c14p2">
<span class="m-text m-primary">Dibbena me pāturahuṁ janinda;</span><br />
</p>
<p id="ja524c14p3">
<span class="m-text m-primary">Upaṭṭhahī maṁ pitaraṁva putto,</span><br />
</p>
<p id="ja524c14p4">
<span class="m-text m-primary">Hadayaṅgamaṁ kaṇṇasukhaṁ bhaṇanto.</span><br />
</p>
<p id="ja524c15p1">
<span class="m-text m-primary">‘Tvaṁ mesi mātā ca pitā aḷāra,</span><br />
</p>
<p id="ja524c15p2">
<span class="m-text m-primary">Abbhantaro pāṇadado sahāyo;</span><br />
</p>
<p id="ja524c15p3">
<span class="m-text m-primary">Sakañca iddhiṁ paṭilābhakosmi,</span><br />
</p>
<p id="ja524c15p4">
<span class="m-text m-primary">Aḷāra passa me nivesanāni;</span><br />
</p>
<p id="ja524c15p5">
<span class="m-text m-primary">Pahūtabhakkhaṁ bahuannapānaṁ,</span><br />
</p>
<p id="ja524c15p6">
<span class="m-text m-primary">Masakkasāraṁ viya vāsavassa.</span><br />
</p>
<p id="ja524c16p1">
<span class="m-text m-primary">Taṁ bhūmibhāgehi upetarūpaṁ,</span><br />
</p>
<p id="ja524c16p2">
<span class="m-text m-primary">Asakkharā ceva mudū subhā ca;</span><br />
</p>
<p id="ja524c16p3">
<span class="m-text m-primary">Nīcattiṇā apparajā ca bhūmi,</span><br />
</p>
<p id="ja524c16p4">
<span class="m-text m-primary">Pāsādikā yattha jahanti sokaṁ.</span><br />
</p>
<p id="ja524c17p1">
<span class="m-text m-primary">Anāvakulā veḷuriyūpanīlā,</span><br />
</p>
<p id="ja524c17p2">
<span class="m-text m-primary">Catuddisaṁ ambavanaṁ surammaṁ;</span><br />
</p>
<p id="ja524c17p3">
<span class="m-text m-primary">Pakkā ca pesī ca phalā suphullā,</span><br />
</p>
<p id="ja524c17p4">
<span class="m-text m-primary">Niccotukā dhārayantī phalāni’.</span><br />
</p>
<p id="ja524c18p1">
<span class="m-text m-primary">Tesaṁ vanānaṁ naradeva majjhe,</span><br />
</p>
<p id="ja524c18p2">
<span class="m-text m-primary">Nivesanaṁ bhassarasannikāsaṁ;</span><br />
</p>
<p id="ja524c18p3">
<span class="m-text m-primary">Rajataggaḷaṁ sovaṇṇamayaṁ uḷāraṁ,</span><br />
</p>
<p id="ja524c18p4">
<span class="m-text m-primary">Obhāsatī vijjurivantalikkhe.</span><br />
</p>
<p id="ja524c19p1">
<span class="m-text m-primary">Maṇīmayā soṇṇamayā uḷārā,</span><br />
</p>
<p id="ja524c19p2">
<span class="m-text m-primary">Anekacittā satataṁ sunimmitā;</span><br />
</p>
<p id="ja524c19p3">
<span class="m-text m-primary">Paripūrā kaññāhi alaṅkatābhi,</span><br />
</p>
<p id="ja524c19p4">
<span class="m-text m-primary">Suvaṇṇakāyūradharāhi rāja.</span><br />
</p>
<p id="ja524c20p1">
<span class="m-text m-primary">So saṅkhapālo taramānarūpo,</span><br />
</p>
<p id="ja524c20p2">
<span class="m-text m-primary">Pāsādamāruyha anomavaṇṇo;</span><br />
</p>
<p id="ja524c20p3">
<span class="m-text m-primary">Sahassathambhaṁ atulānubhāvaṁ,</span><br />
</p>
<p id="ja524c20p4">
<span class="m-text m-primary">Yatthassa bhariyā mahesī ahosi.</span><br />
</p>
<p id="ja524c21p1">
<span class="m-text m-primary">Ekā ca nārī taramānarūpā,</span><br />
</p>
<p id="ja524c21p2">
<span class="m-text m-primary">Ādāya veḷuriyamayaṁ mahagghaṁ;</span><br />
</p>
<p id="ja524c21p3">
<span class="m-text m-primary">Subhaṁ maṇiṁ jātimantūpapannaṁ,</span><br />
</p>
<p id="ja524c21p4">
<span class="m-text m-primary">Acoditā āsanamabbhihāsi.</span><br />
</p>
<p id="ja524c22p1">
<span class="m-text m-primary">Tato maṁ urago hatthe gahetvā,</span><br />
</p>
<p id="ja524c22p2">
<span class="m-text m-primary">Nisīdayī pāmukhaāsanasmiṁ;</span><br />
</p>
<p id="ja524c22p3">
<span class="m-text m-primary">‘Idamāsanaṁ atra bhavaṁ nisīdatu,</span><br />
</p>
<p id="ja524c22p4">
<span class="m-text m-primary">Bhavañhi me aññataro garūnaṁ’.</span><br />
</p>
<p id="ja524c23p1">
<span class="m-text m-primary">Aññā ca nārī taramānarūpā,</span><br />
</p>
<p id="ja524c23p2">
<span class="m-text m-primary">Ādāya vāriṁ upasaṅkamitvā;</span><br />
</p>
<p id="ja524c23p3">
<span class="m-text m-primary">Pādāni pakkhālayī me janinda,</span><br />
</p>
<p id="ja524c23p4">
<span class="m-text m-primary">Bhariyāva bhattū patino piyassa.</span><br />
</p>
<p id="ja524c24p1">
<span class="m-text m-primary">Aparā ca nārī taramānarūpā,</span><br />
</p>
<p id="ja524c24p2">
<span class="m-text m-primary">Paggayha sovaṇṇamayāya pātiyā;</span><br />
</p>
<p id="ja524c24p3">
<span class="m-text m-primary">Anekasūpaṁ vividhaṁ viyañjanaṁ,</span><br />
</p>
<p id="ja524c24p4">
<span class="m-text m-primary">Upanāmayī bhatta manuññarūpaṁ.</span><br />
</p>
<p id="ja524c25p1">
<span class="m-text m-primary">Turiyehi maṁ bhārata bhuttavantaṁ,</span><br />
</p>
<p id="ja524c25p2">
<span class="m-text m-primary">Upaṭṭhahuṁ bhattu mano viditvā;</span><br />
</p>
<p id="ja524c25p3">
<span class="m-text m-primary">Tatuttariṁ maṁ nipatī mahantaṁ,</span><br />
</p>
<p id="ja524c25p4">
<span class="m-text m-primary">Dibbehi kāmehi anappakehi.</span><br />
</p>
<p id="ja524c26p1">
<span class="m-text m-primary">‘Bhariyā mametā tisatā aḷāra,</span><br />
</p>
<p id="ja524c26p2">
<span class="m-text m-primary">Sabbattamajjhā padumuttarābhā;</span><br />
</p>
<p id="ja524c26p3">
<span class="m-text m-primary">Aḷāra etāssu te kāmakārā,</span><br />
</p>
<p id="ja524c26p4">
<span class="m-text m-primary">Dadāmi te tā paricārayassu’.</span><br />
</p>
<p id="ja524c27p1">
<span class="m-text m-primary">Saṁvaccharaṁ dibbarasānubhutvā,</span><br />
</p>
<p id="ja524c27p2">
<span class="m-text m-primary">Tadāssuhaṁ uttarimajjhabhāsiṁ;</span><br />
</p>
<p id="ja524c27p3">
<span class="m-text m-primary">‘Nāgassidaṁ kinti kathañca laddhaṁ,</span><br />
</p>
<p id="ja524c27p4">
<span class="m-text m-primary">Kathajjhagamāsi vimānaseṭṭhaṁ.</span><br />
</p>
<p id="ja524c28p1">
<span class="m-text m-primary">Adhiccaladdhaṁ pariṇāmajaṁ te,</span><br />
</p>
<p id="ja524c28p2">
<span class="m-text m-primary">Sayaṅkataṁ udāhu devehi dinnaṁ;</span><br />
</p>
<p id="ja524c28p3">
<span class="m-text m-primary">Pucchāmi taṁ nāgarājetamatthaṁ,</span><br />
</p>
<p id="ja524c28p4">
<span class="m-text m-primary">Kathajjhagamāsi vimānaseṭṭhaṁ’.</span><br />
</p>
<p id="ja524c29p1">
<span class="m-text m-primary">‘Nādhiccaladdhaṁ na pariṇāmajaṁ me,</span><br />
</p>
<p id="ja524c29p2">
<span class="m-text m-primary">Na sayaṅkataṁ nāpi devehi dinnaṁ;</span><br />
</p>
<p id="ja524c29p3">
<span class="m-text m-primary">Sakehi kammehi apāpakehi,</span><br />
</p>
<p id="ja524c29p4">
<span class="m-text m-primary">Puññehi me laddhamidaṁ vimānaṁ’.</span><br />
</p>
<p id="ja524c30p1">
<span class="m-text m-primary">‘Kiṁ te vataṁ kiṁ pana brahmacariyaṁ,</span><br />
</p>
<p id="ja524c30p2">
<span class="m-text m-primary">Kissa suciṇṇassa ayaṁ vipāko;</span><br />
</p>
<p id="ja524c30p3">
<span class="m-text m-primary">Akkhāhi me nāgarājetamatthaṁ,</span><br />
</p>
<p id="ja524c30p4">
<span class="m-text m-primary">Kathaṁ nu te laddhamidaṁ vimānaṁ’.</span><br />
</p>
<p id="ja524c31p1">
<span class="m-text m-primary">‘Rājā ahosiṁ magadhānamissaro,</span><br />
</p>
<p id="ja524c31p2">
<span class="m-text m-primary">Duyyodhano nāma mahānubhāvo;</span><br />
</p>
<p id="ja524c31p3">
<span class="m-text m-primary">So ittaraṁ jīvitaṁ saṁviditvā,</span><br />
</p>
<p id="ja524c31p4">
<span class="m-text m-primary">Asassataṁ vipariṇāmadhammaṁ.</span><br />
</p>
<p id="ja524c32p1">
<span class="m-text m-primary">Annañca pānañca pasannacitto,</span><br />
</p>
<p id="ja524c32p2">
<span class="m-text m-primary">Sakkacca dānaṁ vipulaṁ adāsiṁ;</span><br />
</p>
<p id="ja524c32p3">
<span class="m-text m-primary">Opānabhūtaṁ me gharaṁ tadāsi,</span><br />
</p>
<p id="ja524c32p4">
<span class="m-text m-primary">Santappitā samaṇabrāhmaṇā ca.</span><br />
</p>
<p id="ja524c33p1">
<span class="m-text m-primary">Mālañca gandhañca vilepanañca,</span><br />
</p>
<p id="ja524c33p2">
<span class="m-text m-primary">Padīpiyaṁ yānamupassayañca;</span><br />
</p>
<p id="ja524c33p3">
<span class="m-text m-primary">Acchādanaṁ seyyamathannapānaṁ,</span><br />
</p>
<p id="ja524c33p4">
<span class="m-text m-primary">Sakkacca dānāni adamha tattha.</span><br />
</p>
<p id="ja524c34p1">
<span class="m-text m-primary">Taṁ me vataṁ taṁ pana brahmacariyaṁ,</span><br />
</p>
<p id="ja524c34p2">
<span class="m-text m-primary">Tassa suciṇṇassa ayaṁ vipāko;</span><br />
</p>
<p id="ja524c34p3">
<span class="m-text m-primary">Teneva me laddhamidaṁ vimānaṁ,</span><br />
</p>
<p id="ja524c34p4">
<span class="m-text m-primary">Pahūtabhakkhaṁ bahuannapānaṁ;</span><br />
</p>
<p id="ja524c34p5">
<span class="m-text m-primary">Naccehi gītehi cupetarūpaṁ,</span><br />
</p>
<p id="ja524c34p6">
<span class="m-text m-primary">Ciraṭṭhitikaṁ na ca sassatāyaṁ’.</span><br />
</p>
<p id="ja524c35p1">
<span class="m-text m-primary">‘Appānubhāvā taṁ mahānubhāvaṁ,</span><br />
</p>
<p id="ja524c35p2">
<span class="m-text m-primary">Tejassinaṁ hanti atejavanto;</span><br />
</p>
<p id="ja524c35p3">
<span class="m-text m-primary">Kimeva dāṭhāvudha kiṁ paṭicca,</span><br />
</p>
<p id="ja524c35p4">
<span class="m-text m-primary">Hatthattamāgacchi vanibbakānaṁ.</span><br />
</p>
<p id="ja524c36p1">
<span class="m-text m-primary">Bhayaṁ nu te anvagataṁ mahantaṁ,</span><br />
</p>
<p id="ja524c36p2">
<span class="m-text m-primary">Tejo nu te nānvagaṁ dantamūlaṁ;</span><br />
</p>
<p id="ja524c36p3">
<span class="m-text m-primary">Kimeva dāṭhāvudha kiṁ paṭicca,</span><br />
</p>
<p id="ja524c36p4">
<span class="m-text m-primary">Kilesamāpajji vanibbakānaṁ’.</span><br />
</p>
<p id="ja524c37p1">
<span class="m-text m-primary">‘Na me bhayaṁ anvagataṁ mahantaṁ,</span><br />
</p>
<p id="ja524c37p2">
<span class="m-text m-primary">Tejo na sakkā mama tehi hantuṁ;</span><br />
</p>
<p id="ja524c37p3">
<span class="m-text m-primary">Satañca dhammāni sukittitāni,</span><br />
</p>
<p id="ja524c37p4">
<span class="m-text m-primary">Samuddavelāva duraccayāni.</span><br />
</p>
<p id="ja524c38p1">
<span class="m-text m-primary">Cātuddasiṁ pañcadasiṁ aḷāra,</span><br />
</p>
<p id="ja524c38p2">
<span class="m-text m-primary">Uposathaṁ niccamupāvasāmi;</span><br />
</p>
<p id="ja524c38p3">
<span class="m-text m-primary">Athāgamuṁ soḷasa bhojaputtā,</span><br />
</p>
<p id="ja524c38p4">
<span class="m-text m-primary">Rajjuṁ gahetvāna daḷhañca pāsaṁ.</span><br />
</p>
<p id="ja524c39p1">
<span class="m-text m-primary">Bhetvāna nāsaṁ atikassa rajjuṁ,</span><br />
</p>
<p id="ja524c39p2">
<span class="m-text m-primary">Nayiṁsu maṁ samparigayha luddā;</span><br />
</p>
<p id="ja524c39p3">
<span class="m-text m-primary">Etādisaṁ dukkhamahaṁ titikkhaṁ,</span><br />
</p>
<p id="ja524c39p4">
<span class="m-text m-primary">Uposathaṁ appaṭikopayanto’.</span><br />
</p>
<p id="ja524c40p1">
<span class="m-text m-primary">‘Ekāyane taṁ pathe addasaṁsu,</span><br />
</p>
<p id="ja524c40p2">
<span class="m-text m-primary">Balena vaṇṇena cupetarūpaṁ;</span><br />
</p>
<p id="ja524c40p3">
<span class="m-text m-primary">Siriyā paññāya ca bhāvitosi,</span><br />
</p>
<p id="ja524c40p4">
<span class="m-text m-primary">Kiṁ patthayaṁ nāga tapo karosi’.</span><br />
</p>
<p id="ja524c41p1">
<span class="m-text m-primary">‘Na puttahetū na dhanassa hetu,</span><br />
</p>
<p id="ja524c41p2">
<span class="m-text m-primary">Na āyuno cāpi aḷāra hetu;</span><br />
</p>
<p id="ja524c41p3">
<span class="m-text m-primary">Manussayoniṁ abhipatthayāno,</span><br />
</p>
<p id="ja524c41p4">
<span class="m-text m-primary">Tasmā parakkamma tapo karomi’.</span><br />
</p>
<p id="ja524c42p1">
<span class="m-text m-primary">‘Tvaṁ lohitakkho vihatantaraṁso,</span><br />
</p>
<p id="ja524c42p2">
<span class="m-text m-primary">Alaṅkato kappitakesamassu;</span><br />
</p>
<p id="ja524c42p3">
<span class="m-text m-primary">Surosito lohitacandanena,</span><br />
</p>
<p id="ja524c42p4">
<span class="m-text m-primary">Gandhabbarājāva disā pabhāsasi.</span><br />
</p>
<p id="ja524c43p1">
<span class="m-text m-primary">Deviddhipattosi mahānubhāvo,</span><br />
</p>
<p id="ja524c43p2">
<span class="m-text m-primary">Sabbehi kāmehi samaṅgibhūto;</span><br />
</p>
<p id="ja524c43p3">
<span class="m-text m-primary">Pucchāmi taṁ nāgarājetamatthaṁ,</span><br />
</p>
<p id="ja524c43p4">
<span class="m-text m-primary">Seyyo ito kena manussaloko’.</span><br />
</p>
<p id="ja524c44p1">
<span class="m-text m-primary">‘Aḷāra nāññatra manussalokā,</span><br />
</p>
<p id="ja524c44p2">
<span class="m-text m-primary">Suddhī va saṁvijjati saṁyamo vā;</span><br />
</p>
<p id="ja524c44p3">
<span class="m-text m-primary">Ahañca laddhāna manussayoniṁ,</span><br />
</p>
<p id="ja524c44p4">
<span class="m-text m-primary">Kāhāmi jātimaraṇassa antaṁ’.</span><br />
</p>
<p id="ja524c45p1">
<span class="m-text m-primary">‘Saṁvaccharo me vasato tavantike,</span><br />
</p>
<p id="ja524c45p2">
<span class="m-text m-primary">Annena pānena upaṭṭhitosmi;</span><br />
</p>
<p id="ja524c45p3">
<span class="m-text m-primary">Āmantayitvāna palemi nāga,</span><br />
</p>
<p id="ja524c45p4">
<span class="m-text m-primary">Cirappavutthosmi ahaṁ janinda’.</span><br />
</p>
<p id="ja524c46p1">
<span class="m-text m-primary">‘Puttā ca dārā anujīvino ca,</span><br />
</p>
<p id="ja524c46p2">
<span class="m-text m-primary">Niccānusiṭṭhā upatiṭṭhathetaṁ;</span><br />
</p>
<p id="ja524c46p3">
<span class="m-text m-primary">Kaccinnu taṁ nābhisapittha koci,</span><br />
</p>
<p id="ja524c46p4">
<span class="m-text m-primary">Piyañhi me dassanaṁ tuyhaṁ aḷāra’.</span><br />
</p>
<p id="ja524c47p1">
<span class="m-text m-primary">‘Yathāpi mātū ca pitū agāre,</span><br />
</p>
<p id="ja524c47p2">
<span class="m-text m-primary">Putto piyo paṭivihito vaseyya;</span><br />
</p>
<p id="ja524c47p3">
<span class="m-text m-primary">Tatopi mayhaṁ idhameva seyyo,</span><br />
</p>
<p id="ja524c47p4">
<span class="m-text m-primary">Cittañhi te nāga mayī pasannaṁ’.</span><br />
</p>
<p id="ja524c48p1">
<span class="m-text m-primary">‘Maṇī mamaṁ vijjati lohitaṅko,</span><br />
</p>
<p id="ja524c48p2">
<span class="m-text m-primary">Dhanāharo maṇiratanaṁ uḷāraṁ;</span><br />
</p>
<p id="ja524c48p3">
<span class="m-text m-primary">Ādāya tvaṁ gaccha sakaṁ niketaṁ,</span><br />
</p>
<p id="ja524c48p4">
<span class="m-text m-primary">Laddhā dhanaṁ taṁ maṇimossajassu’.</span><br />
</p>
<p id="ja524c49p1">
<span class="m-text m-primary">Diṭṭhā mayā mānusakāpi kāmā,</span><br />
</p>
<p id="ja524c49p2">
<span class="m-text m-primary">Asassatā vipariṇāmadhammā;</span><br />
</p>
<p id="ja524c49p3">
<span class="m-text m-primary">Ādīnavaṁ kāmaguṇesu disvā,</span><br />
</p>
<p id="ja524c49p4">
<span class="m-text m-primary">Saddhāyahaṁ pabbajitomhi rāja.</span><br />
</p>
<p id="ja524c50p1">
<span class="m-text m-primary">Dumapphalānīva patanti māṇavā,</span><br />
</p>
<p id="ja524c50p2">
<span class="m-text m-primary">Daharā ca vuddhā ca sarīrabhedā;</span><br />
</p>
<p id="ja524c50p3">
<span class="m-text m-primary">Etampi disvā pabbajitomhi rāja,</span><br />
</p>
<p id="ja524c50p4">
<span class="m-text m-primary">Apaṇṇakaṁ sāmaññameva seyyo”.</span><br />
</p>
<p id="ja524c51p1">
<span class="m-text m-primary">“Addhā have sevitabbā sapaññā,</span><br />
</p>
<p id="ja524c51p2">
<span class="m-text m-primary">Bahussutā ye bahuṭhānacintino;</span><br />
</p>
<p id="ja524c51p3">
<span class="m-text m-primary">Nāgañca sutvāna tavañcaḷāra,</span><br />
</p>
<p id="ja524c51p4">
<span class="m-text m-primary">Kāhāmi puññāni anappakāni”.</span><br />
</p>
<p id="ja524c52p1">
<span class="m-text m-primary">“Addhā have sevitabbā sapaññā,</span><br />
</p>
<p id="ja524c52p2">
<span class="m-text m-primary">Bahussutā ye bahuṭhānacintino;</span><br />
</p>
<p id="ja524c52p3">
<span class="m-text m-primary">Nāgañca sutvāna mamañca rāja,</span><br />
</p>
<p id="ja524c52p4">
<span class="m-text m-primary">Karohi puññāni anappakānī”ti.</span><br />
</p>
<p id="ja524c53p1">
<span class="m-text m-primary">Saṅkhapālajātakaṁ catutthaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>