<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0413.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0412.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0414.html">Next</a></div>
</div>
<p id="tha-ap413c0p2">
<span class="pali m-text">Bhaddālivagga</span><br />
</p>
<section id="bhaddalittheraapadana">
<span id="tha-ap413c0p3"></span><h2><span class="pali m-text">1. Bhaddālittheraapadāna</span></h2>
<p id="tha-ap413c1p1">
<span class="pali m-text">“Sumedho nāma sambuddho,</span><br />
</p>
<p id="tha-ap413c1p2">
<span class="pali m-text">aggo kāruṇiko muni;</span><br />
</p>
<p id="tha-ap413c1p3">
<span class="pali m-text">Vivekakāmo lokaggo,</span><br />
</p>
<p id="tha-ap413c1p4">
<span class="pali m-text">himavantamupāgami.</span><br />
</p>
<p id="tha-ap413c2p1">
<span class="pali m-text">Ajjhogāhetvā himavaṁ,</span><br />
</p>
<p id="tha-ap413c2p2">
<span class="pali m-text">sumedho lokanāyako;</span><br />
</p>
<p id="tha-ap413c2p3">
<span class="pali m-text">Pallaṅkaṁ ābhujitvāna,</span><br />
</p>
<p id="tha-ap413c2p4">
<span class="pali m-text">nisīdi purisuttamo.</span><br />
</p>
<p id="tha-ap413c3p1">
<span class="pali m-text">Samādhiṁ so samāpanno,</span><br />
</p>
<p id="tha-ap413c3p2">
<span class="pali m-text">sumedho lokanāyako;</span><br />
</p>
<p id="tha-ap413c3p3">
<span class="pali m-text">Sattarattindivaṁ buddho,</span><br />
</p>
<p id="tha-ap413c3p4">
<span class="pali m-text">nisīdi purisuttamo.</span><br />
</p>
<p id="tha-ap413c4p1">
<span class="pali m-text">Khāribhāraṁ gahetvāna,</span><br />
</p>
<p id="tha-ap413c4p2">
<span class="pali m-text">vanamajjhogahiṁ ahaṁ;</span><br />
</p>
<p id="tha-ap413c4p3">
<span class="pali m-text">Tatthaddasāsiṁ sambuddhaṁ,</span><br />
</p>
<p id="tha-ap413c4p4">
<span class="pali m-text">oghatiṇṇamanāsavaṁ.</span><br />
</p>
<p id="tha-ap413c5p1">
<span class="pali m-text">Sammajjaniṁ gahetvāna,</span><br />
</p>
<p id="tha-ap413c5p2">
<span class="pali m-text">sammajjitvāna assamaṁ;</span><br />
</p>
<p id="tha-ap413c5p3">
<span class="pali m-text">Catudaṇḍe ṭhapetvāna,</span><br />
</p>
<p id="tha-ap413c5p4">
<span class="pali m-text">akāsiṁ maṇḍapaṁ tadā.</span><br />
</p>
<p id="tha-ap413c6p1">
<span class="pali m-text">Sālapupphaṁ āharitvā,</span><br />
</p>
<p id="tha-ap413c6p2">
<span class="pali m-text">maṇḍapaṁ chādayiṁ ahaṁ;</span><br />
</p>
<p id="tha-ap413c6p3">
<span class="pali m-text">Pasannacitto sumano,</span><br />
</p>
<p id="tha-ap413c6p4">
<span class="pali m-text">abhivandiṁ tathāgataṁ.</span><br />
</p>
<p id="tha-ap413c7p1">
<span class="pali m-text">Yaṁ vadanti sumedhoti,</span><br />
</p>
<p id="tha-ap413c7p2">
<span class="pali m-text">bhūripaññaṁ sumedhasaṁ;</span><br />
</p>
<p id="tha-ap413c7p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap413c7p4">
<span class="pali m-text">imā gāthā abhāsatha.</span><br />
</p>
<p id="tha-ap413c8p1">
<span class="pali m-text">Buddhassa giramaññāya,</span><br />
</p>
<p id="tha-ap413c8p2">
<span class="pali m-text">sabbe devā samāgamuṁ;</span><br />
</p>
<p id="tha-ap413c8p3">
<span class="pali m-text">Asaṁsayaṁ buddhaseṭṭho,</span><br />
</p>
<p id="tha-ap413c8p4">
<span class="pali m-text">dhammaṁ deseti cakkhumā.</span><br />
</p>
<p id="tha-ap413c9p1">
<span class="pali m-text">Sumedho nāma sambuddho,</span><br />
</p>
<p id="tha-ap413c9p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap413c9p3">
<span class="pali m-text">Devasaṅghe nisīditvā,</span><br />
</p>
<p id="tha-ap413c9p4">
<span class="pali m-text">imā gāthā abhāsatha.</span><br />
</p>
<p id="tha-ap413c10p1">
<span class="pali m-text">‘Yo me sattāhaṁ maṇḍapaṁ,</span><br />
</p>
<p id="tha-ap413c10p2">
<span class="pali m-text">dhārayī sālachāditaṁ;</span><br />
</p>
<p id="tha-ap413c10p3">
<span class="pali m-text">Tamahaṁ kittayissāmi,</span><br />
</p>
<p id="tha-ap413c10p4">
<span class="pali m-text">suṇātha mama bhāsato.</span><br />
</p>
<p id="tha-ap413c11p1">
<span class="pali m-text">Devabhūto manusso vā,</span><br />
</p>
<p id="tha-ap413c11p2">
<span class="pali m-text">hemavaṇṇo bhavissati;</span><br />
</p>
<p id="tha-ap413c11p3">
<span class="pali m-text">Pahūtabhogo hutvāna,</span><br />
</p>
<p id="tha-ap413c11p4">
<span class="pali m-text">kāmabhogī bhavissati.</span><br />
</p>
<p id="tha-ap413c12p1">
<span class="pali m-text">Saṭṭhi nāgasahassāni,</span><br />
</p>
<p id="tha-ap413c12p2">
<span class="pali m-text">sabbālaṅkārabhūsitā;</span><br />
</p>
<p id="tha-ap413c12p3">
<span class="pali m-text">Suvaṇṇakacchā mātaṅgā,</span><br />
</p>
<p id="tha-ap413c12p4">
<span class="pali m-text">hemakappanavāsasā.</span><br />
</p>
<p id="tha-ap413c13p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap413c13p2">
<span class="pali m-text">tomaraṅkusapāṇibhi;</span><br />
</p>
<p id="tha-ap413c13p3">
<span class="pali m-text">Sāyaṁ pāto upaṭṭhānaṁ,</span><br />
</p>
<p id="tha-ap413c13p4">
<span class="pali m-text">āgamissantimaṁ naraṁ;</span><br />
</p>
<p id="tha-ap413c13p5">
<span class="pali m-text">Tehi nāgehi parivuto,</span><br />
</p>
<p id="tha-ap413c13p6">
<span class="pali m-text">ramissati ayaṁ naro.</span><br />
</p>
<p id="tha-ap413c14p1">
<span class="pali m-text">Saṭṭhi assasahassāni,</span><br />
</p>
<p id="tha-ap413c14p2">
<span class="pali m-text">sabbālaṅkārabhūsitā;</span><br />
</p>
<p id="tha-ap413c14p3">
<span class="pali m-text">Ājānīyāva jātiyā,</span><br />
</p>
<p id="tha-ap413c14p4">
<span class="pali m-text">sindhavā sīghavāhino.</span><br />
</p>
<p id="tha-ap413c15p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap413c15p2">
<span class="pali m-text">illiyācāpadhāribhi;</span><br />
</p>
<p id="tha-ap413c15p3">
<span class="pali m-text">Parivāressantimaṁ niccaṁ,</span><br />
</p>
<p id="tha-ap413c15p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap413c16p1">
<span class="pali m-text">Saṭṭhi rathasahassāni,</span><br />
</p>
<p id="tha-ap413c16p2">
<span class="pali m-text">sabbālaṅkārabhūsitā;</span><br />
</p>
<p id="tha-ap413c16p3">
<span class="pali m-text">Dīpā athopi veyagghā,</span><br />
</p>
<p id="tha-ap413c16p4">
<span class="pali m-text">sannaddhā ussitaddhajā.</span><br />
</p>
<p id="tha-ap413c17p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap413c17p2">
<span class="pali m-text">cāpahatthehi vammibhi;</span><br />
</p>
<p id="tha-ap413c17p3">
<span class="pali m-text">Parivāressantimaṁ niccaṁ,</span><br />
</p>
<p id="tha-ap413c17p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap413c18p1">
<span class="pali m-text">Saṭṭhi gāmasahassāni,</span><br />
</p>
<p id="tha-ap413c18p2">
<span class="pali m-text">paripuṇṇāni sabbaso;</span><br />
</p>
<p id="tha-ap413c18p3">
<span class="pali m-text">Pahūtadhanadhaññāni,</span><br />
</p>
<p id="tha-ap413c18p4">
<span class="pali m-text">susamiddhāni sabbaso;</span><br />
</p>
<p id="tha-ap413c18p5">
<span class="pali m-text">Sadā pātubhavissanti,</span><br />
</p>
<p id="tha-ap413c18p6">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap413c19p1">
<span class="pali m-text">Hatthī assā rathā pattī,</span><br />
</p>
<p id="tha-ap413c19p2">
<span class="pali m-text">senā ca caturaṅginī;</span><br />
</p>
<p id="tha-ap413c19p3">
<span class="pali m-text">Parivāressantimaṁ niccaṁ,</span><br />
</p>
<p id="tha-ap413c19p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap413c20p1">
<span class="pali m-text">Aṭṭhārase kappasate,</span><br />
</p>
<p id="tha-ap413c20p2">
<span class="pali m-text">devaloke ramissati;</span><br />
</p>
<p id="tha-ap413c20p3">
<span class="pali m-text">Sahassakkhattuṁ rājā ca,</span><br />
</p>
<p id="tha-ap413c20p4">
<span class="pali m-text">cakkavattī bhavissati.</span><br />
</p>
<p id="tha-ap413c21p1">
<span class="pali m-text">Satānaṁ tīṇikkhattuñca,</span><br />
</p>
<p id="tha-ap413c21p2">
<span class="pali m-text">devarajjaṁ karissati;</span><br />
</p>
<p id="tha-ap413c21p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap413c21p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap413c22p1">
<span class="pali m-text">Tiṁsakappasahassamhi,</span><br />
</p>
<p id="tha-ap413c22p2">
<span class="pali m-text">okkākakulasambhavo;</span><br />
</p>
<p id="tha-ap413c22p3">
<span class="pali m-text">Gotamo nāma gottena,</span><br />
</p>
<p id="tha-ap413c22p4">
<span class="pali m-text">satthā loke bhavissati.</span><br />
</p>
<p id="tha-ap413c23p1">
<span class="pali m-text">Tassa dhammesu dāyādo,</span><br />
</p>
<p id="tha-ap413c23p2">
<span class="pali m-text">oraso dhammanimmito;</span><br />
</p>
<p id="tha-ap413c23p3">
<span class="pali m-text">Sabbāsave pariññāya,</span><br />
</p>
<p id="tha-ap413c23p4">
<span class="pali m-text">viharissatināsavo’.</span><br />
</p>
<p id="tha-ap413c24p1">
<span class="pali m-text">Tiṁsakappasahassamhi,</span><br />
</p>
<p id="tha-ap413c24p2">
<span class="pali m-text">addasaṁ lokanāyakaṁ;</span><br />
</p>
<p id="tha-ap413c24p3">
<span class="pali m-text">Etthantaramupādāya,</span><br />
</p>
<p id="tha-ap413c24p4">
<span class="pali m-text">gavesiṁ amataṁ padaṁ.</span><br />
</p>
<p id="tha-ap413c25p1">
<span class="pali m-text">Lābhā mayhaṁ suladdhaṁ me,</span><br />
</p>
<p id="tha-ap413c25p2">
<span class="pali m-text">yamahaññāsi sāsanaṁ;</span><br />
</p>
<p id="tha-ap413c25p3">
<span class="pali m-text">Tisso vijjā anuppattā,</span><br />
</p>
<p id="tha-ap413c25p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap413c26p1">
<span class="pali m-text">Namo te purisājañña,</span><br />
</p>
<p id="tha-ap413c26p2">
<span class="pali m-text">namo te purisuttama;</span><br />
</p>
<p id="tha-ap413c26p3">
<span class="pali m-text">Tava ñāṇaṁ pakittetvā,</span><br />
</p>
<p id="tha-ap413c26p4">
<span class="pali m-text">pattomhi acalaṁ padaṁ.</span><br />
</p>
<p id="tha-ap413c27p1">
<span class="pali m-text">Yaṁ yaṁ yonupapajjāmi,</span><br />
</p>
<p id="tha-ap413c27p2">
<span class="pali m-text">devattaṁ atha mānusaṁ;</span><br />
</p>
<p id="tha-ap413c27p3">
<span class="pali m-text">Sabbattha sukhito homi,</span><br />
</p>
<p id="tha-ap413c27p4">
<span class="pali m-text">phalaṁ me ñāṇakittane.</span><br />
</p>
<p id="tha-ap413c28p1">
<span class="pali m-text">Idaṁ pacchimakaṁ mayhaṁ,</span><br />
</p>
<p id="tha-ap413c28p2">
<span class="pali m-text">carimo vattate bhavo;</span><br />
</p>
<p id="tha-ap413c28p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap413c28p4">
<span class="pali m-text">viharāmi anāsavo.</span><br />
</p>
<p id="tha-ap413c29p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap413c29p2">
<span class="pali m-text">bhavā sabbe samūhatā;</span><br />
</p>
<p id="tha-ap413c29p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap413c29p4">
<span class="pali m-text">viharāmi anāsavo.</span><br />
</p>
<p id="tha-ap413c30p1">
<span class="pali m-text">Svāgataṁ vata me āsi,</span><br />
</p>
<p id="tha-ap413c30p2">
<span class="pali m-text">mama buddhassa santike;</span><br />
</p>
<p id="tha-ap413c30p3">
<span class="pali m-text">Tisso vijjā anuppattā,</span><br />
</p>
<p id="tha-ap413c30p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap413c31p1">
<span class="pali m-text">Paṭisambhidā catasso,</span><br />
</p>
<p id="tha-ap413c31p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap413c31p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap413c31p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap413c32p1">
<span class="pali m-text">Itthaṁ sudaṁ āyasmā bhaddālitthero imā gāthāyo abhāsitthāti.</span><br />
</p>
<p id="tha-ap413c33p1">
<span class="pali m-text">Bhaddālittherassāpadānaṁ paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0412.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0414.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>