<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0k1z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0k1z.html" />
  <meta property="og:description" content="Terasakanipāta Ambavagga 4. Cūḷanāradajātaka “Na te kaṭṭhāni bhinnāni, na te udakamābhataṁ; Aggīpi te na hāpito, kiṁ nu mandova jhāyasi”. “Na ussahe vane vatthuṁ, kassapāmantayāmi taṁ; Dukkho vāso araññasmiṁ, raṭṭhaṁ icchāmi gantave. Yathā ahaṁ ito gantvā, Yasmiṁ janapade vasaṁ; Ācāraṁ brahme sikkheyyaṁ, Taṁ dhammaṁ anusāsa maṁ”. “Sace arañña …" />
  <meta name="twitter:description" content="Terasakanipāta Ambavagga 4. Cūḷanāradajātaka “Na te kaṭṭhāni bhinnāni, na te udakamābhataṁ; Aggīpi te na hāpito, kiṁ nu mandova jhāyasi”. “Na ussahe vane vatthuṁ, kassapāmantayāmi taṁ; Dukkho vāso araññasmiṁ, raṭṭhaṁ icchāmi gantave. Yathā ahaṁ ito gantvā, Yasmiṁ janapade vasaṁ; Ācāraṁ brahme sikkheyyaṁ, Taṁ dhammaṁ anusāsa maṁ”. “Sace arañña …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<p id="ja477c0p2">
<span class="pali m-text">Terasakanipāta</span><br />
</p>
<p id="ja477c0p3">
<span class="pali m-text">Ambavagga</span><br />
</p>
<section id="culanaradajataka">
<span id="ja477c0p4"></span><h2><span class="pali m-text">4. Cūḷanāradajātaka</span></h2>
<p id="ja477c1p1">
<span class="pali m-text">“Na te kaṭṭhāni bhinnāni,</span><br />
</p>
<p id="ja477c1p2">
<span class="pali m-text">na te udakamābhataṁ;</span><br />
</p>
<p id="ja477c1p3">
<span class="pali m-text">Aggīpi te na hāpito,</span><br />
</p>
<p id="ja477c1p4">
<span class="pali m-text">kiṁ nu mandova jhāyasi”.</span><br />
</p>
<p id="ja477c2p1">
<span class="pali m-text">“Na ussahe vane vatthuṁ,</span><br />
</p>
<p id="ja477c2p2">
<span class="pali m-text">kassapāmantayāmi taṁ;</span><br />
</p>
<p id="ja477c2p3">
<span class="pali m-text">Dukkho vāso araññasmiṁ,</span><br />
</p>
<p id="ja477c2p4">
<span class="pali m-text">raṭṭhaṁ icchāmi gantave.</span><br />
</p>
<p id="ja477c3p1">
<span class="pali m-text">Yathā ahaṁ ito gantvā,</span><br />
</p>
<p id="ja477c3p2">
<span class="pali m-text">Yasmiṁ janapade vasaṁ;</span><br />
</p>
<p id="ja477c3p3">
<span class="pali m-text">Ācāraṁ brahme sikkheyyaṁ,</span><br />
</p>
<p id="ja477c3p4">
<span class="pali m-text">Taṁ dhammaṁ anusāsa maṁ”.</span><br />
</p>
<p id="ja477c4p1">
<span class="pali m-text">“Sace araññaṁ hitvāna,</span><br />
</p>
<p id="ja477c4p2">
<span class="pali m-text">vanamūlaphalāni ca;</span><br />
</p>
<p id="ja477c4p3">
<span class="pali m-text">Raṭṭhe rocayase vāsaṁ,</span><br />
</p>
<p id="ja477c4p4">
<span class="pali m-text">taṁ dhammaṁ nisāmehi me.</span><br />
</p>
<p id="ja477c5p1">
<span class="pali m-text">Visaṁ mā paṭisevittho,</span><br />
</p>
<p id="ja477c5p2">
<span class="pali m-text">papātaṁ parivajjaya;</span><br />
</p>
<p id="ja477c5p3">
<span class="pali m-text">Paṅke ca mā visīdittho,</span><br />
</p>
<p id="ja477c5p4">
<span class="pali m-text">yatto cāsīvise care”.</span><br />
</p>
<p id="ja477c6p1">
<span class="pali m-text">“Kiṁ nu visaṁ papāto vā,</span><br />
</p>
<p id="ja477c6p2">
<span class="pali m-text">paṅko vā brahmacārinaṁ;</span><br />
</p>
<p id="ja477c6p3">
<span class="pali m-text">Kaṁ tvaṁ āsīvisaṁ brūsi,</span><br />
</p>
<p id="ja477c6p4">
<span class="pali m-text">taṁ me akkhāhi pucchito”.</span><br />
</p>
<p id="ja477c7p1">
<span class="pali m-text">“Āsavo tāta lokasmiṁ,</span><br />
</p>
<p id="ja477c7p2">
<span class="pali m-text">surā nāma pavuccati;</span><br />
</p>
<p id="ja477c7p3">
<span class="pali m-text">Manuñño surabhī vaggu,</span><br />
</p>
<p id="ja477c7p4">
<span class="pali m-text">sādu khuddarasūpamo;</span><br />
</p>
<p id="ja477c7p5">
<span class="pali m-text">Visaṁ tadāhu ariyā se,</span><br />
</p>
<p id="ja477c7p6">
<span class="pali m-text">brahmacariyassa nārada.</span><br />
</p>
<p id="ja477c8p1">
<span class="pali m-text">Itthiyo tāta lokasmiṁ,</span><br />
</p>
<p id="ja477c8p2">
<span class="pali m-text">pamattaṁ pamathenti tā;</span><br />
</p>
<p id="ja477c8p3">
<span class="pali m-text">Haranti yuvino cittaṁ,</span><br />
</p>
<p id="ja477c8p4">
<span class="pali m-text">tūlaṁ bhaṭṭhaṁva māluto;</span><br />
</p>
<p id="ja477c8p5">
<span class="pali m-text">Papāto eso akkhāto,</span><br />
</p>
<p id="ja477c8p6">
<span class="pali m-text">brahmacariyassa nārada.</span><br />
</p>
<p id="ja477c9p1">
<span class="pali m-text">Lābho siloko sakkāro,</span><br />
</p>
<p id="ja477c9p2">
<span class="pali m-text">pūjā parakulesu ca;</span><br />
</p>
<p id="ja477c9p3">
<span class="pali m-text">Paṅko eso ca akkhāto,</span><br />
</p>
<p id="ja477c9p4">
<span class="pali m-text">brahmacariyassa nārada.</span><br />
</p>
<p id="ja477c10p1">
<span class="pali m-text">Sasatthā tāta rājāno,</span><br />
</p>
<p id="ja477c10p2">
<span class="pali m-text">āvasanti mahiṁ imaṁ;</span><br />
</p>
<p id="ja477c10p3">
<span class="pali m-text">Te tādise manussinde,</span><br />
</p>
<p id="ja477c10p4">
<span class="pali m-text">mahante tāta nārada.</span><br />
</p>
<p id="ja477c11p1">
<span class="pali m-text">Issarānaṁ adhipatīnaṁ,</span><br />
</p>
<p id="ja477c11p2">
<span class="pali m-text">na tesaṁ pādato care;</span><br />
</p>
<p id="ja477c11p3">
<span class="pali m-text">Āsīvisoti akkhāto,</span><br />
</p>
<p id="ja477c11p4">
<span class="pali m-text">brahmacariyassa nārada.</span><br />
</p>
<p id="ja477c12p1">
<span class="pali m-text">Bhattattho bhattakāle ca,</span><br />
</p>
<p id="ja477c12p2">
<span class="pali m-text">yaṁ gehamupasaṅkame;</span><br />
</p>
<p id="ja477c12p3">
<span class="pali m-text">Yadettha kusalaṁ jaññā,</span><br />
</p>
<p id="ja477c12p4">
<span class="pali m-text">tattha ghāsesanaṁ care.</span><br />
</p>
<p id="ja477c13p1">
<span class="pali m-text">Pavisitvā parakulaṁ,</span><br />
</p>
<p id="ja477c13p2">
<span class="pali m-text">pānatthaṁ bhojanāya vā;</span><br />
</p>
<p id="ja477c13p3">
<span class="pali m-text">Mitaṁ khāde mitaṁ bhuñje,</span><br />
</p>
<p id="ja477c13p4">
<span class="pali m-text">na ca rūpe manaṁ kare.</span><br />
</p>
<p id="ja477c14p1">
<span class="pali m-text">Goṭṭhaṁ majjaṁ kirāṭañca,</span><br />
</p>
<p id="ja477c14p2">
<span class="pali m-text">sabhā nikiraṇāni ca;</span><br />
</p>
<p id="ja477c14p3">
<span class="pali m-text">Ārakā parivajjehi,</span><br />
</p>
<p id="ja477c14p4">
<span class="pali m-text">yānīva visamaṁ pathan”ti.</span><br />
</p>
<p id="ja477c15p1">
<span class="pali m-text">Cūḷanāradajātakaṁ catutthaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>