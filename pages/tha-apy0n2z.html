<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0n2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0n2z.html" />
  <meta property="og:description" content="Kaccāyanavagga 2. Vakkalittheraapadāna “Ito satasahassamhi, kappe uppajji nāyako; Anomanāmo amito, nāmena padumuttaro. Padumākāravadano, padumāmalasucchavī; Lokenānupalittova, toyena padumaṁ yathā. Vīro padumapattakkho, kanto ca padumaṁ yathā; Padumuttaragandhova, tasmā so padumuttaro. Lokajeṭṭho ca nimmāno, andhānaṁ nayanūpamo; Santaveso guṇanidhi, karuṇāmatisāgaro. Sa kadāci mahāvīro, brahmāsurasuraccito; Sadevamanujākiṇṇe, janamajjhe jinuttamo. Vadanena sugandhena, madhurena …" />
  <meta name="twitter:description" content="Kaccāyanavagga 2. Vakkalittheraapadāna “Ito satasahassamhi, kappe uppajji nāyako; Anomanāmo amito, nāmena padumuttaro. Padumākāravadano, padumāmalasucchavī; Lokenānupalittova, toyena padumaṁ yathā. Vīro padumapattakkho, kanto ca padumaṁ yathā; Padumuttaragandhova, tasmā so padumuttaro. Lokajeṭṭho ca nimmāno, andhānaṁ nayanūpamo; Santaveso guṇanidhi, karuṇāmatisāgaro. Sa kadāci mahāvīro, brahmāsurasuraccito; Sadevamanujākiṇṇe, janamajjhe jinuttamo. Vadanena sugandhena, madhurena …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="vakkalittheraapadana">
<h3><a href="#vakkalittheraapadana">2. Vakkalittheraapadāna</a></h3>
<p id="tha-ap534c1p1">
<span class="m-text m-primary">“Ito satasahassamhi,</span><br />
</p>
<p id="tha-ap534c1p2">
<span class="m-text m-primary">kappe uppajji nāyako;</span><br />
</p>
<p id="tha-ap534c1p3">
<span class="m-text m-primary">Anomanāmo amito,</span><br />
</p>
<p id="tha-ap534c1p4">
<span class="m-text m-primary">nāmena padumuttaro.</span><br />
</p>
<p id="tha-ap534c2p1">
<span class="m-text m-primary">Padumākāravadano,</span><br />
</p>
<p id="tha-ap534c2p2">
<span class="m-text m-primary">padumāmalasucchavī;</span><br />
</p>
<p id="tha-ap534c2p3">
<span class="m-text m-primary">Lokenānupalittova,</span><br />
</p>
<p id="tha-ap534c2p4">
<span class="m-text m-primary">toyena padumaṁ yathā.</span><br />
</p>
<p id="tha-ap534c3p1">
<span class="m-text m-primary">Vīro padumapattakkho,</span><br />
</p>
<p id="tha-ap534c3p2">
<span class="m-text m-primary">kanto ca padumaṁ yathā;</span><br />
</p>
<p id="tha-ap534c3p3">
<span class="m-text m-primary">Padumuttaragandhova,</span><br />
</p>
<p id="tha-ap534c3p4">
<span class="m-text m-primary">tasmā so padumuttaro.</span><br />
</p>
<p id="tha-ap534c4p1">
<span class="m-text m-primary">Lokajeṭṭho ca nimmāno,</span><br />
</p>
<p id="tha-ap534c4p2">
<span class="m-text m-primary">andhānaṁ nayanūpamo;</span><br />
</p>
<p id="tha-ap534c4p3">
<span class="m-text m-primary">Santaveso guṇanidhi,</span><br />
</p>
<p id="tha-ap534c4p4">
<span class="m-text m-primary">karuṇāmatisāgaro.</span><br />
</p>
<p id="tha-ap534c5p1">
<span class="m-text m-primary">Sa kadāci mahāvīro,</span><br />
</p>
<p id="tha-ap534c5p2">
<span class="m-text m-primary">brahmāsurasuraccito;</span><br />
</p>
<p id="tha-ap534c5p3">
<span class="m-text m-primary">Sadevamanujākiṇṇe,</span><br />
</p>
<p id="tha-ap534c5p4">
<span class="m-text m-primary">janamajjhe jinuttamo.</span><br />
</p>
<p id="tha-ap534c6p1">
<span class="m-text m-primary">Vadanena sugandhena,</span><br />
</p>
<p id="tha-ap534c6p2">
<span class="m-text m-primary">madhurena rutena ca;</span><br />
</p>
<p id="tha-ap534c6p3">
<span class="m-text m-primary">Rañjayaṁ parisaṁ sabbaṁ,</span><br />
</p>
<p id="tha-ap534c6p4">
<span class="m-text m-primary">santhavī sāvakaṁ sakaṁ.</span><br />
</p>
<p id="tha-ap534c7p1">
<span class="m-text m-primary">Saddhādhimutto sumati,</span><br />
</p>
<p id="tha-ap534c7p2">
<span class="m-text m-primary">mama dassanalālaso;</span><br />
</p>
<p id="tha-ap534c7p3">
<span class="m-text m-primary">Natthi etādiso añño,</span><br />
</p>
<p id="tha-ap534c7p4">
<span class="m-text m-primary">yathāyaṁ bhikkhu vakkali.</span><br />
</p>
<p id="tha-ap534c8p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap534c8p2">
<span class="m-text m-primary">nagare brāhmaṇatrajo;</span><br />
</p>
<p id="tha-ap534c8p3">
<span class="m-text m-primary">Hutvā sutvā ca taṁ vākyaṁ,</span><br />
</p>
<p id="tha-ap534c8p4">
<span class="m-text m-primary">taṁ ṭhānamabhirocayiṁ.</span><br />
</p>
<p id="tha-ap534c9p1">
<span class="m-text m-primary">Sasāvakaṁ taṁ vimalaṁ,</span><br />
</p>
<p id="tha-ap534c9p2">
<span class="m-text m-primary">nimantetvā tathāgataṁ;</span><br />
</p>
<p id="tha-ap534c9p3">
<span class="m-text m-primary">Sattāhaṁ bhojayitvāna,</span><br />
</p>
<p id="tha-ap534c9p4">
<span class="m-text m-primary">dussehacchādayiṁ tadā.</span><br />
</p>
<p id="tha-ap534c10p1">
<span class="m-text m-primary">Nipacca sirasā tassa,</span><br />
</p>
<p id="tha-ap534c10p2">
<span class="m-text m-primary">anantaguṇasāgare;</span><br />
</p>
<p id="tha-ap534c10p3">
<span class="m-text m-primary">Nimuggo pītisampuṇṇo,</span><br />
</p>
<p id="tha-ap534c10p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap534c11p1">
<span class="m-text m-primary">‘Yo so tayā santhavito,</span><br />
</p>
<p id="tha-ap534c11p2">
<span class="m-text m-primary">ito sattamake muni;</span><br />
</p>
<p id="tha-ap534c11p3">
<span class="m-text m-primary">Bhikkhu saddhāvataṁ aggo,</span><br />
</p>
<p id="tha-ap534c11p4">
<span class="m-text m-primary">tādiso homahaṁ mune’.</span><br />
</p>
<p id="tha-ap534c12p1">
<span class="m-text m-primary">Evaṁ vutte, mahāvīro,</span><br />
</p>
<p id="tha-ap534c12p2">
<span class="m-text m-primary">anāvaraṇadassano;</span><br />
</p>
<p id="tha-ap534c12p3">
<span class="m-text m-primary">Imaṁ vākyaṁ udīresi,</span><br />
</p>
<p id="tha-ap534c12p4">
<span class="m-text m-primary">parisāya mahāmuni.</span><br />
</p>
<p id="tha-ap534c13p1">
<span class="m-text m-primary">‘Passathetaṁ māṇavakaṁ,</span><br />
</p>
<p id="tha-ap534c13p2">
<span class="m-text m-primary">pītamaṭṭhanivāsanaṁ;</span><br />
</p>
<p id="tha-ap534c13p3">
<span class="m-text m-primary">Hemayaññopacitaṅgaṁ,</span><br />
</p>
<p id="tha-ap534c13p4">
<span class="m-text m-primary">jananettamanoharaṁ.</span><br />
</p>
<p id="tha-ap534c14p1">
<span class="m-text m-primary">Eso anāgataddhāne,</span><br />
</p>
<p id="tha-ap534c14p2">
<span class="m-text m-primary">gotamassa mahesino;</span><br />
</p>
<p id="tha-ap534c14p3">
<span class="m-text m-primary">Aggo saddhādhimuttānaṁ,</span><br />
</p>
<p id="tha-ap534c14p4">
<span class="m-text m-primary">sāvakoyaṁ bhavissati.</span><br />
</p>
<p id="tha-ap534c15p1">
<span class="m-text m-primary">Devabhūto manusso vā,</span><br />
</p>
<p id="tha-ap534c15p2">
<span class="m-text m-primary">sabbasantāpavajjito;</span><br />
</p>
<p id="tha-ap534c15p3">
<span class="m-text m-primary">Sabbabhogaparibyūḷho,</span><br />
</p>
<p id="tha-ap534c15p4">
<span class="m-text m-primary">sukhito saṁsarissati.</span><br />
</p>
<p id="tha-ap534c16p1">
<span class="m-text m-primary">Satasahassito kappe,</span><br />
</p>
<p id="tha-ap534c16p2">
<span class="m-text m-primary">okkākakulasambhavo;</span><br />
</p>
<p id="tha-ap534c16p3">
<span class="m-text m-primary">Gotamo nāma gottena,</span><br />
</p>
<p id="tha-ap534c16p4">
<span class="m-text m-primary">satthā loke bhavissati.</span><br />
</p>
<p id="tha-ap534c17p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap534c17p2">
<span class="m-text m-primary">oraso dhammanimmito;</span><br />
</p>
<p id="tha-ap534c17p3">
<span class="m-text m-primary">Vakkali nāma nāmena,</span><br />
</p>
<p id="tha-ap534c17p4">
<span class="m-text m-primary">hessati satthu sāvako’.</span><br />
</p>
<p id="tha-ap534c18p1">
<span class="m-text m-primary">Tena kammavisesena,</span><br />
</p>
<p id="tha-ap534c18p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap534c18p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap534c18p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap534c19p1">
<span class="m-text m-primary">Sabbattha sukhito hutvā,</span><br />
</p>
<p id="tha-ap534c19p2">
<span class="m-text m-primary">saṁsaranto bhavābhave;</span><br />
</p>
<p id="tha-ap534c19p3">
<span class="m-text m-primary">Sāvatthiyaṁ pure jāto,</span><br />
</p>
<p id="tha-ap534c19p4">
<span class="m-text m-primary">kule aññatare ahaṁ.</span><br />
</p>
<p id="tha-ap534c20p1">
<span class="m-text m-primary">Nonītasukhumālaṁ maṁ,</span><br />
</p>
<p id="tha-ap534c20p2">
<span class="m-text m-primary">jātapallavakomalaṁ;</span><br />
</p>
<p id="tha-ap534c20p3">
<span class="m-text m-primary">Mandaṁ uttānasayanaṁ,</span><br />
</p>
<p id="tha-ap534c20p4">
<span class="m-text m-primary">pisācībhayatajjitā.</span><br />
</p>
<p id="tha-ap534c21p1">
<span class="m-text m-primary">Pādamūle mahesissa,</span><br />
</p>
<p id="tha-ap534c21p2">
<span class="m-text m-primary">sāyesuṁ dīnamānasā;</span><br />
</p>
<p id="tha-ap534c21p3">
<span class="m-text m-primary">‘Imaṁ dadāma te nātha,</span><br />
</p>
<p id="tha-ap534c21p4">
<span class="m-text m-primary">saraṇaṁ hohi nāyaka’.</span><br />
</p>
<p id="tha-ap534c22p1">
<span class="m-text m-primary">Tadā paṭiggahi so maṁ,</span><br />
</p>
<p id="tha-ap534c22p2">
<span class="m-text m-primary">bhītānaṁ saraṇo muni;</span><br />
</p>
<p id="tha-ap534c22p3">
<span class="m-text m-primary">Jālinā cakkaṅkitena,</span><br />
</p>
<p id="tha-ap534c22p4">
<span class="m-text m-primary">mudukomalapāṇinā.</span><br />
</p>
<p id="tha-ap534c23p1">
<span class="m-text m-primary">Tadā pabhuti tenāhaṁ,</span><br />
</p>
<p id="tha-ap534c23p2">
<span class="m-text m-primary">arakkheyyena rakkhito;</span><br />
</p>
<p id="tha-ap534c23p3">
<span class="m-text m-primary">Sabbaveravinimutto,</span><br />
</p>
<p id="tha-ap534c23p4">
<span class="m-text m-primary">sukhena parivuddhito.</span><br />
</p>
<p id="tha-ap534c24p1">
<span class="m-text m-primary">Sugatena vinā bhūto,</span><br />
</p>
<p id="tha-ap534c24p2">
<span class="m-text m-primary">ukkaṇṭhāmi muhuttakaṁ;</span><br />
</p>
<p id="tha-ap534c24p3">
<span class="m-text m-primary">Jātiyā sattavassohaṁ,</span><br />
</p>
<p id="tha-ap534c24p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap534c25p1">
<span class="m-text m-primary">Sabbapāramisambhūtaṁ,</span><br />
</p>
<p id="tha-ap534c25p2">
<span class="m-text m-primary">nīlakkhinayanaṁ varaṁ;</span><br />
</p>
<p id="tha-ap534c25p3">
<span class="m-text m-primary">Rūpaṁ sabbasubhākiṇṇaṁ,</span><br />
</p>
<p id="tha-ap534c25p4">
<span class="m-text m-primary">atitto viharāmahaṁ.</span><br />
</p>
<p id="tha-ap534c26p1">
<span class="m-text m-primary">Buddharūparatiṁ ñatvā,</span><br />
</p>
<p id="tha-ap534c26p2">
<span class="m-text m-primary">tadā ovadi maṁ jino;</span><br />
</p>
<p id="tha-ap534c26p3">
<span class="m-text m-primary">‘Alaṁ vakkali kiṁ rūpe,</span><br />
</p>
<p id="tha-ap534c26p4">
<span class="m-text m-primary">ramase bālanandite.</span><br />
</p>
<p id="tha-ap534c27p1">
<span class="m-text m-primary">Yo hi passati saddhammaṁ,</span><br />
</p>
<p id="tha-ap534c27p2">
<span class="m-text m-primary">so maṁ passati paṇḍito;</span><br />
</p>
<p id="tha-ap534c27p3">
<span class="m-text m-primary">Apassamāno saddhammaṁ,</span><br />
</p>
<p id="tha-ap534c27p4">
<span class="m-text m-primary">maṁ passampi na passati.</span><br />
</p>
<p id="tha-ap534c28p1">
<span class="m-text m-primary">Anantādīnavo kāyo,</span><br />
</p>
<p id="tha-ap534c28p2">
<span class="m-text m-primary">visarukkhasamūpamo;</span><br />
</p>
<p id="tha-ap534c28p3">
<span class="m-text m-primary">Āvāso sabbarogānaṁ,</span><br />
</p>
<p id="tha-ap534c28p4">
<span class="m-text m-primary">puñjo dukkhassa kevalo.</span><br />
</p>
<p id="tha-ap534c29p1">
<span class="m-text m-primary">Nibbindiya tato rūpe,</span><br />
</p>
<p id="tha-ap534c29p2">
<span class="m-text m-primary">khandhānaṁ udayabbayaṁ;</span><br />
</p>
<p id="tha-ap534c29p3">
<span class="m-text m-primary">Passa upakkilesānaṁ,</span><br />
</p>
<p id="tha-ap534c29p4">
<span class="m-text m-primary">sukhenantaṁ gamissasi’.</span><br />
</p>
<p id="tha-ap534c30p1">
<span class="m-text m-primary">Evaṁ tenānusiṭṭhohaṁ,</span><br />
</p>
<p id="tha-ap534c30p2">
<span class="m-text m-primary">nāyakena hitesinā;</span><br />
</p>
<p id="tha-ap534c30p3">
<span class="m-text m-primary">Gijjhakūṭaṁ samāruyha,</span><br />
</p>
<p id="tha-ap534c30p4">
<span class="m-text m-primary">jhāyāmi girikandare.</span><br />
</p>
<p id="tha-ap534c31p1">
<span class="m-text m-primary">Ṭhito pabbatapādamhi,</span><br />
</p>
<p id="tha-ap534c31p2">
<span class="m-text m-primary">assāsayi mahāmuni;</span><br />
</p>
<p id="tha-ap534c31p3">
<span class="m-text m-primary">Vakkalīti jino vācaṁ,</span><br />
</p>
<p id="tha-ap534c31p4">
<span class="m-text m-primary">taṁ sutvā mudito ahaṁ.</span><br />
</p>
<p id="tha-ap534c32p1">
<span class="m-text m-primary">Pakkhandiṁ selapabbhāre,</span><br />
</p>
<p id="tha-ap534c32p2">
<span class="m-text m-primary">anekasataporise;</span><br />
</p>
<p id="tha-ap534c32p3">
<span class="m-text m-primary">Tadā buddhānubhāvena,</span><br />
</p>
<p id="tha-ap534c32p4">
<span class="m-text m-primary">sukheneva mahiṁ gato.</span><br />
</p>
<p id="tha-ap534c33p1">
<span class="m-text m-primary">Punopi dhammaṁ deseti,</span><br />
</p>
<p id="tha-ap534c33p2">
<span class="m-text m-primary">khandhānaṁ udayabbayaṁ;</span><br />
</p>
<p id="tha-ap534c33p3">
<span class="m-text m-primary">Tamahaṁ dhammamaññāya,</span><br />
</p>
<p id="tha-ap534c33p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap534c34p1">
<span class="m-text m-primary">Sumahāparisamajjhe,</span><br />
</p>
<p id="tha-ap534c34p2">
<span class="m-text m-primary">tadā maṁ caraṇantago;</span><br />
</p>
<p id="tha-ap534c34p3">
<span class="m-text m-primary">Aggaṁ saddhādhimuttānaṁ,</span><br />
</p>
<p id="tha-ap534c34p4">
<span class="m-text m-primary">paññapesi mahāmati.</span><br />
</p>
<p id="tha-ap534c35p1">
<span class="m-text m-primary">Satasahassito kappe,</span><br />
</p>
<p id="tha-ap534c35p2">
<span class="m-text m-primary">yaṁ kammamakariṁ tadā;</span><br />
</p>
<p id="tha-ap534c35p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap534c35p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap534c36p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap534c36p2">
<span class="m-text m-primary">…pe…</span><br />
</p>
<p id="tha-ap534c36p3">
<span class="m-text m-primary">viharāmi anāsavo.</span><br />
</p>
<p id="tha-ap534c37p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap534c37p2">
<span class="m-text m-primary">…pe…</span><br />
</p>
<p id="tha-ap534c37p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap534c38p1">
<span class="m-text m-primary">Paṭisambhidā catasso,</span><br />
</p>
<p id="tha-ap534c38p2">
<span class="m-text m-primary">…pe…</span><br />
</p>
<p id="tha-ap534c38p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap534c39p1">
<span class="m-text m-primary">Itthaṁ sudaṁ āyasmā vakkalitthero imā gāthāyo abhāsitthāti.</span><br />
</p>
<p id="tha-ap534c40p1">
<span class="m-text m-primary">Vakkalittherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>