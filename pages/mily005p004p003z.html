<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily005p004p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily005p004p003z.html" />
  <meta property="og:description" content="Meṇḍakapañha Sabbaññutañāṇavagga 3. Musāvādagarulahubhāvapañha “Bhante nāgasena, bhāsitampetaṁ bhagavatā— ‘sampajānamusāvāde pārājiko hotī’ti. Puna ca bhaṇitaṁ— ‘sampajānamusāvāde lahukaṁ āpattiṁ āpajjati ekassa santike desanāvatthukan’ti. Bhante nāgasena, ko panettha viseso, kiṅkāraṇaṁ, yañcekena musāvādena ucchijjati, yañcekena musāvādena satekiccho hoti? Yadi, bhante nāgasena, bhagavatā bhaṇitaṁ— ‘sampajānamusāvāde pārājiko hotī …" />
  <meta name="twitter:description" content="Meṇḍakapañha Sabbaññutañāṇavagga 3. Musāvādagarulahubhāvapañha “Bhante nāgasena, bhāsitampetaṁ bhagavatā— ‘sampajānamusāvāde pārājiko hotī’ti. Puna ca bhaṇitaṁ— ‘sampajānamusāvāde lahukaṁ āpattiṁ āpajjati ekassa santike desanāvatthukan’ti. Bhante nāgasena, ko panettha viseso, kiṅkāraṇaṁ, yañcekena musāvādena ucchijjati, yañcekena musāvādena satekiccho hoti? Yadi, bhante nāgasena, bhagavatā bhaṇitaṁ— ‘sampajānamusāvāde pārājiko hotī …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="sabbannutananavagga">
<h3><a href="#sabbannutananavagga">Sabbaññutañāṇavagga</a></h3>
<section id="musavadagarulahubhavapanha">
<h4><a href="#musavadagarulahubhavapanha">3. Musāvādagarulahubhāvapañha</a></h4>
<p id="mil5p4p3c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p4p3c1p2">
<span class="m-text m-primary">‘sampajānamusāvāde pārājiko hotī’ti.</span><br />
</p>
<p id="mil5p4p3c1p3">
<span class="m-text m-primary">Puna ca bhaṇitaṁ—</span><br />
</p>
<p id="mil5p4p3c1p4">
<span class="m-text m-primary">‘sampajānamusāvāde lahukaṁ āpattiṁ āpajjati ekassa santike desanāvatthukan’ti.</span><br />
</p>
<p id="mil5p4p3c1p5">
<span class="m-text m-primary">Bhante nāgasena, ko panettha viseso, kiṅkāraṇaṁ, yañcekena musāvādena ucchijjati, yañcekena musāvādena satekiccho hoti?</span><br />
</p>
<p id="mil5p4p3c1p6">
<span class="m-text m-primary">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p4p3c1p7">
<span class="m-text m-primary">‘sampajānamusāvāde pārājiko hotī’ti, tena hi ‘sampajānamusāvāde lahukaṁ āpattiṁ āpajjati ekassa santike desanāvatthukan’ti yaṁ vacanaṁ, taṁ micchā.</span><br />
</p>
<p id="mil5p4p3c1p8">
<span class="m-text m-primary">Yadi tathāgatena bhaṇitaṁ—</span><br />
</p>
<p id="mil5p4p3c1p9">
<span class="m-text m-primary">‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tena hi ‘sampajānamusāvāde pārājiko hotī’ti tampi vacanaṁ micchā.</span><br />
</p>
<p id="mil5p4p3c1p10">
<span class="m-text m-primary">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p4p3c2p1">
<span class="m-text m-primary">“Bhāsitampetaṁ, mahārāja, bhagavatā—</span><br />
</p>
<p id="mil5p4p3c2p2">
<span class="m-text m-primary">‘sampajānamusāvāde pārājiko hotī’ti.</span><br />
</p>
<p id="mil5p4p3c2p3">
<span class="m-text m-primary">Bhaṇitañca—</span><br />
</p>
<p id="mil5p4p3c2p4">
<span class="m-text m-primary">‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tañca pana vatthuvasena garukalahukaṁ hoti.</span><br />
</p>
<p id="mil5p4p3c2p5">
<span class="m-text m-primary">Taṁ kiṁ maññasi, mahārāja, idha koci puriso parassa pāṇinā pahāraṁ dadeyya, tassa tumhe kiṁ daṇḍaṁ dhārethā”ti?</span><br />
</p>
<p id="mil5p4p3c2p6">
<span class="m-text m-primary">“Yadi so, bhante, āha—</span><br />
</p>
<p id="mil5p4p3c2p7">
<span class="m-text m-primary">‘nakkhamāmī’ti, tassa mayaṁ akkhamamāne kahāpaṇaṁ harāpemā”ti.</span><br />
</p>
<p id="mil5p4p3c2p8">
<span class="m-text m-primary">“Idha pana, mahārāja, soyeva puriso tava pāṇinā pahāraṁ dadeyya, tassa pana ko daṇḍo”ti?</span><br />
</p>
<p id="mil5p4p3c2p9">
<span class="m-text m-primary">“Hatthampissa, bhante, chedāpeyyāma, pādampi chedāpeyyāma, yāva sīsaṁ kaḷīracchejjaṁ chedāpeyyāma, sabbampi taṁ gehaṁ vilumpāpeyyāma, ubhatopakkhe yāva sattamaṁ kulaṁ samugghātāpeyyāmā”ti.</span><br />
</p>
<p id="mil5p4p3c2p10">
<span class="m-text m-primary">“Ko panettha, mahārāja, viseso, kiṅkāraṇaṁ, yaṁ ekassa pāṇippahāre sukhumo kahāpaṇo daṇḍo, yaṁ tava pāṇippahāre hatthacchejjaṁ pādacchejjaṁ yāva kaḷīracchejjaṁ sabbagehādānaṁ ubhatopakkhe yāva sattamakulā samugghāto”ti?</span><br />
</p>
<p id="mil5p4p3c2p11">
<span class="m-text m-primary">“Manussantarena, bhante”ti.</span><br />
</p>
<p id="mil5p4p3c2p12">
<span class="m-text m-primary">“Evameva kho, mahārāja, sampajānamusāvādo vatthuvasena garukalahuko hotī”ti.</span><br />
</p>
<p id="mil5p4p3c2p13">
<span class="m-text m-primary">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p4p3c3p1">
<span class="m-text m-primary">Musāvādagarulahubhāvapañho tatiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>