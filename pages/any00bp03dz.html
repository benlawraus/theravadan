<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; an &raquo; an10 &raquo; Aṅguttara Nikāya 10 | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/any00bp03dz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Aṅguttara Nikāya 10" />
  <meta name="twitter:title" content="Aṅguttara Nikāya 10" />
  <meta property="og:url" content="https://theravadan.org/pages/any00bp03dz.html" />
  <meta property="og:description" content="Numbered Discourses 10 10. Upālivagga 10. With Upāli 95. Uttiyasutta 95. With Uttiya Atha kho uttiyo paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. Then the wanderer Uttiya went up to the Buddha, and exchanged greetings with him. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho …" />
  <meta name="twitter:description" content="Numbered Discourses 10 10. Upālivagga 10. With Upāli 95. Uttiyasutta 95. With Uttiya Atha kho uttiyo paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. Then the wanderer Uttiya went up to the Buddha, and exchanged greetings with him. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-an-index.html">an</a> &raquo;
            <a href="https://theravadan.org/pages/ms-sutta-an-an10-index.html">an10</a> &raquo;
          </span>
          Aṅguttara Nikāya 10
        </h1>
<!-- content -->
<p><span class="m-text">Numbered Discourses 10</span></p>
<section id="upalivagga">
<h2><a href="#upalivagga">10. Upālivagga</a></h2>
<p><span class="m-text">10. With Upāli</span></p>
<section id="uttiyasutta">
<h3><a href="#uttiyasutta">95. Uttiyasutta</a></h3>
<p><span class="m-text">95. With Uttiya</span></p>
<p id="an10p95c1p1">
<span class="m-text m-primary">Atha kho uttiyo paribbājako yena bhagavā tenupasaṅkami; upasaṅkamitvā bhagavatā saddhiṁ sammodi.</span><br />
<span class="m-text">Then the wanderer Uttiya went up to the Buddha, and exchanged greetings with him.</span><br />
</p>
<p id="an10p95c1p2">
<span class="m-text m-primary">Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho uttiyo paribbājako bhagavantaṁ etadavoca:</span><br />
<span class="m-text">When the greetings and polite conversation were over, he sat down to one side and said to the Buddha,</span><br />
</p>
<p id="an10p95c1p3">
<span class="m-text m-primary">“kiṁ nu kho, bho gotama, sassato loko, idameva saccaṁ moghamaññan”ti?</span><br />
<span class="m-text">“Master Gotama, is this right: ‘The cosmos is eternal. This is the only truth, other ideas are silly’?”</span><br />
</p>
<p id="an10p95c1p4">
<span class="m-text m-primary">“Abyākataṁ kho etaṁ, uttiya, mayā:</span><br />
<span class="m-text">“This has not been declared by me, Uttiya.”</span><br />
</p>
<p id="an10p95c1p5">
<span class="m-text m-primary">‘sassato loko, idameva saccaṁ moghamaññan’”ti.</span><br />
</p>
<p id="an10p95c2p1">
<span class="m-text m-primary">“Kiṁ pana, bho gotama, asassato loko, idameva saccaṁ moghamaññan”ti?</span><br />
<span class="m-text">“Then is this right: ‘The cosmos is not eternal. This is the only truth, other ideas are silly’?”</span><br />
</p>
<p id="an10p95c2p2">
<span class="m-text m-primary">“Etampi kho, uttiya, abyākataṁ mayā:</span><br />
<span class="m-text">“This has not been declared by me, Uttiya.”</span><br />
</p>
<p id="an10p95c2p3">
<span class="m-text m-primary">‘asassato loko, idameva saccaṁ moghamaññan’”ti.</span><br />
</p>
<p id="an10p95c3p1">
<span class="m-text m-primary">“Kiṁ nu kho, bho gotama, antavā loko …pe…</span><br />
<span class="m-text">“Then is this right: ‘The world is finite …’ …</span><br />
</p>
<p id="an10p95c3p2">
<span class="m-text m-primary">anantavā loko …</span><br />
<span class="m-text">‘The world is infinite …’ …</span><br />
</p>
<p id="an10p95c3p3">
<span class="m-text m-primary">taṁ jīvaṁ taṁ sarīraṁ …</span><br />
<span class="m-text">‘The soul and the body are the same thing …’ …</span><br />
</p>
<p id="an10p95c3p4">
<span class="m-text m-primary">aññaṁ jīvaṁ aññaṁ sarīraṁ …</span><br />
<span class="m-text">‘The soul and the body are different things …’ …</span><br />
</p>
<p id="an10p95c3p5">
<span class="m-text m-primary">hoti tathāgato paraṁ maraṇā …</span><br />
<span class="m-text">‘A Realized One exists after death …’ …</span><br />
</p>
<p id="an10p95c3p6">
<span class="m-text m-primary">na hoti tathāgato paraṁ maraṇā …</span><br />
<span class="m-text">‘A Realized One doesn’t exist after death …’ …</span><br />
</p>
<p id="an10p95c3p7">
<span class="m-text m-primary">hoti ca na ca hoti tathāgato paraṁ maraṇā …</span><br />
<span class="m-text">‘A Realized One both exists and doesn’t exist after death …’ …</span><br />
</p>
<p id="an10p95c3p8">
<span class="m-text m-primary">neva hoti na na hoti tathāgato paraṁ maraṇā, idameva saccaṁ moghamaññan”ti?</span><br />
<span class="m-text">‘A Realized One neither exists nor doesn’t exist after death. This is the only truth, other ideas are silly’?”</span><br />
</p>
<p id="an10p95c3p9">
<span class="m-text m-primary">“Etampi kho, uttiya, abyākataṁ mayā:</span><br />
<span class="m-text">“This has not been declared by me, Uttiya.”</span><br />
</p>
<p id="an10p95c3p10">
<span class="m-text m-primary">‘neva hoti na na hoti tathāgato paraṁ maraṇā, idameva saccaṁ moghamaññan’”ti.</span><br />
</p>
<p id="an10p95c4p1">
<span class="m-text m-primary">“‘Kiṁ nu kho, bho gotama, sassato loko, idameva saccaṁ moghamaññan’ti, iti puṭṭho samāno ‘abyākataṁ kho etaṁ, uttiya, mayā—</span><br />
<span class="m-text">“When asked about all these points, Master Gotama says that they have not been declared by him.</span><br />
</p>
<p id="an10p95c4p2">
<span class="m-text m-primary">sassato loko, idameva saccaṁ moghamaññan’ti vadesi.</span><br />
</p>
<p id="an10p95c5p1">
<span class="m-text m-primary">‘Kiṁ pana, bho gotama, asassato loko, idameva saccaṁ moghamaññan’ti, iti puṭṭho samāno:</span><br />
</p>
<p id="an10p95c5p2">
<span class="m-text m-primary">‘etampi kho, uttiya, abyākataṁ mayā asassato loko, idameva saccaṁ moghamaññan’ti vadesi.</span><br />
</p>
<p id="an10p95c6p1">
<span class="m-text m-primary">‘Kiṁ nu kho, bho gotama, antavā loko …pe…</span><br />
</p>
<p id="an10p95c6p2">
<span class="m-text m-primary">anantavā loko …</span><br />
</p>
<p id="an10p95c6p3">
<span class="m-text m-primary">taṁ jīvaṁ taṁ sarīraṁ …</span><br />
</p>
<p id="an10p95c6p4">
<span class="m-text m-primary">aññaṁ jīvaṁ aññaṁ sarīraṁ …</span><br />
</p>
<p id="an10p95c6p5">
<span class="m-text m-primary">hoti tathāgato paraṁ maraṇā …</span><br />
</p>
<p id="an10p95c6p6">
<span class="m-text m-primary">na hoti tathāgato paraṁ maraṇā …</span><br />
</p>
<p id="an10p95c6p7">
<span class="m-text m-primary">hoti ca na ca hoti tathāgato paraṁ maraṇā …</span><br />
</p>
<p id="an10p95c6p8">
<span class="m-text m-primary">neva hoti na na hoti tathāgato paraṁ maraṇā, idameva saccaṁ moghamaññan’ti, iti puṭṭho samāno:</span><br />
</p>
<p id="an10p95c6p9">
<span class="m-text m-primary">‘etampi kho, uttiya, abyākataṁ mayā—</span><br />
</p>
<p id="an10p95c6p10">
<span class="m-text m-primary">neva hoti na na hoti tathāgato paraṁ maraṇā, idameva saccaṁ moghamaññan’ti vadesi.</span><br />
</p>
<p id="an10p95c6p11">
<span class="m-text m-primary">Atha kiñcarahi bhotā gotamena byākatan”ti?</span><br />
<span class="m-text">So what exactly has been declared by Master Gotama?”</span><br />
</p>
<p id="an10p95c7p1">
<span class="m-text m-primary">“Abhiññāya kho ahaṁ, uttiya, sāvakānaṁ dhammaṁ desemi sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāyā”ti.</span><br />
<span class="m-text">“Uttiya, I teach my disciples from my own insight in order to purify sentient beings, to get past sorrow and crying, to make an end of pain and sadness, to end the cycle of suffering, and to realize extinguishment.”</span><br />
</p>
<p id="an10p95c8p1">
<span class="m-text m-primary">“Yaṁ panetaṁ bhavaṁ gotamo abhiññāya sāvakānaṁ dhammaṁ desesi sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, sabbo vā tena loko nīyati upaḍḍho vā tibhāgo vā”ti?</span><br />
<span class="m-text">“But when Master Gotama teaches in this way, is the whole world saved, or half, or a third?”</span><br />
</p>
<p id="an10p95c8p2">
<span class="m-text m-primary">Evaṁ vutte, bhagavā tuṇhī ahosi.</span><br />
<span class="m-text">But when he said this, the Buddha kept silent.</span><br />
</p>
<p id="an10p95c9p1">
<span class="m-text m-primary">Atha kho āyasmato ānandassa etadahosi:</span><br />
<span class="m-text">Then Venerable Ānanda thought,</span><br />
</p>
<p id="an10p95c9p2">
<span class="m-text m-primary">“mā hevaṁ kho uttiyo paribbājako pāpakaṁ diṭṭhigataṁ paṭilabhi:</span><br />
<span class="m-text">“The wanderer Uttiya must not get the harmful misconception:</span><br />
</p>
<p id="an10p95c9p3">
<span class="m-text m-primary">‘sabbasāmukkaṁsikaṁ vata me samaṇo gotamo pañhaṁ puṭṭho saṁsādeti, no vissajjeti, na nūna visahatī’ti.</span><br />
<span class="m-text">‘When the ascetic Gotama was asked this all-important question he falters without answering. He just can’t do it!’</span><br />
</p>
<p id="an10p95c9p4">
<span class="m-text m-primary">Tadassa uttiyassa paribbājakassa dīgharattaṁ ahitāya dukkhāyā”ti.</span><br />
<span class="m-text">That would be for his lasting harm and suffering.”</span><br />
</p>
<p id="an10p95c10p1">
<span class="m-text m-primary">Atha kho āyasmā ānando uttiyaṁ paribbājakaṁ etadavoca:</span><br />
<span class="m-text">Then Ānanda said to the wanderer Uttiya,</span><br />
</p>
<p id="an10p95c10p2">
<span class="m-text m-primary">“tenahāvuso uttiya, upamaṁ te karissāmi.</span><br />
<span class="m-text">“Well then, Reverend Uttiya, I shall give you a simile.</span><br />
</p>
<p id="an10p95c10p3">
<span class="m-text m-primary">Upamāya m’idhekacce viññū purisā bhāsitassa atthaṁ ājānanti.</span><br />
<span class="m-text">For by means of a simile some sensible people understand the meaning of what is said.</span><br />
</p>
<p id="an10p95c10p4">
<span class="m-text m-primary">Seyyathāpi, āvuso uttiya, rañño paccantimaṁ nagaraṁ daḷhuddhāpaṁ daḷhapākāratoraṇaṁ ekadvāraṁ.</span><br />
<span class="m-text">Suppose there was a king’s frontier citadel with fortified embankments, ramparts, and arches, and a single gate.</span><br />
</p>
<p id="an10p95c10p5">
<span class="m-text m-primary">Tatrassa dovāriko paṇḍito byatto medhāvī aññātānaṁ nivāretā ñātānaṁ pavesetā.</span><br />
<span class="m-text">And it has a gatekeeper who is astute, competent, and clever. He keeps strangers out and lets known people in.</span><br />
</p>
<p id="an10p95c10p6">
<span class="m-text m-primary">So tassa nagarassa samantā anupariyāyapathaṁ anukkamati. Anupariyāyapathaṁ anukkamamāno na passeyya pākārasandhiṁ vā pākāravivaraṁ vā, antamaso biḷāranikkhamanamattampi.</span><br />
<span class="m-text">As he walks around the patrol path, he doesn’t see a hole or cleft in the wall, not even one big enough for a cat to slip out.</span><br />
</p>
<p id="an10p95c10p7">
<span class="m-text m-primary">No ca khvassa evaṁ ñāṇaṁ hoti: ‘ettakā pāṇā imaṁ nagaraṁ pavisanti vā nikkhamanti vā’ti.</span><br />
<span class="m-text">He doesn’t know how many creatures enter or leave the citadel.</span><br />
</p>
<p id="an10p95c10p8">
<span class="m-text m-primary">Atha khvassa evamettha hoti: ‘ye kho keci oḷārikā pāṇā imaṁ nagaraṁ pavisanti vā nikkhamanti vā, sabbe te iminā dvārena pavisanti vā nikkhamanti vā’ti.</span><br />
<span class="m-text">But he does know that whatever sizable creatures enter or leave the citadel, all of them do so via this gate.</span><br />
</p>
<p id="an10p95c11p1">
<span class="m-text m-primary">Evamevaṁ kho, āvuso uttiya, na tathāgatassa evaṁ ussukkaṁ hoti: ‘sabbo vā tena loko nīyati, upaḍḍho vā, tibhāgo vā’ti.</span><br />
<span class="m-text">In the same way, it’s not the Realized One’s concern whether the whole world is saved by this, or half, or a third.</span><br />
</p>
<p id="an10p95c11p2">
<span class="m-text m-primary">Atha kho evamettha tathāgatassa hoti: ‘ye kho keci lokamhā nīyiṁsu vā nīyanti vā nīyissanti vā, sabbe te pañca nīvaraṇe pahāya cetaso upakkilese paññāya dubbalīkaraṇe, catūsu satipaṭṭhānesu suppatiṭṭhitacittā, satta bojjhaṅge yathābhūtaṁ bhāvetvā.</span><br />
<span class="m-text">But the Realized One knows that whoever is saved from the world—whether in the past, the future, or the present—all have given up the five hindrances, corruptions of the heart that weaken wisdom. They have firmly established their mind in the four kinds of mindfulness meditation. And they have truly developed the seven awakening factors.</span><br />
</p>
<p id="an10p95c11p3">
<span class="m-text m-primary">Evamete lokamhā nīyiṁsu vā nīyanti vā nīyissanti vā’ti.</span><br />
<span class="m-text">That’s how they’re saved from the world, in the past, future, or present.</span><br />
</p>
<p id="an10p95c11p4">
<span class="m-text m-primary">Yadeva kho tvaṁ, āvuso uttiya, bhagavantaṁ pañhaṁ apucchi tadevetaṁ pañhaṁ bhagavantaṁ aññena pariyāyena apucchi.</span><br />
<span class="m-text">Uttiya, you were just asking the Buddha the same question as before in a different way.</span><br />
</p>
<p id="an10p95c11p5">
<span class="m-text m-primary">Tasmā te taṁ bhagavā na byākāsī”ti.</span><br />
<span class="m-text">That’s why he didn’t answer.”</span><br />
</p>
<p id="an10p95c11p6">
<span class="m-text m-primary">Pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>