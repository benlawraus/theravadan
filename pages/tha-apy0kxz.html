<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-apy0kxz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="/pages/tha-apy0kxz.html" />
  <meta property="og:description" content="Kaṇikāravagga 1 Tikaṇikārapupphiyattheraapadāna “Sumedho nāma sambuddho, bāttiṁsavaralakkhaṇo; Vivekakāmo sambuddho, himavantamupāgamiṁ. Ajjhogayha himavantaṁ, aggo kāruṇiko muni; Pallaṅkamābhujitvāna, nisīdi purisuttamo. Vijjādharo tadā āsiṁ, antalikkhacaro ahaṁ; Tisūlaṁ sukataṁ gayha, gacchāmi ambare tadā. Pabbatagge yathā aggi, puṇṇamāyeva candimā; Vane obhāsate buddho, sālarājāva phullito. Vanaggā nikkhamitvāna, buddharaṁsībhidhāvare …" />
  <meta name="twitter:description" content="Kaṇikāravagga 1 Tikaṇikārapupphiyattheraapadāna “Sumedho nāma sambuddho, bāttiṁsavaralakkhaṇo; Vivekakāmo sambuddho, himavantamupāgamiṁ. Ajjhogayha himavantaṁ, aggo kāruṇiko muni; Pallaṅkamābhujitvāna, nisīdi purisuttamo. Vijjādharo tadā āsiṁ, antalikkhacaro ahaṁ; Tisūlaṁ sukataṁ gayha, gacchāmi ambare tadā. Pabbatagge yathā aggi, puṇṇamāyeva candimā; Vane obhāsate buddho, sālarājāva phullito. Vanaggā nikkhamitvāna, buddharaṁsībhidhāvare …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kanikaravagga">
<h2><a href="#kanikaravagga">Kaṇikāravagga</a></h2>
<section id="tikanikarapupphiyattheraapadana">
<h3><a href="#tikanikarapupphiyattheraapadana">1 Tikaṇikārapupphiyattheraapadāna</a></h3>
<p id="tha-ap503c1p1">
<span class="pali m-text">“Sumedho nāma sambuddho,</span><br />
</p>
<p id="tha-ap503c1p2">
<span class="pali m-text">bāttiṁsavaralakkhaṇo;</span><br />
</p>
<p id="tha-ap503c1p3">
<span class="pali m-text">Vivekakāmo sambuddho,</span><br />
</p>
<p id="tha-ap503c1p4">
<span class="pali m-text">himavantamupāgamiṁ.</span><br />
</p>
<p id="tha-ap503c2p1">
<span class="pali m-text">Ajjhogayha himavantaṁ,</span><br />
</p>
<p id="tha-ap503c2p2">
<span class="pali m-text">aggo kāruṇiko muni;</span><br />
</p>
<p id="tha-ap503c2p3">
<span class="pali m-text">Pallaṅkamābhujitvāna,</span><br />
</p>
<p id="tha-ap503c2p4">
<span class="pali m-text">nisīdi purisuttamo.</span><br />
</p>
<p id="tha-ap503c3p1">
<span class="pali m-text">Vijjādharo tadā āsiṁ,</span><br />
</p>
<p id="tha-ap503c3p2">
<span class="pali m-text">antalikkhacaro ahaṁ;</span><br />
</p>
<p id="tha-ap503c3p3">
<span class="pali m-text">Tisūlaṁ sukataṁ gayha,</span><br />
</p>
<p id="tha-ap503c3p4">
<span class="pali m-text">gacchāmi ambare tadā.</span><br />
</p>
<p id="tha-ap503c4p1">
<span class="pali m-text">Pabbatagge yathā aggi,</span><br />
</p>
<p id="tha-ap503c4p2">
<span class="pali m-text">puṇṇamāyeva candimā;</span><br />
</p>
<p id="tha-ap503c4p3">
<span class="pali m-text">Vane obhāsate buddho,</span><br />
</p>
<p id="tha-ap503c4p4">
<span class="pali m-text">sālarājāva phullito.</span><br />
</p>
<p id="tha-ap503c5p1">
<span class="pali m-text">Vanaggā nikkhamitvāna,</span><br />
</p>
<p id="tha-ap503c5p2">
<span class="pali m-text">buddharaṁsībhidhāvare;</span><br />
</p>
<p id="tha-ap503c5p3">
<span class="pali m-text">Naḷaggivaṇṇasaṅkāsā,</span><br />
</p>
<p id="tha-ap503c5p4">
<span class="pali m-text">disvā cittaṁ pasādayiṁ.</span><br />
</p>
<p id="tha-ap503c6p1">
<span class="pali m-text">Vicinaṁ addasaṁ pupphaṁ,</span><br />
</p>
<p id="tha-ap503c6p2">
<span class="pali m-text">kaṇikāraṁ devagandhikaṁ;</span><br />
</p>
<p id="tha-ap503c6p3">
<span class="pali m-text">Tīṇi pupphāni ādāya,</span><br />
</p>
<p id="tha-ap503c6p4">
<span class="pali m-text">buddhaseṭṭhamapūjayiṁ.</span><br />
</p>
<p id="tha-ap503c7p1">
<span class="pali m-text">Buddhassa ānubhāvena,</span><br />
</p>
<p id="tha-ap503c7p2">
<span class="pali m-text">tīṇi pupphāni me tadā;</span><br />
</p>
<p id="tha-ap503c7p3">
<span class="pali m-text">Uddhaṁvaṇṭā adhopattā,</span><br />
</p>
<p id="tha-ap503c7p4">
<span class="pali m-text">chāyaṁ kubbanti satthuno.</span><br />
</p>
<p id="tha-ap503c8p1">
<span class="pali m-text">Tena kammena sukatena,</span><br />
</p>
<p id="tha-ap503c8p2">
<span class="pali m-text">cetanāpaṇidhīhi ca;</span><br />
</p>
<p id="tha-ap503c8p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap503c8p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap503c9p1">
<span class="pali m-text">Tattha me sukataṁ byamhaṁ,</span><br />
</p>
<p id="tha-ap503c9p2">
<span class="pali m-text">kaṇikārīti ñāyati;</span><br />
</p>
<p id="tha-ap503c9p3">
<span class="pali m-text">Saṭṭhiyojanamubbedhaṁ,</span><br />
</p>
<p id="tha-ap503c9p4">
<span class="pali m-text">tiṁsayojanavitthataṁ.</span><br />
</p>
<p id="tha-ap503c10p1">
<span class="pali m-text">Sahassakaṇḍaṁ satabheṇḍu,</span><br />
</p>
<p id="tha-ap503c10p2">
<span class="pali m-text">dhajāluharitāmayaṁ;</span><br />
</p>
<p id="tha-ap503c10p3">
<span class="pali m-text">Satasahassaniyyūhā,</span><br />
</p>
<p id="tha-ap503c10p4">
<span class="pali m-text">byamhe pātubhaviṁsu me.</span><br />
</p>
<p id="tha-ap503c11p1">
<span class="pali m-text">Soṇṇamayā maṇimayā,</span><br />
</p>
<p id="tha-ap503c11p2">
<span class="pali m-text">lohitaṅgamayāpi ca;</span><br />
</p>
<p id="tha-ap503c11p3">
<span class="pali m-text">Phalikāpi ca pallaṅkā,</span><br />
</p>
<p id="tha-ap503c11p4">
<span class="pali m-text">yenicchakā yadicchakā.</span><br />
</p>
<p id="tha-ap503c12p1">
<span class="pali m-text">Mahārahañca sayanaṁ,</span><br />
</p>
<p id="tha-ap503c12p2">
<span class="pali m-text">tūlikāvikatīyutaṁ;</span><br />
</p>
<p id="tha-ap503c12p3">
<span class="pali m-text">Uddhalomikaekantaṁ,</span><br />
</p>
<p id="tha-ap503c12p4">
<span class="pali m-text">bibbohanasamāyutaṁ.</span><br />
</p>
<p id="tha-ap503c13p1">
<span class="pali m-text">Bhavanā nikkhamitvāna,</span><br />
</p>
<p id="tha-ap503c13p2">
<span class="pali m-text">caranto devacārikaṁ;</span><br />
</p>
<p id="tha-ap503c13p3">
<span class="pali m-text">Yadā icchāmi gamanaṁ,</span><br />
</p>
<p id="tha-ap503c13p4">
<span class="pali m-text">devasaṅghapurakkhato.</span><br />
</p>
<p id="tha-ap503c14p1">
<span class="pali m-text">Pupphassa heṭṭhā tiṭṭhāmi,</span><br />
</p>
<p id="tha-ap503c14p2">
<span class="pali m-text">uparicchadanaṁ mama;</span><br />
</p>
<p id="tha-ap503c14p3">
<span class="pali m-text">Samantā yojanasataṁ,</span><br />
</p>
<p id="tha-ap503c14p4">
<span class="pali m-text">kaṇikārehi chāditaṁ.</span><br />
</p>
<p id="tha-ap503c15p1">
<span class="pali m-text">Saṭṭhituriyasahassāni,</span><br />
</p>
<p id="tha-ap503c15p2">
<span class="pali m-text">sāyaṁ pātamupaṭṭhahuṁ;</span><br />
</p>
<p id="tha-ap503c15p3">
<span class="pali m-text">Parivārenti maṁ niccaṁ,</span><br />
</p>
<p id="tha-ap503c15p4">
<span class="pali m-text">rattindivamatanditā.</span><br />
</p>
<p id="tha-ap503c16p1">
<span class="pali m-text">Tattha naccehi gītehi,</span><br />
</p>
<p id="tha-ap503c16p2">
<span class="pali m-text">tāḷehi vāditehi ca;</span><br />
</p>
<p id="tha-ap503c16p3">
<span class="pali m-text">Ramāmi khiḍḍāratiyā,</span><br />
</p>
<p id="tha-ap503c16p4">
<span class="pali m-text">modāmi kāmakāmihaṁ.</span><br />
</p>
<p id="tha-ap503c17p1">
<span class="pali m-text">Tattha bhutvā pivitvā ca,</span><br />
</p>
<p id="tha-ap503c17p2">
<span class="pali m-text">modāmi tidase tadā;</span><br />
</p>
<p id="tha-ap503c17p3">
<span class="pali m-text">Nārīgaṇehi sahito,</span><br />
</p>
<p id="tha-ap503c17p4">
<span class="pali m-text">modāmi byamhamuttame.</span><br />
</p>
<p id="tha-ap503c18p1">
<span class="pali m-text">Satānaṁ pañcakkhattuñca,</span><br />
</p>
<p id="tha-ap503c18p2">
<span class="pali m-text">devarajjamakārayiṁ;</span><br />
</p>
<p id="tha-ap503c18p3">
<span class="pali m-text">Satānaṁ tīṇikkhattuñca,</span><br />
</p>
<p id="tha-ap503c18p4">
<span class="pali m-text">cakkavattī ahosahaṁ;</span><br />
</p>
<p id="tha-ap503c18p5">
<span class="pali m-text">Padesarajjaṁ vipulaṁ,</span><br />
</p>
<p id="tha-ap503c18p6">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap503c19p1">
<span class="pali m-text">Bhavābhave saṁsaranto,</span><br />
</p>
<p id="tha-ap503c19p2">
<span class="pali m-text">mahābhogaṁ labhāmahaṁ;</span><br />
</p>
<p id="tha-ap503c19p3">
<span class="pali m-text">Bhoge me ūnatā natthi,</span><br />
</p>
<p id="tha-ap503c19p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c20p1">
<span class="pali m-text">Duve bhave saṁsarāmi,</span><br />
</p>
<p id="tha-ap503c20p2">
<span class="pali m-text">devatte atha mānuse;</span><br />
</p>
<p id="tha-ap503c20p3">
<span class="pali m-text">Aññaṁ gatiṁ na jānāmi,</span><br />
</p>
<p id="tha-ap503c20p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c21p1">
<span class="pali m-text">Duve kule pajāyāmi,</span><br />
</p>
<p id="tha-ap503c21p2">
<span class="pali m-text">khattiye cāpi brāhmaṇe;</span><br />
</p>
<p id="tha-ap503c21p3">
<span class="pali m-text">Nīce kule na jāyāmi,</span><br />
</p>
<p id="tha-ap503c21p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c22p1">
<span class="pali m-text">Hatthiyānaṁ assayānaṁ,</span><br />
</p>
<p id="tha-ap503c22p2">
<span class="pali m-text">sivikaṁ sandamānikaṁ;</span><br />
</p>
<p id="tha-ap503c22p3">
<span class="pali m-text">Labhāmi sabbamevetaṁ,</span><br />
</p>
<p id="tha-ap503c22p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c23p1">
<span class="pali m-text">Dāsīgaṇaṁ dāsagaṇaṁ,</span><br />
</p>
<p id="tha-ap503c23p2">
<span class="pali m-text">nāriyo samalaṅkatā;</span><br />
</p>
<p id="tha-ap503c23p3">
<span class="pali m-text">Labhāmi sabbamevetaṁ,</span><br />
</p>
<p id="tha-ap503c23p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c24p1">
<span class="pali m-text">Koseyyakambaliyāni,</span><br />
</p>
<p id="tha-ap503c24p2">
<span class="pali m-text">khomakappāsikāni ca;</span><br />
</p>
<p id="tha-ap503c24p3">
<span class="pali m-text">Labhāmi sabbamevetaṁ,</span><br />
</p>
<p id="tha-ap503c24p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c25p1">
<span class="pali m-text">Navavatthaṁ navaphalaṁ,</span><br />
</p>
<p id="tha-ap503c25p2">
<span class="pali m-text">navaggarasabhojanaṁ;</span><br />
</p>
<p id="tha-ap503c25p3">
<span class="pali m-text">Labhāmi sabbamevetaṁ,</span><br />
</p>
<p id="tha-ap503c25p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c26p1">
<span class="pali m-text">Imaṁ khāda imaṁ bhuñja,</span><br />
</p>
<p id="tha-ap503c26p2">
<span class="pali m-text">imamhi sayane saya;</span><br />
</p>
<p id="tha-ap503c26p3">
<span class="pali m-text">Labhāmi sabbamevetaṁ,</span><br />
</p>
<p id="tha-ap503c26p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c27p1">
<span class="pali m-text">Sabbattha pūjito homi,</span><br />
</p>
<p id="tha-ap503c27p2">
<span class="pali m-text">yaso abbhuggato mama;</span><br />
</p>
<p id="tha-ap503c27p3">
<span class="pali m-text">Mahāpakkho sadā homi,</span><br />
</p>
<p id="tha-ap503c27p4">
<span class="pali m-text">abhejjapariso sadā;</span><br />
</p>
<p id="tha-ap503c27p5">
<span class="pali m-text">Ñātīnaṁ uttamo homi,</span><br />
</p>
<p id="tha-ap503c27p6">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c28p1">
<span class="pali m-text">Sītaṁ uṇhaṁ na jānāmi,</span><br />
</p>
<p id="tha-ap503c28p2">
<span class="pali m-text">pariḷāho na vijjati;</span><br />
</p>
<p id="tha-ap503c28p3">
<span class="pali m-text">Atho cetasikaṁ dukkhaṁ,</span><br />
</p>
<p id="tha-ap503c28p4">
<span class="pali m-text">hadaye me na vijjati.</span><br />
</p>
<p id="tha-ap503c29p1">
<span class="pali m-text">Suvaṇṇavaṇṇo hutvāna,</span><br />
</p>
<p id="tha-ap503c29p2">
<span class="pali m-text">saṁsarāmi bhavābhave;</span><br />
</p>
<p id="tha-ap503c29p3">
<span class="pali m-text">Vevaṇṇiyaṁ na jānāmi,</span><br />
</p>
<p id="tha-ap503c29p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c30p1">
<span class="pali m-text">Devalokā cavitvāna,</span><br />
</p>
<p id="tha-ap503c30p2">
<span class="pali m-text">sukkamūlena codito;</span><br />
</p>
<p id="tha-ap503c30p3">
<span class="pali m-text">Sāvatthiyaṁ pure jāto,</span><br />
</p>
<p id="tha-ap503c30p4">
<span class="pali m-text">mahāsāle suaḍḍhake.</span><br />
</p>
<p id="tha-ap503c31p1">
<span class="pali m-text">Pañca kāmaguṇe hitvā,</span><br />
</p>
<p id="tha-ap503c31p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap503c31p3">
<span class="pali m-text">Jātiyā sattavassohaṁ,</span><br />
</p>
<p id="tha-ap503c31p4">
<span class="pali m-text">arahattamapāpuṇiṁ.</span><br />
</p>
<p id="tha-ap503c32p1">
<span class="pali m-text">Upasampādayī buddho,</span><br />
</p>
<p id="tha-ap503c32p2">
<span class="pali m-text">guṇamaññāya cakkhumā;</span><br />
</p>
<p id="tha-ap503c32p3">
<span class="pali m-text">Taruṇo pūjanīyohaṁ,</span><br />
</p>
<p id="tha-ap503c32p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c33p1">
<span class="pali m-text">Dibbacakkhu visuddhaṁ me,</span><br />
</p>
<p id="tha-ap503c33p2">
<span class="pali m-text">samādhikusalo ahaṁ;</span><br />
</p>
<p id="tha-ap503c33p3">
<span class="pali m-text">Abhiññāpāramippatto,</span><br />
</p>
<p id="tha-ap503c33p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c34p1">
<span class="pali m-text">Paṭisambhidā anuppatto,</span><br />
</p>
<p id="tha-ap503c34p2">
<span class="pali m-text">iddhipādesu kovido;</span><br />
</p>
<p id="tha-ap503c34p3">
<span class="pali m-text">Dhammesu pāramippatto,</span><br />
</p>
<p id="tha-ap503c34p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c35p1">
<span class="pali m-text">Tiṁsakappasahassamhi,</span><br />
</p>
<p id="tha-ap503c35p2">
<span class="pali m-text">yaṁ buddhamabhipūjayiṁ;</span><br />
</p>
<p id="tha-ap503c35p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap503c35p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap503c36p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap503c36p2">
<span class="pali m-text">bhavā sabbe samūhatā;</span><br />
</p>
<p id="tha-ap503c36p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap503c36p4">
<span class="pali m-text">viharāmi anāsavo.</span><br />
</p>
<p id="tha-ap503c37p1">
<span class="pali m-text">Svāgataṁ vata me āsi,</span><br />
</p>
<p id="tha-ap503c37p2">
<span class="pali m-text">mama buddhassa santike;</span><br />
</p>
<p id="tha-ap503c37p3">
<span class="pali m-text">Tisso vijjā anuppattā,</span><br />
</p>
<p id="tha-ap503c37p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap503c38p1">
<span class="pali m-text">Paṭisambhidā catasso,</span><br />
</p>
<p id="tha-ap503c38p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap503c38p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap503c38p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap503c39p1">
<span class="pali m-text">Itthaṁ sudaṁ āyasmā tikaṇikārapupphiyo thero imā gāthāyo abhāsitthāti.</span><br />
</p>
<p id="tha-ap503c40p1">
<span class="pali m-text">Tikaṇikārapupphiyattherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>