<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00oz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00oz.html" />
  <meta property="og:description" content="Ekūposathikavagga 10. Paṭācārātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātapasādāhaṁ, upesiṁ saraṇaṁ jinaṁ. Tato vinayadhārīnaṁ, aggaṁ vaṇṇesi nāyako; Bhikkhuniṁ lajjiniṁ tādiṁ, kappākappavisāradaṁ. Tadā muditacittāhaṁ, taṁ ṭhānamabhikaṅkhinī; Nimantetvā …" />
  <meta name="twitter:description" content="Ekūposathikavagga 10. Paṭācārātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātapasādāhaṁ, upesiṁ saraṇaṁ jinaṁ. Tato vinayadhārīnaṁ, aggaṁ vaṇṇesi nāyako; Bhikkhuniṁ lajjiniṁ tādiṁ, kappākappavisāradaṁ. Tadā muditacittāhaṁ, taṁ ṭhānamabhikaṅkhinī; Nimantetvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="ekuposathikavagga">
<h2><a href="#ekuposathikavagga">Ekūposathikavagga</a></h2>
<section id="patacaratheriapadana">
<h3><a href="#patacaratheriapadana">10. Paṭācārātherīapadāna</a></h3>
<p id="thi-ap20c1p1">
<span class="m-text m-primary">“Padumuttaro nāma jino,</span><br />
</p>
<p id="thi-ap20c1p2">
<span class="m-text m-primary">sabbadhammāna pāragū;</span><br />
</p>
<p id="thi-ap20c1p3">
<span class="m-text m-primary">Ito satasahassamhi,</span><br />
</p>
<p id="thi-ap20c1p4">
<span class="m-text m-primary">kappe uppajji nāyako.</span><br />
</p>
<p id="thi-ap20c2p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="thi-ap20c2p2">
<span class="m-text m-primary">jātā seṭṭhikule ahuṁ;</span><br />
</p>
<p id="thi-ap20c2p3">
<span class="m-text m-primary">Nānāratanapajjote,</span><br />
</p>
<p id="thi-ap20c2p4">
<span class="m-text m-primary">mahāsukhasamappitā.</span><br />
</p>
<p id="thi-ap20c3p1">
<span class="m-text m-primary">Upetvā taṁ mahāvīraṁ,</span><br />
</p>
<p id="thi-ap20c3p2">
<span class="m-text m-primary">assosiṁ dhammadesanaṁ;</span><br />
</p>
<p id="thi-ap20c3p3">
<span class="m-text m-primary">Tato jātapasādāhaṁ,</span><br />
</p>
<p id="thi-ap20c3p4">
<span class="m-text m-primary">upesiṁ saraṇaṁ jinaṁ.</span><br />
</p>
<p id="thi-ap20c4p1">
<span class="m-text m-primary">Tato vinayadhārīnaṁ,</span><br />
</p>
<p id="thi-ap20c4p2">
<span class="m-text m-primary">aggaṁ vaṇṇesi nāyako;</span><br />
</p>
<p id="thi-ap20c4p3">
<span class="m-text m-primary">Bhikkhuniṁ lajjiniṁ tādiṁ,</span><br />
</p>
<p id="thi-ap20c4p4">
<span class="m-text m-primary">kappākappavisāradaṁ.</span><br />
</p>
<p id="thi-ap20c5p1">
<span class="m-text m-primary">Tadā muditacittāhaṁ,</span><br />
</p>
<p id="thi-ap20c5p2">
<span class="m-text m-primary">taṁ ṭhānamabhikaṅkhinī;</span><br />
</p>
<p id="thi-ap20c5p3">
<span class="m-text m-primary">Nimantetvā dasabalaṁ,</span><br />
</p>
<p id="thi-ap20c5p4">
<span class="m-text m-primary">sasaṅghaṁ lokanāyakaṁ.</span><br />
</p>
<p id="thi-ap20c6p1">
<span class="m-text m-primary">Bhojayitvāna sattāhaṁ,</span><br />
</p>
<p id="thi-ap20c6p2">
<span class="m-text m-primary">daditvāva ticīvaraṁ;</span><br />
</p>
<p id="thi-ap20c6p3">
<span class="m-text m-primary">Nipacca sirasā pāde,</span><br />
</p>
<p id="thi-ap20c6p4">
<span class="m-text m-primary">idaṁ vacanamabraviṁ.</span><br />
</p>
<p id="thi-ap20c7p1">
<span class="m-text m-primary">‘Yā tayā vaṇṇitā vīra,</span><br />
</p>
<p id="thi-ap20c7p2">
<span class="m-text m-primary">ito aṭṭhamake muni;</span><br />
</p>
<p id="thi-ap20c7p3">
<span class="m-text m-primary">Tādisāhaṁ bhavissāmi,</span><br />
</p>
<p id="thi-ap20c7p4">
<span class="m-text m-primary">yadi sijjhati nāyaka’.</span><br />
</p>
<p id="thi-ap20c8p1">
<span class="m-text m-primary">Tadā avoca maṁ satthā,</span><br />
</p>
<p id="thi-ap20c8p2">
<span class="m-text m-primary">‘bhadde mā bhāyi assasa;</span><br />
</p>
<p id="thi-ap20c8p3">
<span class="m-text m-primary">Anāgatamhi addhāne,</span><br />
</p>
<p id="thi-ap20c8p4">
<span class="m-text m-primary">lacchase taṁ manorathaṁ.</span><br />
</p>
<p id="thi-ap20c9p1">
<span class="m-text m-primary">Satasahassito kappe,</span><br />
</p>
<p id="thi-ap20c9p2">
<span class="m-text m-primary">okkākakulasambhavo;</span><br />
</p>
<p id="thi-ap20c9p3">
<span class="m-text m-primary">Gotamo nāma gottena,</span><br />
</p>
<p id="thi-ap20c9p4">
<span class="m-text m-primary">satthā loke bhavissati.</span><br />
</p>
<p id="thi-ap20c10p1">
<span class="m-text m-primary">Tassa dhammesu dāyādā,</span><br />
</p>
<p id="thi-ap20c10p2">
<span class="m-text m-primary">orasā dhammanimmitā;</span><br />
</p>
<p id="thi-ap20c10p3">
<span class="m-text m-primary">Paṭācārāti nāmena,</span><br />
</p>
<p id="thi-ap20c10p4">
<span class="m-text m-primary">hessati satthu sāvikā’.</span><br />
</p>
<p id="thi-ap20c11p1">
<span class="m-text m-primary">Tadāhaṁ muditā hutvā,</span><br />
</p>
<p id="thi-ap20c11p2">
<span class="m-text m-primary">yāvajīvaṁ tadā jinaṁ;</span><br />
</p>
<p id="thi-ap20c11p3">
<span class="m-text m-primary">Mettacittā paricariṁ,</span><br />
</p>
<p id="thi-ap20c11p4">
<span class="m-text m-primary">sasaṅghaṁ lokanāyakaṁ.</span><br />
</p>
<p id="thi-ap20c12p1">
<span class="m-text m-primary">Tena kammena sukatena,</span><br />
</p>
<p id="thi-ap20c12p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap20c12p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap20c12p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap20c13p1">
<span class="m-text m-primary">Imamhi bhaddake kappe,</span><br />
</p>
<p id="thi-ap20c13p2">
<span class="m-text m-primary">brahmabandhu mahāyaso;</span><br />
</p>
<p id="thi-ap20c13p3">
<span class="m-text m-primary">Kassapo nāma gottena,</span><br />
</p>
<p id="thi-ap20c13p4">
<span class="m-text m-primary">uppajji vadataṁ varo.</span><br />
</p>
<p id="thi-ap20c14p1">
<span class="m-text m-primary">Upaṭṭhāko mahesissa,</span><br />
</p>
<p id="thi-ap20c14p2">
<span class="m-text m-primary">tadā āsi narissaro;</span><br />
</p>
<p id="thi-ap20c14p3">
<span class="m-text m-primary">Kāsirājā kikī nāma,</span><br />
</p>
<p id="thi-ap20c14p4">
<span class="m-text m-primary">bārāṇasipuruttame.</span><br />
</p>
<p id="thi-ap20c15p1">
<span class="m-text m-primary">Tassāsiṁ tatiyā dhītā,</span><br />
</p>
<p id="thi-ap20c15p2">
<span class="m-text m-primary">bhikkhunī iti vissutā;</span><br />
</p>
<p id="thi-ap20c15p3">
<span class="m-text m-primary">Dhammaṁ sutvā jinaggassa,</span><br />
</p>
<p id="thi-ap20c15p4">
<span class="m-text m-primary">pabbajjaṁ samarocayiṁ.</span><br />
</p>
<p id="thi-ap20c16p1">
<span class="m-text m-primary">Anujāni na no tāto,</span><br />
</p>
<p id="thi-ap20c16p2">
<span class="m-text m-primary">agāreva tadā mayaṁ;</span><br />
</p>
<p id="thi-ap20c16p3">
<span class="m-text m-primary">Vīsavassasahassāni,</span><br />
</p>
<p id="thi-ap20c16p4">
<span class="m-text m-primary">vicarimha atanditā.</span><br />
</p>
<p id="thi-ap20c17p1">
<span class="m-text m-primary">Komāribrahmacariyaṁ,</span><br />
</p>
<p id="thi-ap20c17p2">
<span class="m-text m-primary">rājakaññā sukhedhitā;</span><br />
</p>
<p id="thi-ap20c17p3">
<span class="m-text m-primary">Buddhopaṭṭhānaniratā,</span><br />
</p>
<p id="thi-ap20c17p4">
<span class="m-text m-primary">muditā sattadhītaro.</span><br />
</p>
<p id="thi-ap20c18p1">
<span class="m-text m-primary">Samaṇī samaṇaguttā ca,</span><br />
</p>
<p id="thi-ap20c18p2">
<span class="m-text m-primary">bhikkhunī bhikkhudāyikā;</span><br />
</p>
<p id="thi-ap20c18p3">
<span class="m-text m-primary">Dhammā ceva sudhammā ca,</span><br />
</p>
<p id="thi-ap20c18p4">
<span class="m-text m-primary">sattamī saṅghadāyikā.</span><br />
</p>
<p id="thi-ap20c19p1">
<span class="m-text m-primary">Ahaṁ uppalavaṇṇā ca,</span><br />
</p>
<p id="thi-ap20c19p2">
<span class="m-text m-primary">khemā bhaddā ca bhikkhunī;</span><br />
</p>
<p id="thi-ap20c19p3">
<span class="m-text m-primary">Kisāgotamī dhammadinnā,</span><br />
</p>
<p id="thi-ap20c19p4">
<span class="m-text m-primary">visākhā hoti sattamī.</span><br />
</p>
<p id="thi-ap20c20p1">
<span class="m-text m-primary">Tehi kammehi sukatehi,</span><br />
</p>
<p id="thi-ap20c20p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap20c20p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap20c20p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap20c21p1">
<span class="m-text m-primary">Pacchime ca bhave dāni,</span><br />
</p>
<p id="thi-ap20c21p2">
<span class="m-text m-primary">jātā seṭṭhikule ahaṁ;</span><br />
</p>
<p id="thi-ap20c21p3">
<span class="m-text m-primary">Sāvatthiyaṁ puravare,</span><br />
</p>
<p id="thi-ap20c21p4">
<span class="m-text m-primary">iddhe phīte mahaddhane.</span><br />
</p>
<p id="thi-ap20c22p1">
<span class="m-text m-primary">Yadā ca yobbanūpetā,</span><br />
</p>
<p id="thi-ap20c22p2">
<span class="m-text m-primary">vitakkavasagā ahaṁ;</span><br />
</p>
<p id="thi-ap20c22p3">
<span class="m-text m-primary">Naraṁ jārapatiṁ disvā,</span><br />
</p>
<p id="thi-ap20c22p4">
<span class="m-text m-primary">tena saddhiṁ agacchahaṁ.</span><br />
</p>
<p id="thi-ap20c23p1">
<span class="m-text m-primary">Ekaputtapasūtāhaṁ,</span><br />
</p>
<p id="thi-ap20c23p2">
<span class="m-text m-primary">dutiyo kucchiyā mamaṁ;</span><br />
</p>
<p id="thi-ap20c23p3">
<span class="m-text m-primary">Tadāhaṁ mātāpitaro,</span><br />
</p>
<p id="thi-ap20c23p4">
<span class="m-text m-primary">okkhāmīti sunicchitā.</span><br />
</p>
<p id="thi-ap20c24p1">
<span class="m-text m-primary">Nārocesiṁ patiṁ mayhaṁ,</span><br />
</p>
<p id="thi-ap20c24p2">
<span class="m-text m-primary">tadā tamhi pavāsite;</span><br />
</p>
<p id="thi-ap20c24p3">
<span class="m-text m-primary">Ekikā niggatā gehā,</span><br />
</p>
<p id="thi-ap20c24p4">
<span class="m-text m-primary">gantuṁ sāvatthimuttamaṁ.</span><br />
</p>
<p id="thi-ap20c25p1">
<span class="m-text m-primary">Tato me sāmi āgantvā,</span><br />
</p>
<p id="thi-ap20c25p2">
<span class="m-text m-primary">sambhāvesi pathe mamaṁ;</span><br />
</p>
<p id="thi-ap20c25p3">
<span class="m-text m-primary">Tadā me kammajā vātā,</span><br />
</p>
<p id="thi-ap20c25p4">
<span class="m-text m-primary">uppannā atidāruṇā.</span><br />
</p>
<p id="thi-ap20c26p1">
<span class="m-text m-primary">Uṭṭhito ca mahāmegho,</span><br />
</p>
<p id="thi-ap20c26p2">
<span class="m-text m-primary">pasūtisamaye mama;</span><br />
</p>
<p id="thi-ap20c26p3">
<span class="m-text m-primary">Dabbatthāya tadā gantvā,</span><br />
</p>
<p id="thi-ap20c26p4">
<span class="m-text m-primary">sāmi sappena mārito.</span><br />
</p>
<p id="thi-ap20c27p1">
<span class="m-text m-primary">Tadā vijātadukkhena,</span><br />
</p>
<p id="thi-ap20c27p2">
<span class="m-text m-primary">anāthā kapaṇā ahaṁ;</span><br />
</p>
<p id="thi-ap20c27p3">
<span class="m-text m-primary">Kunnadiṁ pūritaṁ disvā,</span><br />
</p>
<p id="thi-ap20c27p4">
<span class="m-text m-primary">gacchantī sakulālayaṁ.</span><br />
</p>
<p id="thi-ap20c28p1">
<span class="m-text m-primary">Bālaṁ ādāya atariṁ,</span><br />
</p>
<p id="thi-ap20c28p2">
<span class="m-text m-primary">pārakūle ca ekakaṁ;</span><br />
</p>
<p id="thi-ap20c28p3">
<span class="m-text m-primary">Sāyetvā bālakaṁ puttaṁ,</span><br />
</p>
<p id="thi-ap20c28p4">
<span class="m-text m-primary">itaraṁ taraṇāyahaṁ.</span><br />
</p>
<p id="thi-ap20c29p1">
<span class="m-text m-primary">Nivattā ukkuso hāsi,</span><br />
</p>
<p id="thi-ap20c29p2">
<span class="m-text m-primary">taruṇaṁ vilapantakaṁ;</span><br />
</p>
<p id="thi-ap20c29p3">
<span class="m-text m-primary">Itarañca vahī soto,</span><br />
</p>
<p id="thi-ap20c29p4">
<span class="m-text m-primary">sāhaṁ sokasamappitā.</span><br />
</p>
<p id="thi-ap20c30p1">
<span class="m-text m-primary">Sāvatthinagaraṁ gantvā,</span><br />
</p>
<p id="thi-ap20c30p2">
<span class="m-text m-primary">assosiṁ sajane mate;</span><br />
</p>
<p id="thi-ap20c30p3">
<span class="m-text m-primary">Tadā avocaṁ sokaṭṭā,</span><br />
</p>
<p id="thi-ap20c30p4">
<span class="m-text m-primary">mahāsokasamappitā.</span><br />
</p>
<p id="thi-ap20c31p1">
<span class="m-text m-primary">‘Ubho puttā kālaṅkatā,</span><br />
</p>
<p id="thi-ap20c31p2">
<span class="m-text m-primary">panthe mayhaṁ patī mato;</span><br />
</p>
<p id="thi-ap20c31p3">
<span class="m-text m-primary">Mātā pitā ca bhātā ca,</span><br />
</p>
<p id="thi-ap20c31p4">
<span class="m-text m-primary">ekacitamhi ḍayhare’.</span><br />
</p>
<p id="thi-ap20c32p1">
<span class="m-text m-primary">Tadā kisā ca paṇḍu ca,</span><br />
</p>
<p id="thi-ap20c32p2">
<span class="m-text m-primary">anāthā dīnamānasā;</span><br />
</p>
<p id="thi-ap20c32p3">
<span class="m-text m-primary">Ito tato bhamantīhaṁ,</span><br />
</p>
<p id="thi-ap20c32p4">
<span class="m-text m-primary">addasaṁ narasārathiṁ.</span><br />
</p>
<p id="thi-ap20c33p1">
<span class="m-text m-primary">Tato avoca maṁ satthā,</span><br />
</p>
<p id="thi-ap20c33p2">
<span class="m-text m-primary">‘putte mā soci assasa;</span><br />
</p>
<p id="thi-ap20c33p3">
<span class="m-text m-primary">Attānaṁ te gavesassu,</span><br />
</p>
<p id="thi-ap20c33p4">
<span class="m-text m-primary">kiṁ niratthaṁ vihaññasi.</span><br />
</p>
<p id="thi-ap20c34p1">
<span class="m-text m-primary">Na santi puttā tāṇāya,</span><br />
</p>
<p id="thi-ap20c34p2">
<span class="m-text m-primary">na ñātī napi bandhavā;</span><br />
</p>
<p id="thi-ap20c34p3">
<span class="m-text m-primary">Antakenādhipannassa,</span><br />
</p>
<p id="thi-ap20c34p4">
<span class="m-text m-primary">natthi ñātīsu tāṇatā’.</span><br />
</p>
<p id="thi-ap20c35p1">
<span class="m-text m-primary">Taṁ sutvā munino vākyaṁ,</span><br />
</p>
<p id="thi-ap20c35p2">
<span class="m-text m-primary">paṭhamaṁ phalamajjhagaṁ;</span><br />
</p>
<p id="thi-ap20c35p3">
<span class="m-text m-primary">Pabbajitvāna naciraṁ,</span><br />
</p>
<p id="thi-ap20c35p4">
<span class="m-text m-primary">arahattamapāpuṇiṁ.</span><br />
</p>
<p id="thi-ap20c36p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap20c36p2">
<span class="m-text m-primary">dibbāya sotadhātuyā;</span><br />
</p>
<p id="thi-ap20c36p3">
<span class="m-text m-primary">Paracittāni jānāmi,</span><br />
</p>
<p id="thi-ap20c36p4">
<span class="m-text m-primary">satthusāsanakārikā.</span><br />
</p>
<p id="thi-ap20c37p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap20c37p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap20c37p3">
<span class="m-text m-primary">Khepetvā āsave sabbe,</span><br />
</p>
<p id="thi-ap20c37p4">
<span class="m-text m-primary">visuddhāsiṁ sunimmalā.</span><br />
</p>
<p id="thi-ap20c38p1">
<span class="m-text m-primary">Tatohaṁ vinayaṁ sabbaṁ,</span><br />
</p>
<p id="thi-ap20c38p2">
<span class="m-text m-primary">santike sabbadassino;</span><br />
</p>
<p id="thi-ap20c38p3">
<span class="m-text m-primary">Uggahiṁ sabbavitthāraṁ,</span><br />
</p>
<p id="thi-ap20c38p4">
<span class="m-text m-primary">byāhariñca yathātathaṁ.</span><br />
</p>
<p id="thi-ap20c39p1">
<span class="m-text m-primary">Jino tasmiṁ guṇe tuṭṭho,</span><br />
</p>
<p id="thi-ap20c39p2">
<span class="m-text m-primary">etadagge ṭhapesi maṁ;</span><br />
</p>
<p id="thi-ap20c39p3">
<span class="m-text m-primary">‘Aggā vinayadhārīnaṁ,</span><br />
</p>
<p id="thi-ap20c39p4">
<span class="m-text m-primary">paṭācārāva ekikā’.</span><br />
</p>
<p id="thi-ap20c40p1">
<span class="m-text m-primary">Pariciṇṇo mayā satthā,</span><br />
</p>
<p id="thi-ap20c40p2">
<span class="m-text m-primary">kataṁ buddhassa sāsanaṁ;</span><br />
</p>
<p id="thi-ap20c40p3">
<span class="m-text m-primary">Ohito garuko bhāro,</span><br />
</p>
<p id="thi-ap20c40p4">
<span class="m-text m-primary">bhavanetti samūhatā.</span><br />
</p>
<p id="thi-ap20c41p1">
<span class="m-text m-primary">Yassatthāya pabbajitā,</span><br />
</p>
<p id="thi-ap20c41p2">
<span class="m-text m-primary">agārasmānagāriyaṁ;</span><br />
</p>
<p id="thi-ap20c41p3">
<span class="m-text m-primary">So me attho anuppatto,</span><br />
</p>
<p id="thi-ap20c41p4">
<span class="m-text m-primary">sabbasaṁyojanakkhayo.</span><br />
</p>
<p id="thi-ap20c42p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap20c42p2">
<span class="m-text m-primary">…pe…</span><br />
</p>
<p id="thi-ap20c42p3">
<span class="m-text m-primary">viharāmi anāsavā.</span><br />
</p>
<p id="thi-ap20c43p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap20c43p2">
<span class="m-text m-primary">…pe…</span><br />
</p>
<p id="thi-ap20c43p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap20c44p1">
<span class="m-text m-primary">Paṭisambhidā catasso,</span><br />
</p>
<p id="thi-ap20c44p2">
<span class="m-text m-primary">…pe…</span><br />
</p>
<p id="thi-ap20c44p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap20c45p1">
<span class="m-text m-primary">Itthaṁ sudaṁ paṭācārā bhikkhunī imā gāthāyo abhāsitthāti.</span><br />
</p>
<p id="thi-ap20c46p1">
<span class="m-text m-primary">Paṭācārātheriyāpadānaṁ dasamaṁ.</span><br />
</p>
<p id="thi-ap20c47p1">
<span class="m-text m-primary">Ekūposathikavaggo dutiyo.</span><br />
</p>
<p id="thi-ap20c48p1">
<span class="m-text m-primary">Tassuddānaṁ</span><br />
</p>
<p id="thi-ap20c49p1">
<span class="m-text m-primary">Ekūposathikā ceva,</span><br />
</p>
<p id="thi-ap20c49p2">
<span class="m-text m-primary">saḷalā cātha modakā;</span><br />
</p>
<p id="thi-ap20c49p3">
<span class="m-text m-primary">Ekāsanā pañcadīpā,</span><br />
</p>
<p id="thi-ap20c49p4">
<span class="m-text m-primary">naḷamālī ca gotamī.</span><br />
</p>
<p id="thi-ap20c50p1">
<span class="m-text m-primary">Khemā uppalavaṇṇā ca,</span><br />
</p>
<p id="thi-ap20c50p2">
<span class="m-text m-primary">paṭācārā ca bhikkhunī;</span><br />
</p>
<p id="thi-ap20c50p3">
<span class="m-text m-primary">Gāthā satāni pañceva,</span><br />
</p>
<p id="thi-ap20c50p4">
<span class="m-text m-primary">nava cāpi taduttari.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>