<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0k5z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0k5z.html" />
  <meta property="og:description" content="Naḷamālivagga 9. Pānadhidāyakattheraapadāna “Anomadassī bhagavā, lokajeṭṭho narāsabho; Divāvihārā nikkhamma, pathamāruhi cakkhumā. Pānadhiṁ sukataṁ gayha, addhānaṁ paṭipajjahaṁ; Tatthaddasāsiṁ sambuddhaṁ, pattikaṁ cārudassanaṁ. Sakaṁ cittaṁ pasādetvā, nīharitvāna pānadhiṁ; Pādamūle ṭhapetvāna, idaṁ vacanamabraviṁ. ‘Abhirūha mahāvīra, sugatinda vināyaka; Ito phalaṁ labhissāmi, so me attho samijjhatu’. Anomadassī bhagavā, lokajeṭṭho narāsabho; Pānadhiṁ abhirūhitvā …" />
  <meta name="twitter:description" content="Naḷamālivagga 9. Pānadhidāyakattheraapadāna “Anomadassī bhagavā, lokajeṭṭho narāsabho; Divāvihārā nikkhamma, pathamāruhi cakkhumā. Pānadhiṁ sukataṁ gayha, addhānaṁ paṭipajjahaṁ; Tatthaddasāsiṁ sambuddhaṁ, pattikaṁ cārudassanaṁ. Sakaṁ cittaṁ pasādetvā, nīharitvāna pānadhiṁ; Pādamūle ṭhapetvāna, idaṁ vacanamabraviṁ. ‘Abhirūha mahāvīra, sugatinda vināyaka; Ito phalaṁ labhissāmi, so me attho samijjhatu’. Anomadassī bhagavā, lokajeṭṭho narāsabho; Pānadhiṁ abhirūhitvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="nalamalivagga">
<h2><a href="#nalamalivagga">Naḷamālivagga</a></h2>
<section id="panadhidayakattheraapadana">
<h3><a href="#panadhidayakattheraapadana">9. Pānadhidāyakattheraapadāna</a></h3>
<p id="tha-ap481c1p1">
<span class="m-text m-primary">“Anomadassī bhagavā,</span><br />
</p>
<p id="tha-ap481c1p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap481c1p3">
<span class="m-text m-primary">Divāvihārā nikkhamma,</span><br />
</p>
<p id="tha-ap481c1p4">
<span class="m-text m-primary">pathamāruhi cakkhumā.</span><br />
</p>
<p id="tha-ap481c2p1">
<span class="m-text m-primary">Pānadhiṁ sukataṁ gayha,</span><br />
</p>
<p id="tha-ap481c2p2">
<span class="m-text m-primary">addhānaṁ paṭipajjahaṁ;</span><br />
</p>
<p id="tha-ap481c2p3">
<span class="m-text m-primary">Tatthaddasāsiṁ sambuddhaṁ,</span><br />
</p>
<p id="tha-ap481c2p4">
<span class="m-text m-primary">pattikaṁ cārudassanaṁ.</span><br />
</p>
<p id="tha-ap481c3p1">
<span class="m-text m-primary">Sakaṁ cittaṁ pasādetvā,</span><br />
</p>
<p id="tha-ap481c3p2">
<span class="m-text m-primary">nīharitvāna pānadhiṁ;</span><br />
</p>
<p id="tha-ap481c3p3">
<span class="m-text m-primary">Pādamūle ṭhapetvāna,</span><br />
</p>
<p id="tha-ap481c3p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap481c4p1">
<span class="m-text m-primary">‘Abhirūha mahāvīra,</span><br />
</p>
<p id="tha-ap481c4p2">
<span class="m-text m-primary">sugatinda vināyaka;</span><br />
</p>
<p id="tha-ap481c4p3">
<span class="m-text m-primary">Ito phalaṁ labhissāmi,</span><br />
</p>
<p id="tha-ap481c4p4">
<span class="m-text m-primary">so me attho samijjhatu’.</span><br />
</p>
<p id="tha-ap481c5p1">
<span class="m-text m-primary">Anomadassī bhagavā,</span><br />
</p>
<p id="tha-ap481c5p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap481c5p3">
<span class="m-text m-primary">Pānadhiṁ abhirūhitvā,</span><br />
</p>
<p id="tha-ap481c5p4">
<span class="m-text m-primary">idaṁ vacanamabravi.</span><br />
</p>
<p id="tha-ap481c6p1">
<span class="m-text m-primary">‘Yo pānadhiṁ me adāsi,</span><br />
</p>
<p id="tha-ap481c6p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap481c6p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap481c6p4">
<span class="m-text m-primary">suṇātha mama bhāsato’.</span><br />
</p>
<p id="tha-ap481c7p1">
<span class="m-text m-primary">Buddhassa giramaññāya,</span><br />
</p>
<p id="tha-ap481c7p2">
<span class="m-text m-primary">sabbe devā samāgatā;</span><br />
</p>
<p id="tha-ap481c7p3">
<span class="m-text m-primary">Udaggacittā sumanā,</span><br />
</p>
<p id="tha-ap481c7p4">
<span class="m-text m-primary">vedajātā katañjalī.</span><br />
</p>
<p id="tha-ap481c8p1">
<span class="m-text m-primary">‘Pānadhīnaṁ padānena,</span><br />
</p>
<p id="tha-ap481c8p2">
<span class="m-text m-primary">sukhitoyaṁ bhavissati;</span><br />
</p>
<p id="tha-ap481c8p3">
<span class="m-text m-primary">Pañcapaññāsakkhattuñca,</span><br />
</p>
<p id="tha-ap481c8p4">
<span class="m-text m-primary">devarajjaṁ karissati.</span><br />
</p>
<p id="tha-ap481c9p1">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap481c9p2">
<span class="m-text m-primary">cakkavattī bhavissati;</span><br />
</p>
<p id="tha-ap481c9p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap481c9p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap481c10p1">
<span class="m-text m-primary">Aparimeyye ito kappe,</span><br />
</p>
<p id="tha-ap481c10p2">
<span class="m-text m-primary">okkākakulasambhavo;</span><br />
</p>
<p id="tha-ap481c10p3">
<span class="m-text m-primary">Gotamo nāma gottena,</span><br />
</p>
<p id="tha-ap481c10p4">
<span class="m-text m-primary">satthā loke bhavissati.</span><br />
</p>
<p id="tha-ap481c11p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap481c11p2">
<span class="m-text m-primary">oraso dhammanimmito;</span><br />
</p>
<p id="tha-ap481c11p3">
<span class="m-text m-primary">Sabbāsave pariññāya,</span><br />
</p>
<p id="tha-ap481c11p4">
<span class="m-text m-primary">nibbāyissatināsavo.</span><br />
</p>
<p id="tha-ap481c12p1">
<span class="m-text m-primary">Devaloke manusse vā,</span><br />
</p>
<p id="tha-ap481c12p2">
<span class="m-text m-primary">nibbattissati puññavā;</span><br />
</p>
<p id="tha-ap481c12p3">
<span class="m-text m-primary">Devayānapaṭibhāgaṁ,</span><br />
</p>
<p id="tha-ap481c12p4">
<span class="m-text m-primary">yānaṁ paṭilabhissati’.</span><br />
</p>
<p id="tha-ap481c13p1">
<span class="m-text m-primary">Pāsādā sivikā vayhaṁ,</span><br />
</p>
<p id="tha-ap481c13p2">
<span class="m-text m-primary">hatthino samalaṅkatā;</span><br />
</p>
<p id="tha-ap481c13p3">
<span class="m-text m-primary">Rathā vājaññasaṁyuttā,</span><br />
</p>
<p id="tha-ap481c13p4">
<span class="m-text m-primary">sadā pātubhavanti me.</span><br />
</p>
<p id="tha-ap481c14p1">
<span class="m-text m-primary">Agārā nikkhamantopi,</span><br />
</p>
<p id="tha-ap481c14p2">
<span class="m-text m-primary">rathena nikkhamiṁ ahaṁ;</span><br />
</p>
<p id="tha-ap481c14p3">
<span class="m-text m-primary">Kesesu chijjamānesu,</span><br />
</p>
<p id="tha-ap481c14p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap481c15p1">
<span class="m-text m-primary">Lābhā mayhaṁ suladdhaṁ me,</span><br />
</p>
<p id="tha-ap481c15p2">
<span class="m-text m-primary">vāṇijjaṁ suppayojitaṁ;</span><br />
</p>
<p id="tha-ap481c15p3">
<span class="m-text m-primary">Datvāna pānadhiṁ ekaṁ,</span><br />
</p>
<p id="tha-ap481c15p4">
<span class="m-text m-primary">pattomhi acalaṁ padaṁ.</span><br />
</p>
<p id="tha-ap481c16p1">
<span class="m-text m-primary">Aparimeyye ito kappe,</span><br />
</p>
<p id="tha-ap481c16p2">
<span class="m-text m-primary">yaṁ pānadhimadāsahaṁ;</span><br />
</p>
<p id="tha-ap481c16p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap481c16p4">
<span class="m-text m-primary">pānadhissa idaṁ phalaṁ.</span><br />
</p>
<p id="tha-ap481c17p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap481c17p2">
<span class="m-text m-primary">…pe…</span><br />
</p>
<p id="tha-ap481c17p3">
<span class="m-text m-primary">viharāmi anāsavo.</span><br />
</p>
<p id="tha-ap481c18p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap481c18p2">
<span class="m-text m-primary">…pe…</span><br />
</p>
<p id="tha-ap481c18p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap481c19p1">
<span class="m-text m-primary">Paṭisambhidā catasso,</span><br />
</p>
<p id="tha-ap481c19p2">
<span class="m-text m-primary">…pe…</span><br />
</p>
<p id="tha-ap481c19p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap481c20p1">
<span class="m-text m-primary">Itthaṁ sudaṁ āyasmā pānadhidāyako thero imā gāthāyo abhāsitthāti.</span><br />
</p>
<p id="tha-ap481c21p1">
<span class="m-text m-primary">Pānadhidāyakattherassāpadānaṁ navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>