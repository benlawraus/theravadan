<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/bvy005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="/pages/bvy005z.html" />
  <meta property="og:description" content="5. Maṅgalabuddhavaṁsa “Koṇḍaññassa aparena, maṅgalo nāma nāyako; Tamaṁ loke nihantvāna, dhammokkamabhidhārayi. Atulāsi pabhā tassa, jinehaññehi uttariṁ; Candasūriyapabhaṁ hantvā, dasasahassī virocati. Sopi buddho pakāsesi, caturo saccavaruttame; Te te saccarasaṁ pītvā, vinodenti mahātamaṁ. Patvāna bodhimatulaṁ, paṭhame dhammadesane; Koṭisatasahassānaṁ, dhammābhisamayo ahu. Surindadevabhavane, buddho dhammamadesayi; Tadā koṭisahassāna …" />
  <meta name="twitter:description" content="5. Maṅgalabuddhavaṁsa “Koṇḍaññassa aparena, maṅgalo nāma nāyako; Tamaṁ loke nihantvāna, dhammokkamabhidhārayi. Atulāsi pabhā tassa, jinehaññehi uttariṁ; Candasūriyapabhaṁ hantvā, dasasahassī virocati. Sopi buddho pakāsesi, caturo saccavaruttame; Te te saccarasaṁ pītvā, vinodenti mahātamaṁ. Patvāna bodhimatulaṁ, paṭhame dhammadesane; Koṭisatasahassānaṁ, dhammābhisamayo ahu. Surindadevabhavane, buddho dhammamadesayi; Tadā koṭisahassāna …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="mangalabuddhavamsa">
<h2><a href="#mangalabuddhavamsa">5. Maṅgalabuddhavaṁsa</a></h2>
<p id="bv5c1p1">
<span class="pali m-text">“Koṇḍaññassa aparena,</span><br />
</p>
<p id="bv5c1p2">
<span class="pali m-text">maṅgalo nāma nāyako;</span><br />
</p>
<p id="bv5c1p3">
<span class="pali m-text">Tamaṁ loke nihantvāna,</span><br />
</p>
<p id="bv5c1p4">
<span class="pali m-text">dhammokkamabhidhārayi.</span><br />
</p>
<p id="bv5c2p1">
<span class="pali m-text">Atulāsi pabhā tassa,</span><br />
</p>
<p id="bv5c2p2">
<span class="pali m-text">jinehaññehi uttariṁ;</span><br />
</p>
<p id="bv5c2p3">
<span class="pali m-text">Candasūriyapabhaṁ hantvā,</span><br />
</p>
<p id="bv5c2p4">
<span class="pali m-text">dasasahassī virocati.</span><br />
</p>
<p id="bv5c3p1">
<span class="pali m-text">Sopi buddho pakāsesi,</span><br />
</p>
<p id="bv5c3p2">
<span class="pali m-text">caturo saccavaruttame;</span><br />
</p>
<p id="bv5c3p3">
<span class="pali m-text">Te te saccarasaṁ pītvā,</span><br />
</p>
<p id="bv5c3p4">
<span class="pali m-text">vinodenti mahātamaṁ.</span><br />
</p>
<p id="bv5c4p1">
<span class="pali m-text">Patvāna bodhimatulaṁ,</span><br />
</p>
<p id="bv5c4p2">
<span class="pali m-text">paṭhame dhammadesane;</span><br />
</p>
<p id="bv5c4p3">
<span class="pali m-text">Koṭisatasahassānaṁ,</span><br />
</p>
<p id="bv5c4p4">
<span class="pali m-text">dhammābhisamayo ahu.</span><br />
</p>
<p id="bv5c5p1">
<span class="pali m-text">Surindadevabhavane,</span><br />
</p>
<p id="bv5c5p2">
<span class="pali m-text">buddho dhammamadesayi;</span><br />
</p>
<p id="bv5c5p3">
<span class="pali m-text">Tadā koṭisahassānaṁ,</span><br />
</p>
<p id="bv5c5p4">
<span class="pali m-text">dutiyo samayo ahu.</span><br />
</p>
<p id="bv5c6p1">
<span class="pali m-text">Yadā sunando cakkavattī,</span><br />
</p>
<p id="bv5c6p2">
<span class="pali m-text">sambuddhaṁ upasaṅkami;</span><br />
</p>
<p id="bv5c6p3">
<span class="pali m-text">Tadā āhani sambuddho,</span><br />
</p>
<p id="bv5c6p4">
<span class="pali m-text">dhammabheriṁ varuttamaṁ.</span><br />
</p>
<p id="bv5c7p1">
<span class="pali m-text">Sunandassānucarā janatā,</span><br />
</p>
<p id="bv5c7p2">
<span class="pali m-text">Tadāsuṁ navutikoṭiyo;</span><br />
</p>
<p id="bv5c7p3">
<span class="pali m-text">Sabbepi te niravasesā,</span><br />
</p>
<p id="bv5c7p4">
<span class="pali m-text">Ahesuṁ ehi bhikkhukā.</span><br />
</p>
<p id="bv5c8p1">
<span class="pali m-text">Sannipātā tayo āsuṁ,</span><br />
</p>
<p id="bv5c8p2">
<span class="pali m-text">maṅgalassa mahesino;</span><br />
</p>
<p id="bv5c8p3">
<span class="pali m-text">Koṭisatasahassānaṁ,</span><br />
</p>
<p id="bv5c8p4">
<span class="pali m-text">paṭhamo āsi samāgamo.</span><br />
</p>
<p id="bv5c9p1">
<span class="pali m-text">Dutiyo koṭisatasahassānaṁ,</span><br />
</p>
<p id="bv5c9p2">
<span class="pali m-text">Tatiyo navutikoṭinaṁ;</span><br />
</p>
<p id="bv5c9p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv5c9p4">
<span class="pali m-text">Tadā āsi samāgamo.</span><br />
</p>
<p id="bv5c10p1">
<span class="pali m-text">Ahaṁ tena samayena,</span><br />
</p>
<p id="bv5c10p2">
<span class="pali m-text">surucī nāma brāhmaṇo;</span><br />
</p>
<p id="bv5c10p3">
<span class="pali m-text">Ajjhāyako mantadharo,</span><br />
</p>
<p id="bv5c10p4">
<span class="pali m-text">tiṇṇaṁ vedāna pāragū.</span><br />
</p>
<p id="bv5c11p1">
<span class="pali m-text">Tamahaṁ upasaṅkamma,</span><br />
</p>
<p id="bv5c11p2">
<span class="pali m-text">Saraṇaṁ gantvāna satthuno;</span><br />
</p>
<p id="bv5c11p3">
<span class="pali m-text">Sambuddhappamukhaṁ saṅghaṁ,</span><br />
</p>
<p id="bv5c11p4">
<span class="pali m-text">Gandhamālena pūjayiṁ;</span><br />
</p>
<p id="bv5c11p5">
<span class="pali m-text">Pūjetvā gandhamālena,</span><br />
</p>
<p id="bv5c11p6">
<span class="pali m-text">Gavapānena tappayiṁ.</span><br />
</p>
<p id="bv5c12p1">
<span class="pali m-text">Sopi maṁ buddho byākāsi,</span><br />
</p>
<p id="bv5c12p2">
<span class="pali m-text">maṅgalo dvipaduttamo;</span><br />
</p>
<p id="bv5c12p3">
<span class="pali m-text">‘Aparimeyyito kappe,</span><br />
</p>
<p id="bv5c12p4">
<span class="pali m-text">ayaṁ buddho bhavissati.</span><br />
</p>
<p id="bv5c13p1">
<span class="pali m-text">Padhānaṁ padahitvāna,</span><br />
</p>
<p id="bv5c13p2">
<span class="pali m-text">…pe…</span><br />
</p>
<p id="bv5c13p3">
<span class="pali m-text">hessāma sammukhā imaṁ’.</span><br />
</p>
<p id="bv5c14p1">
<span class="pali m-text">Tassāpi vacanaṁ sutvā,</span><br />
</p>
<p id="bv5c14p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv5c14p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv5c14p4">
<span class="pali m-text">dasapāramipūriyā.</span><br />
</p>
<p id="bv5c15p1">
<span class="pali m-text">Tadā pītimanubrūhanto,</span><br />
</p>
<p id="bv5c15p2">
<span class="pali m-text">sambodhivarapattiyā;</span><br />
</p>
<p id="bv5c15p3">
<span class="pali m-text">Buddhe datvāna maṁ gehaṁ,</span><br />
</p>
<p id="bv5c15p4">
<span class="pali m-text">pabbajiṁ tassa santike.</span><br />
</p>
<p id="bv5c16p1">
<span class="pali m-text">Suttantaṁ vinayañcāpi,</span><br />
</p>
<p id="bv5c16p2">
<span class="pali m-text">navaṅgaṁ satthusāsanaṁ;</span><br />
</p>
<p id="bv5c16p3">
<span class="pali m-text">Sabbaṁ pariyāpuṇitvā,</span><br />
</p>
<p id="bv5c16p4">
<span class="pali m-text">sobhayiṁ jinasāsanaṁ.</span><br />
</p>
<p id="bv5c17p1">
<span class="pali m-text">Tatthappamatto viharanto,</span><br />
</p>
<p id="bv5c17p2">
<span class="pali m-text">brahmaṁ bhāvetva bhāvanaṁ;</span><br />
</p>
<p id="bv5c17p3">
<span class="pali m-text">Abhiññāpāramiṁ gantvā,</span><br />
</p>
<p id="bv5c17p4">
<span class="pali m-text">brahmalokamagacchahaṁ.</span><br />
</p>
<p id="bv5c18p1">
<span class="pali m-text">Uttaraṁ nāma nagaraṁ,</span><br />
</p>
<p id="bv5c18p2">
<span class="pali m-text">uttaro nāma khattiyo;</span><br />
</p>
<p id="bv5c18p3">
<span class="pali m-text">Uttarā nāma janikā,</span><br />
</p>
<p id="bv5c18p4">
<span class="pali m-text">maṅgalassa mahesino.</span><br />
</p>
<p id="bv5c19p1">
<span class="pali m-text">Navavassasahassāni,</span><br />
</p>
<p id="bv5c19p2">
<span class="pali m-text">agāraṁ ajjha so vasi;</span><br />
</p>
<p id="bv5c19p3">
<span class="pali m-text">Yasavā sucimā sirīmā,</span><br />
</p>
<p id="bv5c19p4">
<span class="pali m-text">tayo pāsādamuttamā.</span><br />
</p>
<p id="bv5c20p1">
<span class="pali m-text">Samatiṁsasahassāni,</span><br />
</p>
<p id="bv5c20p2">
<span class="pali m-text">nāriyo samalaṅkatā;</span><br />
</p>
<p id="bv5c20p3">
<span class="pali m-text">Yasavatī nāma nārī,</span><br />
</p>
<p id="bv5c20p4">
<span class="pali m-text">sīvalo nāma atrajo.</span><br />
</p>
<p id="bv5c21p1">
<span class="pali m-text">Nimitte caturo disvā,</span><br />
</p>
<p id="bv5c21p2">
<span class="pali m-text">assayānena nikkhami;</span><br />
</p>
<p id="bv5c21p3">
<span class="pali m-text">Anūnaaṭṭhamāsāni,</span><br />
</p>
<p id="bv5c21p4">
<span class="pali m-text">padhānaṁ padahī jino.</span><br />
</p>
<p id="bv5c22p1">
<span class="pali m-text">Brahmunā yācito santo,</span><br />
</p>
<p id="bv5c22p2">
<span class="pali m-text">maṅgalo nāma nāyako;</span><br />
</p>
<p id="bv5c22p3">
<span class="pali m-text">Vatti cakkaṁ mahāvīro,</span><br />
</p>
<p id="bv5c22p4">
<span class="pali m-text">vane sirīvaruttame.</span><br />
</p>
<p id="bv5c23p1">
<span class="pali m-text">Sudevo dhammaseno ca,</span><br />
</p>
<p id="bv5c23p2">
<span class="pali m-text">ahesuṁ aggasāvakā;</span><br />
</p>
<p id="bv5c23p3">
<span class="pali m-text">Pālito nāmupaṭṭhāko,</span><br />
</p>
<p id="bv5c23p4">
<span class="pali m-text">maṅgalassa mahesino.</span><br />
</p>
<p id="bv5c24p1">
<span class="pali m-text">Sīvalā ca asokā ca,</span><br />
</p>
<p id="bv5c24p2">
<span class="pali m-text">ahesuṁ aggasāvikā;</span><br />
</p>
<p id="bv5c24p3">
<span class="pali m-text">Bodhi tassa bhagavato,</span><br />
</p>
<p id="bv5c24p4">
<span class="pali m-text">nāgarukkhoti vuccati.</span><br />
</p>
<p id="bv5c25p1">
<span class="pali m-text">Nando ceva visākho ca,</span><br />
</p>
<p id="bv5c25p2">
<span class="pali m-text">ahesuṁ aggupaṭṭhakā;</span><br />
</p>
<p id="bv5c25p3">
<span class="pali m-text">Anulā ceva sutanā ca,</span><br />
</p>
<p id="bv5c25p4">
<span class="pali m-text">ahesuṁ aggupaṭṭhikā.</span><br />
</p>
<p id="bv5c26p1">
<span class="pali m-text">Aṭṭhāsīti ratanāni,</span><br />
</p>
<p id="bv5c26p2">
<span class="pali m-text">accuggato mahāmuni;</span><br />
</p>
<p id="bv5c26p3">
<span class="pali m-text">Tato niddhāvatī raṁsī,</span><br />
</p>
<p id="bv5c26p4">
<span class="pali m-text">anekasatasahassiyo.</span><br />
</p>
<p id="bv5c27p1">
<span class="pali m-text">Navutivassasahassāni,</span><br />
</p>
<p id="bv5c27p2">
<span class="pali m-text">āyu vijjati tāvade;</span><br />
</p>
<p id="bv5c27p3">
<span class="pali m-text">Tāvatā tiṭṭhamāno so,</span><br />
</p>
<p id="bv5c27p4">
<span class="pali m-text">tāresi janataṁ bahuṁ.</span><br />
</p>
<p id="bv5c28p1">
<span class="pali m-text">Yathāpi sāgare ūmī,</span><br />
</p>
<p id="bv5c28p2">
<span class="pali m-text">na sakkā tā gaṇetuye;</span><br />
</p>
<p id="bv5c28p3">
<span class="pali m-text">Tatheva sāvakā tassa,</span><br />
</p>
<p id="bv5c28p4">
<span class="pali m-text">na sakkā te gaṇetuye.</span><br />
</p>
<p id="bv5c29p1">
<span class="pali m-text">Yāva aṭṭhāsi sambuddho,</span><br />
</p>
<p id="bv5c29p2">
<span class="pali m-text">maṅgalo lokanāyako;</span><br />
</p>
<p id="bv5c29p3">
<span class="pali m-text">Na tassa sāsane atthi,</span><br />
</p>
<p id="bv5c29p4">
<span class="pali m-text">sakilesamaraṇaṁ tadā.</span><br />
</p>
<p id="bv5c30p1">
<span class="pali m-text">Dhammokkaṁ dhārayitvāna,</span><br />
</p>
<p id="bv5c30p2">
<span class="pali m-text">santāretvā mahājanaṁ;</span><br />
</p>
<p id="bv5c30p3">
<span class="pali m-text">Jalitvā dhūmaketūva,</span><br />
</p>
<p id="bv5c30p4">
<span class="pali m-text">nibbuto so mahāyaso.</span><br />
</p>
<p id="bv5c31p1">
<span class="pali m-text">Saṅkhārānaṁ sabhāvatthaṁ,</span><br />
</p>
<p id="bv5c31p2">
<span class="pali m-text">dassayitvā sadevake;</span><br />
</p>
<p id="bv5c31p3">
<span class="pali m-text">Jalitvā aggikkhandhova,</span><br />
</p>
<p id="bv5c31p4">
<span class="pali m-text">sūriyo atthaṅgato yathā.</span><br />
</p>
<p id="bv5c32p1">
<span class="pali m-text">Uyyāne vassare nāma,</span><br />
</p>
<p id="bv5c32p2">
<span class="pali m-text">Buddho nibbāyi maṅgalo;</span><br />
</p>
<p id="bv5c32p3">
<span class="pali m-text">Tatthevassa jinathūpo,</span><br />
</p>
<p id="bv5c32p4">
<span class="pali m-text">Tiṁsayojanamuggato”ti.</span><br />
</p>
<p id="bv5c33p1">
<span class="pali m-text">Maṅgalassa bhagavato vaṁso tatiyo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>