<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pe &raquo; Peṭakopadesa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pey003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Peṭakopadesa" />
  <meta name="twitter:title" content="Peṭakopadesa" />
  <meta property="og:url" content="https://www.theravadan.org/pages/pey003z.html" />
  <meta property="og:description" content="3. Suttādhiṭṭhānatatiyabhūmi Tattha katamaṁ suttādhiṭṭhānaṁ? Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ. Tattha katamaṁ lobhādhiṭṭhānaṁ? “Vitakkamathitassa jantuno, Tibbarāgassa subhānupassino; Bhiyyo taṇhā pavaḍḍhati, Esa kho …" />
  <meta name="twitter:description" content="3. Suttādhiṭṭhānatatiyabhūmi Tattha katamaṁ suttādhiṭṭhānaṁ? Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ. Tattha katamaṁ lobhādhiṭṭhānaṁ? “Vitakkamathitassa jantuno, Tibbarāgassa subhānupassino; Bhiyyo taṇhā pavaḍḍhati, Esa kho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pe-index.html">pe</a> &raquo;
          </span>
          Peṭakopadesa
        </h1>
<!-- content -->
<section id="suttadhitthanatatiyabhumi">
<h2><a href="#suttadhitthanatatiyabhumi">3. Suttādhiṭṭhānatatiyabhūmi</a></h2>
<p id="pe3c1p1">
<span class="m-text m-primary">Tattha katamaṁ suttādhiṭṭhānaṁ?</span><br />
</p>
<p id="pe3c2p1">
<span class="m-text m-primary">Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ.</span><br />
</p>
<p id="pe3c3p1">
<span class="m-text m-primary">Tattha katamaṁ lobhādhiṭṭhānaṁ?</span><br />
</p>
<p id="pe3c4p1">
<span class="m-text m-primary">“Vitakkamathitassa jantuno,</span><br />
</p>
<p id="pe3c4p2">
<span class="m-text m-primary">Tibbarāgassa subhānupassino;</span><br />
</p>
<p id="pe3c4p3">
<span class="m-text m-primary">Bhiyyo taṇhā pavaḍḍhati,</span><br />
</p>
<p id="pe3c4p4">
<span class="m-text m-primary">Esa kho gāḷhaṁ karoti bandhanaṁ”.</span><br />
</p>
<p id="pe3c5p1">
<span class="m-text m-primary">Vitakkamathitassāti kāmarāgo.</span><br />
</p>
<p id="pe3c5p2">
<span class="m-text m-primary">Subhānupassinoti kāmarāgavatthu.</span><br />
</p>
<p id="pe3c5p3">
<span class="m-text m-primary">Bhiyyo taṇhā pavaḍḍhatīti kāmataṇhā.</span><br />
</p>
<p id="pe3c5p4">
<span class="m-text m-primary">Esa gāḷhaṁ karoti bandhananti rāgaṁ, iti yo yo dhammo mūlanikkhitto, so yevettha dhammo uggāvahitabbo.</span><br />
</p>
<p id="pe3c5p5">
<span class="m-text m-primary">Na bhagavā ekaṁ dhammaṁ ārabbha aññaṁ dhammaṁ deseti.</span><br />
</p>
<p id="pe3c5p6">
<span class="m-text m-primary">Yassa vitakketi kāmavitakko tameva vitakkaṁ kāmavitakkena niddisīyati.</span><br />
</p>
<p id="pe3c5p7">
<span class="m-text m-primary">Tibbarāgassāti tasseva vitakkassa vatthuṁ niddisati.</span><br />
</p>
<p id="pe3c5p8">
<span class="m-text m-primary">Subhānupassino bhiyyo taṇhā pavaḍḍhatīti tameva rāgaṁ kāmataṇhāti niddisati.</span><br />
</p>
<p id="pe3c5p9">
<span class="m-text m-primary">Esa gāḷhaṁ karoti bandhananti tameva taṇhāsaṁyojanaṁ niddisati.</span><br />
</p>
<p id="pe3c5p10">
<span class="m-text m-primary">Evaṁ gāthāsu anuminitabbaṁ.</span><br />
</p>
<p id="pe3c5p11">
<span class="m-text m-primary">Evaṁ saveyyākaraṇesu.</span><br />
</p>
<p id="pe3c6p1">
<span class="m-text m-primary">Tattha bhagavā ekaṁ dhammaṁ tividhaṁ niddisati, nissandato hetuto phalato.</span><br />
</p>
<p id="pe3c7p1">
<span class="m-text m-primary">“Dadaṁ piyo hoti bhajanti naṁ bahū,</span><br />
</p>
<p id="pe3c7p2">
<span class="m-text m-primary">Kittiñca pappoti yaso ca vaḍḍhati;</span><br />
</p>
<p id="pe3c7p3">
<span class="m-text m-primary">Amaṅkubhūto parisaṁ vigāhati,</span><br />
</p>
<p id="pe3c7p4">
<span class="m-text m-primary">Visārado hoti naro amaccharī”.</span><br />
</p>
<p id="pe3c8p1">
<span class="m-text m-primary">Dadanti yaṁ yaṁ dānaṁ, idaṁ dānamayikaṁ puññakriyaṁ.</span><br />
</p>
<p id="pe3c8p2">
<span class="m-text m-primary">Tattha hetu.</span><br />
</p>
<p id="pe3c8p3">
<span class="m-text m-primary">Yañcetaṁ.</span><br />
</p>
<p id="pe3c8p4">
<span class="m-text m-primary">Bhajanti naṁ bahū, kittinti yo ca kalyāṇo kittisaddo loke abbhuggacchati, yaṁ bahukassa janassa piyo bhavati manāpo ca.</span><br />
</p>
<p id="pe3c8p5">
<span class="m-text m-primary">Yañca avippaṭisārī kālaṁ karoti ayaṁ nissando.</span><br />
</p>
<p id="pe3c8p6">
<span class="m-text m-primary">Yaṁ kāyassa bhedā devesu upapajjatīti idaṁ phalaṁ.</span><br />
</p>
<p id="pe3c8p7">
<span class="m-text m-primary">Idaṁ lobhādhiṭṭhānaṁ.</span><br />
</p>
<p id="pe3c9p1">
<span class="m-text m-primary">Tattha katamaṁ dosādhiṭṭhānaṁ?</span><br />
</p>
<p id="pe3c10p1">
<span class="m-text m-primary">“Yo pāṇamatipāteti,</span><br />
</p>
<p id="pe3c10p2">
<span class="m-text m-primary">musāvādañca bhāsati;</span><br />
</p>
<p id="pe3c10p3">
<span class="m-text m-primary">Loke adinnaṁ ādiyati,</span><br />
</p>
<p id="pe3c10p4">
<span class="m-text m-primary">paradārañca gacchati;</span><br />
</p>
<p id="pe3c10p5">
<span class="m-text m-primary">Surāmerayapānañca,</span><br />
</p>
<p id="pe3c10p6">
<span class="m-text m-primary">yo naro anuyuñjati.</span><br />
</p>
<p id="pe3c11p1">
<span class="m-text m-primary">Appahāya pañca verāni,</span><br />
</p>
<p id="pe3c11p2">
<span class="m-text m-primary">dussīlo iti vuccati;</span><br />
</p>
<p id="pe3c11p3">
<span class="m-text m-primary">Kāyassa bhedā duppañño,</span><br />
</p>
<p id="pe3c11p4">
<span class="m-text m-primary">nirayaṁ sopapajjati”.</span><br />
</p>
<p id="pe3c12p1">
<span class="m-text m-primary">Yo pāṇamatipātetīti duṭṭho pāṇamatipāteti.</span><br />
</p>
<p id="pe3c12p2">
<span class="m-text m-primary">Musāvādañca bhāsatīti dosopaghātāya musāvādañca bhāsati.</span><br />
</p>
<p id="pe3c12p3">
<span class="m-text m-primary">Surāmerayapānañca, yo naro anuyuñjatīti doso nidānaṁ.</span><br />
</p>
<p id="pe3c12p4">
<span class="m-text m-primary">Yo ca surāmerayapānaṁ anuyuñjati yathāparadāravihārī amittā janayanti.</span><br />
</p>
<p id="pe3c13p1">
<span class="m-text m-primary">Pañca verāni appahāyāti pañcannaṁ bhikkhāpadānaṁ samatikkamanaṁ sabbesaṁ dosajānaṁ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.</span><br />
</p>
<p id="pe3c14p1">
<span class="m-text m-primary">Tīṇi bālassa bālalakkhaṇāni—</span><br />
</p>
<p id="pe3c14p2">
<span class="m-text m-primary">dubbhāsitabhāsī ca hoti, duccintitacintī ca dukkaṭakammakārī ca.</span><br />
</p>
<p id="pe3c14p3">
<span class="m-text m-primary">Tattha yaṁ kāyena ca vācāya ca parakkamati, idamassa dukkaṭakammakārī.</span><br />
</p>
<p id="pe3c14p4">
<span class="m-text m-primary">Tāyaṁ yathā ca musāvādaṁ bhāsati yathā pubbaniddiṭṭhaṁ, idamassa dubbhāsitā.</span><br />
</p>
<p id="pe3c14p5">
<span class="m-text m-primary">Yañca saṅkappeti manoduccaritaṁ byāpādaṁ, idamassa duccintitacintitā.</span><br />
</p>
<p id="pe3c14p6">
<span class="m-text m-primary">Yaṁ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṁ kathaṁ kathanti.</span><br />
</p>
<p id="pe3c14p7">
<span class="m-text m-primary">Yadā bhavati so ca pāṇātipātādidasaakusalakammapatho, so tatonidānaṁ dukkhaṁ domanassaṁ paṭisaṁvedetīti.</span><br />
</p>
<p id="pe3c14p8">
<span class="m-text m-primary">Puna caparaṁ yadā passati coraṁ rājāparādhikaṁ raññā gahitaṁ jīvitā voropetaṁ, tassevaṁ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṁ dukkhaṁ domanassaṁ paṭisaṁvedeti.</span><br />
</p>
<p id="pe3c14p9">
<span class="m-text m-primary">Puna caparaṁ bālo yadā bhavati āsanā samārūḷho yāva yā me gati bhavissati ito pecca paraṁ maraṇāti so tatonidānaṁ dukkhaṁ domanassaṁ paṭisaṁvedeti iti bālalakkhaṇaṁ hetu.</span><br />
</p>
<p id="pe3c14p10">
<span class="m-text m-primary">Tīṇi tajjāni dukkhāni nissando.</span><br />
</p>
<p id="pe3c14p11">
<span class="m-text m-primary">Kāyassa bhedā nirayesu upapajjati, idaṁ phalaṁ.</span><br />
</p>
<p id="pe3c14p12">
<span class="m-text m-primary">Idaṁ dosādhiṭṭhānaṁ.</span><br />
</p>
<p id="pe3c15p1">
<span class="m-text m-primary">Tattha katamaṁ mohādhiṭṭhānaṁ?</span><br />
</p>
<p id="pe3c16p1">
<span class="m-text m-primary">“Satañceva sahassānaṁ,</span><br />
</p>
<p id="pe3c16p2">
<span class="m-text m-primary">kappānaṁ saṁsarissati;</span><br />
</p>
<p id="pe3c16p3">
<span class="m-text m-primary">Atha vāpi tato bhiyyo,</span><br />
</p>
<p id="pe3c16p4">
<span class="m-text m-primary">gabbhā gabbhaṁ gamissatha.</span><br />
</p>
<p id="pe3c17p1">
<span class="m-text m-primary">Anupādāya buddhavacanaṁ,</span><br />
</p>
<p id="pe3c17p2">
<span class="m-text m-primary">Saṅkhāre attato upādāya;</span><br />
</p>
<p id="pe3c17p3">
<span class="m-text m-primary">Dukkhassantaṁ karissanti,</span><br />
</p>
<p id="pe3c17p4">
<span class="m-text m-primary">Ṭhānametaṁ na vijjati”.</span><br />
</p>
<p id="pe3c18p1">
<span class="m-text m-primary">Yo yaṁ anamataggasaṁsāraṁ samāpanno jāyate ca mīyate ca, ayaṁ avijjāhetukā.</span><br />
</p>
<p id="pe3c18p2">
<span class="m-text m-primary">Yānipi ca saṅkhārānaṁ payojanāni, tānipi avijjāpaccayāni, yaṁ adassanaṁ buddhavacanassa, ayaṁ avijjāsutteyeva niddiṭṭhaṁ.</span><br />
</p>
<p id="pe3c18p3">
<span class="m-text m-primary">Yo ca saṅkhāre attato harati pañcakkhandhe pañca diṭṭhiyo upagacchati.</span><br />
</p>
<p id="pe3c18p4">
<span class="m-text m-primary">“Etaṁ mama, esohamasmi, eso me attā”ti idaṁ suttaṁ avijjāya nikkhittaṁ, avijjāya nikkhipitaṁ.</span><br />
</p>
<p id="pe3c18p5">
<span class="m-text m-primary">Evaṁ satthā sutte nayena dhammena niddisati.</span><br />
</p>
<p id="pe3c18p6">
<span class="m-text m-primary">Asādhāraṇena taṁyeva tattha niddisitabbaṁ.</span><br />
</p>
<p id="pe3c18p7">
<span class="m-text m-primary">Na aññaṁ.</span><br />
</p>
<p id="pe3c19p1">
<span class="m-text m-primary">Ye hi keci, bhikkhave, samaṇā vā brāhmaṇā vā “idaṁ dukkhan”ti nappajānanti cattāri saccāni vitthārena, yaṁ tattha appajānanā, idaṁ dukkhaṁ, ayaṁ hetu.</span><br />
</p>
<p id="pe3c19p2">
<span class="m-text m-primary">Appajānanto vividhe saṅkhāre abhisaṅkharoti, ayaṁ nissando.</span><br />
</p>
<p id="pe3c19p3">
<span class="m-text m-primary">Yañca diṭṭhigatāni parāmasati “idameva saccaṁ moghamaññan”ti ayaṁ nissando.</span><br />
</p>
<p id="pe3c19p4">
<span class="m-text m-primary">Yaṁ punabbhavaṁ nibbatteti, idaṁ phalaṁ.</span><br />
</p>
<p id="pe3c19p5">
<span class="m-text m-primary">Ayampi dhammo saniddiṭṭho hetuto ca phalato ca nissandato ca.</span><br />
</p>
<p id="pe3c20p1">
<span class="m-text m-primary">Ettha pana keci dhammā sādhāraṇā bhavanti.</span><br />
</p>
<p id="pe3c20p2">
<span class="m-text m-primary">Hetu khalu āditoyeva sutte nikkhipissanti.</span><br />
</p>
<p id="pe3c20p3">
<span class="m-text m-primary">Yathā kiṁ bhave cattārimāni, bhikkhave, agatigamanāni.</span><br />
</p>
<p id="pe3c20p4">
<span class="m-text m-primary">Tattha yañca chandāgatiṁ gacchati yañca bhayāgatiṁ gacchati, ayaṁ lobho akusalamūlaṁ.</span><br />
</p>
<p id="pe3c20p5">
<span class="m-text m-primary">Yaṁ dosā, ayaṁ dosoyeva.</span><br />
</p>
<p id="pe3c20p6">
<span class="m-text m-primary">Yaṁ mohā, ayaṁ mohoyeva.</span><br />
</p>
<p id="pe3c20p7">
<span class="m-text m-primary">Evaṁ imāni tīṇi akusalamūlāni āditoyeva upaparikkhitabbāni.</span><br />
</p>
<p id="pe3c20p8">
<span class="m-text m-primary">Yattha ekaṁ niddisitabbaṁ, tattha ekaṁ niddisīyati.</span><br />
</p>
<p id="pe3c20p9">
<span class="m-text m-primary">Tathā dve yathā tīṇi, na hi ādīhi anikkhitte hetu vā nissando vā phalaṁ vā niddisitabbaṁ.</span><br />
</p>
<p id="pe3c21p1">
<span class="m-text m-primary">Ayañcettha gāthā—</span><br />
</p>
<p id="pe3c22p1">
<span class="m-text m-primary">“Chandā dosā bhayā mohā,</span><br />
</p>
<p id="pe3c22p2">
<span class="m-text m-primary">yo dhammaṁ ativattati;</span><br />
</p>
<p id="pe3c22p3">
<span class="m-text m-primary">Nihīyati tassa yaso,</span><br />
</p>
<p id="pe3c22p4">
<span class="m-text m-primary">kāḷapakkheva candimā”.</span><br />
</p>
<p id="pe3c23p1">
<span class="m-text m-primary">Kattha chandā ca ayaṁ lobho yathā niddiṭṭhaṁ pubbe.</span><br />
</p>
<p id="pe3c23p2">
<span class="m-text m-primary">Idaṁ mohādhiṭṭhānaṁ.</span><br />
</p>
<p id="pe3c24p1">
<span class="m-text m-primary">Tattha katamaṁ alobhādhiṭṭhānaṁ?</span><br />
</p>
<p id="pe3c25p1">
<span class="m-text m-primary">“Asubhānupassiṁ viharantaṁ,</span><br />
</p>
<p id="pe3c25p2">
<span class="m-text m-primary">Indriyesu susaṁvutaṁ;</span><br />
</p>
<p id="pe3c25p3">
<span class="m-text m-primary">Bhojanamhi ca mattaññuṁ,</span><br />
</p>
<p id="pe3c25p4">
<span class="m-text m-primary">Saddhaṁ āraddhavīriyaṁ;</span><br />
</p>
<p id="pe3c25p5">
<span class="m-text m-primary">Taṁ ve nappasahati māro,</span><br />
</p>
<p id="pe3c25p6">
<span class="m-text m-primary">Vāto selaṁva pabbatan”ti.</span><br />
</p>
<p id="pe3c26p1">
<span class="m-text m-primary">Tattha yā asubhāya upaparikkhā, ayaṁ kāmesu ādīnavadassanena pariccāgo.</span><br />
</p>
<p id="pe3c26p2">
<span class="m-text m-primary">Indriyesu susaṁvuto tasseva alobhassa pāripūriyaṁ mama āyatanasocitaṁ anupādāya.</span><br />
</p>
<p id="pe3c26p3">
<span class="m-text m-primary">Bhojanamhi ca mattaññunti rasataṇhāpahānaṁ.</span><br />
</p>
<p id="pe3c26p4">
<span class="m-text m-primary">Iti ayaṁ alobho asubhānupassitāya vatthuto dhārayati, so alobho hetu.</span><br />
</p>
<p id="pe3c26p5">
<span class="m-text m-primary">Indriyesu guttadvāratāya gocarato dhārayati, bhojanemattaññutāya parato dhārayati, ayaṁ nissando.</span><br />
</p>
<p id="pe3c26p6">
<span class="m-text m-primary">Taṁ ve nappasahati māro, vāto selaṁ va pabbatanti, idaṁ phalaṁ.</span><br />
</p>
<p id="pe3c26p7">
<span class="m-text m-primary">Iti yoyeva dhammo ādimhi nikkhitto, soyeva majjhe ceva avasāne ca.</span><br />
</p>
<p id="pe3c27p1">
<span class="m-text m-primary">Nāhaṁ, bhikkhave, aññaṁ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṁ asubhanimittaṁ.</span><br />
</p>
<p id="pe3c27p2">
<span class="m-text m-primary">Tattha asubhanimittaṁ manasikarontassa anuppanno ceva kāmacchando na uppajjati, uppanno ca kāmacchando pahīyati.</span><br />
</p>
<p id="pe3c27p3">
<span class="m-text m-primary">Idaṁ alobhassa vatthu.</span><br />
</p>
<p id="pe3c27p4">
<span class="m-text m-primary">Yaṁ puna anuppanno kāmarāgo pariyādiyati rūparāgaṁ arūparāgaṁ, iti phalaṁ.</span><br />
</p>
<p id="pe3c27p5">
<span class="m-text m-primary">Iti ayampi ca dhammo niddiṭṭho hetuto ca nissandato ca phalato ca.</span><br />
</p>
<p id="pe3c27p6">
<span class="m-text m-primary">Idaṁ alobhādhiṭṭhānaṁ.</span><br />
</p>
<p id="pe3c28p1">
<span class="m-text m-primary">Tattha katamaṁ adosādhiṭṭhānaṁ?</span><br />
</p>
<p id="pe3c29p1">
<span class="m-text m-primary">“Ekampi ce pāṇamaduṭṭhacitto,</span><br />
</p>
<p id="pe3c29p2">
<span class="m-text m-primary">Mettāyati kusalo tena hoti;</span><br />
</p>
<p id="pe3c29p3">
<span class="m-text m-primary">Sabbe ca pāṇe manasānukampaṁ,</span><br />
</p>
<p id="pe3c29p4">
<span class="m-text m-primary">Pahūtamariyo pakaroti puññaṁ”.</span><br />
</p>
<p id="pe3c30p1">
<span class="m-text m-primary">Ekampi ce pāṇamaduṭṭhacitto mettāyatīti ayaṁ adoso.</span><br />
</p>
<p id="pe3c30p2">
<span class="m-text m-primary">Nigghātena assādo, kusalo tena hotīti tena kusalena dhammena saṁyutto dhammapaññattiṁ gacchati.</span><br />
</p>
<p id="pe3c30p3">
<span class="m-text m-primary">Kusaloti yathā paññāya pañño paṇḍiccena paṇḍito.</span><br />
</p>
<p id="pe3c30p4">
<span class="m-text m-primary">Pahūtamariyo pakaroti puññanti tassāyeva vipāko ayaṁ lokiyassa, na hi lokuttarassa.</span><br />
</p>
<p id="pe3c30p5">
<span class="m-text m-primary">Tattha yā mettāyanā, ayaṁ hetu.</span><br />
</p>
<p id="pe3c30p6">
<span class="m-text m-primary">Yaṁ kusalo bhavati ayaṁ nissando.</span><br />
</p>
<p id="pe3c30p7">
<span class="m-text m-primary">Yāva abyāpajjo bhūmiyaṁ bahupuññaṁ pasavati, idaṁ phalaṁ.</span><br />
</p>
<p id="pe3c30p8">
<span class="m-text m-primary">Iti adoso niddiṭṭho hetuto ca nissandato ca phalato ca.</span><br />
</p>
<p id="pe3c31p1">
<span class="m-text m-primary">Ekādasānisaṁsā mettāya cetovimuttiyā.</span><br />
</p>
<p id="pe3c31p2">
<span class="m-text m-primary">Tattha yā mettācetovimutti, ayaṁ ariyadhammesu rāgavirāgā cetovimutti, lokikāya bhūmikā hetu, yaṁ sukhaṁ āyatiṁ manāpo hoti manussānaṁ, ime ekādasa dhammā nissando.</span><br />
</p>
<p id="pe3c31p3">
<span class="m-text m-primary">Yañca akatāvī brahmakāye upapajjati.</span><br />
</p>
<p id="pe3c31p4">
<span class="m-text m-primary">Idaṁ phalaṁ.</span><br />
</p>
<p id="pe3c31p5">
<span class="m-text m-primary">Idaṁ adosādhiṭṭhānaṁ.</span><br />
</p>
<p id="pe3c32p1">
<span class="m-text m-primary">Tattha katamaṁ amohādhiṭṭhānaṁ?</span><br />
</p>
<p id="pe3c33p1">
<span class="m-text m-primary">“Paññā hi seṭṭhā lokasmiṁ,</span><br />
</p>
<p id="pe3c33p2">
<span class="m-text m-primary">yāyaṁ nibbedhagāminī;</span><br />
</p>
<p id="pe3c33p3">
<span class="m-text m-primary">Yāya sammā pajānāti,</span><br />
</p>
<p id="pe3c33p4">
<span class="m-text m-primary">jātimaraṇasaṅkhayaṁ”.</span><br />
</p>
<p id="pe3c34p1">
<span class="m-text m-primary">Paññā hi seṭṭhāti vatthuṁ.</span><br />
</p>
<p id="pe3c34p2">
<span class="m-text m-primary">Nibbedhagāminīti nibbānagāminiyaṁ yathābhūtaṁ paṭivijjhati.</span><br />
</p>
<p id="pe3c34p3">
<span class="m-text m-primary">Sammā pajānāti, jātimaraṇasaṅkhayanti amoho.</span><br />
</p>
<p id="pe3c34p4">
<span class="m-text m-primary">Paññāti hetu.</span><br />
</p>
<p id="pe3c34p5">
<span class="m-text m-primary">Yaṁ pajānāti ayaṁ nissando.</span><br />
</p>
<p id="pe3c34p6">
<span class="m-text m-primary">Yo jātimaraṇasaṅkhayo, idaṁ phalaṁ.</span><br />
</p>
<p id="pe3c34p7">
<span class="m-text m-primary">Iti amoho niddiṭṭho hetunā ca nissandena ca phalena ca.</span><br />
</p>
<p id="pe3c35p1">
<span class="m-text m-primary">Tīṇimāni, bhikkhave, indriyāni anaññātaññassāmītindriyaṁ aññindriyaṁ aññātāvindriyaṁ.</span><br />
</p>
<p id="pe3c35p2">
<span class="m-text m-primary">Tattha katamaṁ anaññātaññassāmītindriyaṁ?</span><br />
</p>
<p id="pe3c35p3">
<span class="m-text m-primary">Idha, bhikkhave, bhikkhu anabhisametassa dukkhassa ariyasaccassa abhisamayāya chandaṁ janeti vāyamati, vīriyaṁ ārabhati, cittaṁ paggaṇhāti padahati.</span><br />
</p>
<p id="pe3c35p4">
<span class="m-text m-primary">Evaṁ catunnaṁ ariyasaccānaṁ kātabbaṁ.</span><br />
</p>
<p id="pe3c35p5">
<span class="m-text m-primary">Tattha katamaṁ aññindriyaṁ?</span><br />
</p>
<p id="pe3c35p6">
<span class="m-text m-primary">Idha, bhikkhave, bhikkhu “idaṁ dukkhaṁ ariyasaccan”ti yathābhūtaṁ pajānāti, yā ca maggo, idaṁ aññindriyaṁ.</span><br />
</p>
<p id="pe3c35p7">
<span class="m-text m-primary">Āsavakkhayā anāsavo hoti, idaṁ vuccati aññātāvindriyaṁ.</span><br />
</p>
<p id="pe3c35p8">
<span class="m-text m-primary">Tathāyaṁ paññā, ayaṁ hetu.</span><br />
</p>
<p id="pe3c35p9">
<span class="m-text m-primary">Yaṁ chandaṁ janeti vāyamati, yā pajānāti, ayaṁ nissando.</span><br />
</p>
<p id="pe3c35p10">
<span class="m-text m-primary">Yena sabbaso āsavānaṁ khayā hetu, yaṁ khaye ñāṇamuppajjati, anuppāde ñāṇañca, ayaṁ nissando.</span><br />
</p>
<p id="pe3c35p11">
<span class="m-text m-primary">Yaṁ arahattaṁ, idaṁ phalaṁ.</span><br />
</p>
<p id="pe3c35p12">
<span class="m-text m-primary">Tattha khīṇā me jāti, vusitaṁ brahmacariyaṁ, kataṁ karaṇīyanti, idaṁ khaye ñāṇaṁ.</span><br />
</p>
<p id="pe3c35p13">
<span class="m-text m-primary">Nāparaṁ itthattāyāti pajānāmīti idaṁ anuppāde ñāṇaṁ.</span><br />
</p>
<p id="pe3c35p14">
<span class="m-text m-primary">Iti imāni indriyāni amoho niddiṭṭho hetunā ca nissandena ca phalena ca.</span><br />
</p>
<p id="pe3c35p15">
<span class="m-text m-primary">Imāni asādhāraṇāni niddiṭṭhāni.</span><br />
</p>
<p id="pe3c36p1">
<span class="m-text m-primary">Tattha katamāni kusalamūlāni sādhāraṇāni?</span><br />
</p>
<p id="pe3c36p2">
<span class="m-text m-primary">Kusalañca vo, bhikkhave, desessāmi kusalamūlañceva.</span><br />
</p>
<p id="pe3c36p3">
<span class="m-text m-primary">Tattha katamaṁ kusalamūlaṁ?</span><br />
</p>
<p id="pe3c36p4">
<span class="m-text m-primary">Alobho adoso amoho.</span><br />
</p>
<p id="pe3c36p5">
<span class="m-text m-primary">Tattha katamaṁ kusalaṁ?</span><br />
</p>
<p id="pe3c36p6">
<span class="m-text m-primary">Aṭṭha sammattāni sammādiṭṭhi yāva sammāsamādhi.</span><br />
</p>
<p id="pe3c36p7">
<span class="m-text m-primary">Tattha yāni kusalamūlāni, ayaṁ hetu.</span><br />
</p>
<p id="pe3c36p8">
<span class="m-text m-primary">Yañca alobho tīṇi kammāni samuṭṭhāpeti saṅkappaṁ vāyāmaṁ samādhiñca, ayaṁ alobhassa nissando.</span><br />
</p>
<p id="pe3c36p9">
<span class="m-text m-primary">Tattha yo adoso, ayaṁ hetu.</span><br />
</p>
<p id="pe3c36p10">
<span class="m-text m-primary">Yaṁ tayo dhamme paṭṭhapeti sammāvācaṁ sammākammantaṁ sammāājīvañca, ayaṁ nissando.</span><br />
</p>
<p id="pe3c36p11">
<span class="m-text m-primary">Tattha yo amoho hetu, yaṁ dve dhamme upaṭṭhapeti aviparītadassanampi ca anabhilāpanaṁ, ayaṁ nissando.</span><br />
</p>
<p id="pe3c36p12">
<span class="m-text m-primary">Imassa brahmacariyassa yaṁ phalaṁ, tā dve vimuttiyo rāgavirāgā cetovimutti avijjā virāgā ca paññāvimutti, idaṁ phalaṁ.</span><br />
</p>
<p id="pe3c36p13">
<span class="m-text m-primary">Iti imāni tīṇi kusalamūlāni niddiṭṭhāni hetuto ca nissandato ca phalato ca.</span><br />
</p>
<p id="pe3c36p14">
<span class="m-text m-primary">Evaṁ sādhāraṇāni kusalāni paṭivijjhitabbāni.</span><br />
</p>
<p id="pe3c37p1">
<span class="m-text m-primary">Yattha duve yattha tīṇi.</span><br />
</p>
<p id="pe3c37p2">
<span class="m-text m-primary">Ayañcettha gāthā.</span><br />
</p>
<p id="pe3c38p1">
<span class="m-text m-primary">“Tulamatulañca sambhavaṁ,</span><br />
</p>
<p id="pe3c38p2">
<span class="m-text m-primary">Bhavasaṅkhāramavassaji muni;</span><br />
</p>
<p id="pe3c38p3">
<span class="m-text m-primary">Ajjhattarato samāhito,</span><br />
</p>
<p id="pe3c38p4">
<span class="m-text m-primary">Abhindi kavacamivattasambhavan”ti.</span><br />
</p>
<p id="pe3c39p1">
<span class="m-text m-primary">Tulamatulañca sambhavanti tulasaṅkhataṁ atulasaṅkhataṁ.</span><br />
</p>
<p id="pe3c39p2">
<span class="m-text m-primary">Tattha ye saṅkhatā tulaṁ, te dve dhammā assādo ca ādīnavo ca tulitā bhavanti.</span><br />
</p>
<p id="pe3c39p3">
<span class="m-text m-primary">Ettako kāmesu assādo.</span><br />
</p>
<p id="pe3c39p4">
<span class="m-text m-primary">Ettako ādīnavo imassa, idaṁ nissaraṇanti iti nibbānaṁ pajānāti.</span><br />
</p>
<p id="pe3c39p5">
<span class="m-text m-primary">Dvīhi kāraṇehi atulaṁ na ca sakkā tulayituṁ.</span><br />
</p>
<p id="pe3c39p6">
<span class="m-text m-primary">Ettakaṁ etaṁ netaṁ paramatthīti tena atulaṁ.</span><br />
</p>
<p id="pe3c39p7">
<span class="m-text m-primary">Atha pāpuṇā ratanaṁ karitvā acchariyabhāvena atulaṁ.</span><br />
</p>
<p id="pe3c39p8">
<span class="m-text m-primary">Tattha kusalassa ca abhisambhavā jānanā passanā, ayaṁ amoho.</span><br />
</p>
<p id="pe3c39p9">
<span class="m-text m-primary">Yaṁ tattha ñātā osiraṇā bhavasaṅkhārānaṁ, ayaṁ alobho.</span><br />
</p>
<p id="pe3c39p10">
<span class="m-text m-primary">Yaṁ ajjhattarato samāhitoti vikkhepapaṭisaṁharaṇā, ayaṁ adoso.</span><br />
</p>
<p id="pe3c39p11">
<span class="m-text m-primary">Iti imāni tīṇi kusalamūlāni.</span><br />
</p>
<p id="pe3c39p12">
<span class="m-text m-primary">Tulamatulasambhavanti ayaṁ amoho.</span><br />
</p>
<p id="pe3c39p13">
<span class="m-text m-primary">Yo bhavasaṅkhārānaṁ samosaraṇaṁ lobho sammāsamādhīnaṁ assādo, ayaṁ hetu.</span><br />
</p>
<p id="pe3c39p14">
<span class="m-text m-primary">Yaṁ ajjhattarato avijjaṇḍakosaṁ sambhedo, ayaṁ nissando.</span><br />
</p>
<p id="pe3c39p15">
<span class="m-text m-primary">Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.</span><br />
</p>
<p id="pe3c40p1">
<span class="m-text m-primary">Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṁ akusalamūlaṁ samosaraṇaṁ gacchati.</span><br />
</p>
<p id="pe3c40p2">
<span class="m-text m-primary">So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṁ.</span><br />
</p>
<p id="pe3c40p3">
<span class="m-text m-primary">Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṁ samosaraṇaṁ gacchati.</span><br />
</p>
<p id="pe3c40p4">
<span class="m-text m-primary">Ayaṁ kileso, na ca lobho, na ca doso, na ca moho.</span><br />
</p>
<p id="pe3c41p1">
<span class="m-text m-primary">Yathā akusalamūlāni, evaṁ kusalāni paṭikkhepena niddisitabbāni.</span><br />
</p>
<p id="pe3c41p2">
<span class="m-text m-primary">Idaṁ amohādhiṭṭhānaṁ.</span><br />
</p>
<p id="pe3c42p1">
<span class="m-text m-primary">Tattha katamaṁ kāyakammādhiṭṭhānaṁ?</span><br />
</p>
<p id="pe3c43p1">
<span class="m-text m-primary">“Kāyena kusalaṁ kare,</span><br />
</p>
<p id="pe3c43p2">
<span class="m-text m-primary">assa kāyena saṁvuto;</span><br />
</p>
<p id="pe3c43p3">
<span class="m-text m-primary">Kāyaduccaritaṁ hitvā,</span><br />
</p>
<p id="pe3c43p4">
<span class="m-text m-primary">kāyena sucaritaṁ care”.</span><br />
</p>
<p id="pe3c44p1">
<span class="m-text m-primary">Tīṇimāni, bhikkhave, sucaritāni.</span><br />
</p>
<p id="pe3c44p2">
<span class="m-text m-primary">Pāṇātipātā veramaṇī, adinnādānā veramaṇī, kāmesumicchācārā veramaṇī, idaṁ kāyakammādhiṭṭhānaṁ.</span><br />
</p>
<p id="pe3c45p1">
<span class="m-text m-primary">Tattha katamaṁ vācākammādhiṭṭhānaṁ?</span><br />
</p>
<p id="pe3c46p1">
<span class="m-text m-primary">“Subhāsitaṁ uttamamāhu santo,</span><br />
</p>
<p id="pe3c46p2">
<span class="m-text m-primary">Dhammaṁ bhaṇe nādhammaṁ taṁ dutiyaṁ;</span><br />
</p>
<p id="pe3c46p3">
<span class="m-text m-primary">Piyaṁ bhaṇe nāppiyaṁ taṁ tatiyaṁ,</span><br />
</p>
<p id="pe3c46p4">
<span class="m-text m-primary">Saccaṁ bhaṇe nālikaṁ taṁ catutthaṁ”.</span><br />
</p>
<p id="pe3c47p1">
<span class="m-text m-primary">Cattārimāni ca vacīsucaritāni idaṁ vācākammādhiṭṭhānaṁ.</span><br />
</p>
<p id="pe3c48p1">
<span class="m-text m-primary">Tattha katamaṁ manokammādhiṭṭhānaṁ?</span><br />
</p>
<p id="pe3c49p1">
<span class="m-text m-primary">“Manena kusalaṁ kammaṁ,</span><br />
</p>
<p id="pe3c49p2">
<span class="m-text m-primary">manasā saṁvuto bhave;</span><br />
</p>
<p id="pe3c49p3">
<span class="m-text m-primary">Manoduccaritaṁ hitvā,</span><br />
</p>
<p id="pe3c49p4">
<span class="m-text m-primary">manasā sucaritaṁ care”.</span><br />
</p>
<p id="pe3c50p1">
<span class="m-text m-primary">Tīṇimāni manosucaritāni, anabhijjhā, abyāpādo, sammādiṭṭhi, idaṁ manokammādhiṭṭhānaṁ.</span><br />
</p>
<p id="pe3c50p2">
<span class="m-text m-primary">Imāni asādhāraṇāni suttāni.</span><br />
</p>
<p id="pe3c51p1">
<span class="m-text m-primary">Tattha katamāni sādhāraṇāni suttāni?</span><br />
</p>
<p id="pe3c52p1">
<span class="m-text m-primary">“Vācānurakkhī manasā susaṁvuto,</span><br />
</p>
<p id="pe3c52p2">
<span class="m-text m-primary">Kāyena ca nākusalaṁ kayirā;</span><br />
</p>
<p id="pe3c52p3">
<span class="m-text m-primary">Ete tayo kammapathe visodhaye,</span><br />
</p>
<p id="pe3c52p4">
<span class="m-text m-primary">Ārādhaye maggamisippaveditaṁ”.</span><br />
</p>
<p id="pe3c53p1">
<span class="m-text m-primary">Tisso imā, bhikkhave, pārisuddhiyo—</span><br />
</p>
<p id="pe3c53p2">
<span class="m-text m-primary">kāyakammapārisuddhi, vācākammapārisuddhi, manokammapārisuddhi.</span><br />
</p>
<p id="pe3c54p1">
<span class="m-text m-primary">Tattha katamā kāyakammapārisuddhi?</span><br />
</p>
<p id="pe3c54p2">
<span class="m-text m-primary">Pāṇātipātā veramaṇī, adinnādānā veramaṇī, kāmesumicchācārā veramaṇī.</span><br />
</p>
<p id="pe3c54p3">
<span class="m-text m-primary">Tattha katamā vacīkammapārisuddhi?</span><br />
</p>
<p id="pe3c54p4">
<span class="m-text m-primary">Musāvādā veramaṇī …pe…</span><br />
</p>
<p id="pe3c54p5">
<span class="m-text m-primary">samphappalāpā veramaṇī.</span><br />
</p>
<p id="pe3c54p6">
<span class="m-text m-primary">Tattha katamā manokammapārisuddhi?</span><br />
</p>
<p id="pe3c54p7">
<span class="m-text m-primary">Anabhijjhā abyāpādo sammādiṭṭhi.</span><br />
</p>
<p id="pe3c54p8">
<span class="m-text m-primary">Idaṁ sādhāraṇasuttaṁ.</span><br />
</p>
<p id="pe3c55p1">
<span class="m-text m-primary">Iti sādhāraṇāni ca suttāni asādhāraṇāni ca suttāni paṭivijjhitabbāni.</span><br />
</p>
<p id="pe3c55p2">
<span class="m-text m-primary">Paṭivijjhitvā vācāya kāyena ca suttassa attho niddisitabbo.</span><br />
</p>
<p id="pe3c56p1">
<span class="m-text m-primary">Tattha katamaṁ saddhindriyādhiṭṭhānaṁ?</span><br />
</p>
<p id="pe3c57p1">
<span class="m-text m-primary">“Yassa saddhā tathāgate,</span><br />
</p>
<p id="pe3c57p2">
<span class="m-text m-primary">acalā suppatiṭṭhitā;</span><br />
</p>
<p id="pe3c57p3">
<span class="m-text m-primary">Sīlañca yassa kalyāṇaṁ,</span><br />
</p>
<p id="pe3c57p4">
<span class="m-text m-primary">ariyakantaṁ pasaṁsitaṁ.</span><br />
</p>
<p id="pe3c58p1">
<span class="m-text m-primary">Saṅghe pasādo yassatthi,</span><br />
</p>
<p id="pe3c58p2">
<span class="m-text m-primary">ujubhūtañca dassanaṁ;</span><br />
</p>
<p id="pe3c58p3">
<span class="m-text m-primary">Adaliddoti taṁ āhu,</span><br />
</p>
<p id="pe3c58p4">
<span class="m-text m-primary">amoghaṁ tassa jīvitaṁ.</span><br />
</p>
<p id="pe3c59p1">
<span class="m-text m-primary">Saddhā ve nandikā ārādhiko,</span><br />
</p>
<p id="pe3c59p2">
<span class="m-text m-primary">No tassa saddhoti;</span><br />
</p>
<p id="pe3c59p3">
<span class="m-text m-primary">Sabbaṁ siyāti bhagavantaṁ,</span><br />
</p>
<p id="pe3c59p4">
<span class="m-text m-primary">Tathārūpo dhammasampasādo”.</span><br />
</p>
<p id="pe3c60p1">
<span class="m-text m-primary">Idaṁ saddhindriyādhiṭṭhānaṁ.</span><br />
</p>
<p id="pe3c61p1">
<span class="m-text m-primary">Tattha katamaṁ vīriyādhiṭṭhānaṁ?</span><br />
</p>
<p id="pe3c62p1">
<span class="m-text m-primary">“Ārambhatha nikkamatha,</span><br />
</p>
<p id="pe3c62p2">
<span class="m-text m-primary">yuñjatha buddhasāsane;</span><br />
</p>
<p id="pe3c62p3">
<span class="m-text m-primary">Dhunātha maccuno senaṁ,</span><br />
</p>
<p id="pe3c62p4">
<span class="m-text m-primary">naḷāgāraṁva kuñjaro”.</span><br />
</p>
<p id="pe3c63p1">
<span class="m-text m-primary">Cattārome, bhikkhave, sammappadhānā, idaṁ vīriyādhiṭṭhānaṁ.</span><br />
</p>
<p id="pe3c64p1">
<span class="m-text m-primary">Tattha katamaṁ satindriyādhiṭṭhānaṁ?</span><br />
</p>
<p id="pe3c65p1">
<span class="m-text m-primary">“Satīmato sadā bhaddaṁ,</span><br />
</p>
<p id="pe3c65p2">
<span class="m-text m-primary">bhaddamatthu satīmato;</span><br />
</p>
<p id="pe3c65p3">
<span class="m-text m-primary">Satīmato sadā seyyo,</span><br />
</p>
<p id="pe3c65p4">
<span class="m-text m-primary">satīmā sukhamedhati”.</span><br />
</p>
<p id="pe3c66p1">
<span class="m-text m-primary">Cattāro satipaṭṭhānā vitthārena kātabbā, idaṁ satindriyādhiṭṭhānaṁ.</span><br />
</p>
<p id="pe3c67p1">
<span class="m-text m-primary">Tattha katamaṁ samādhindriyādhiṭṭhānaṁ?</span><br />
</p>
<p id="pe3c68p1">
<span class="m-text m-primary">“Ākaṅkhato te naradammasārathi,</span><br />
</p>
<p id="pe3c68p2">
<span class="m-text m-primary">Devā manussā manasā vicintitaṁ;</span><br />
</p>
<p id="pe3c68p3">
<span class="m-text m-primary">Sabbe na jaññā kasiṇāpi pāṇino,</span><br />
</p>
<p id="pe3c68p4">
<span class="m-text m-primary">Santaṁ samādhiṁ araṇaṁ nisevato”.</span><br />
</p>
<p id="pe3c69p1">
<span class="m-text m-primary">Tayome, bhikkhave, samādhī—</span><br />
</p>
<p id="pe3c69p2">
<span class="m-text m-primary">savitakko savicāro, avitakko vicāramatto, avitakko avicāro.</span><br />
</p>
<p id="pe3c69p3">
<span class="m-text m-primary">Idaṁ samādhindriyādhiṭṭhānaṁ.</span><br />
</p>
<p id="pe3c70p1">
<span class="m-text m-primary">Tattha katamaṁ paññindriyādhiṭṭhānaṁ?</span><br />
</p>
<p id="pe3c71p1">
<span class="m-text m-primary">Paññā hi seṭṭhā lokasminti vitthārena.</span><br />
</p>
<p id="pe3c72p1">
<span class="m-text m-primary">Tisso imā, bhikkhave, paññā—</span><br />
</p>
<p id="pe3c72p2">
<span class="m-text m-primary">sutamayī, cintāmayī, bhāvanāmayī, idaṁ paññindriyādhiṭṭhānaṁ suttaṁ, imāni indriyādhiṭṭhānāni asādhāraṇāni suttāni.</span><br />
</p>
<p id="pe3c73p1">
<span class="m-text m-primary">Tattha katamāni sādhāraṇāni indriyādhiṭṭhānāni suttāni?</span><br />
</p>
<p id="pe3c74p1">
<span class="m-text m-primary">“Avītarāgo kāmesu,</span><br />
</p>
<p id="pe3c74p2">
<span class="m-text m-primary">yassa pañcindriyā mudū;</span><br />
</p>
<p id="pe3c74p3">
<span class="m-text m-primary">Saddhā sati ca vīriyaṁ,</span><br />
</p>
<p id="pe3c74p4">
<span class="m-text m-primary">samatho ca vipassanā;</span><br />
</p>
<p id="pe3c74p5">
<span class="m-text m-primary">Tādisaṁ bhikkhumāsajja,</span><br />
</p>
<p id="pe3c74p6">
<span class="m-text m-primary">pubbeva upahaññati”.</span><br />
</p>
<p id="pe3c75p1">
<span class="m-text m-primary">Pañcimāni indriyāni.</span><br />
</p>
<p id="pe3c75p2">
<span class="m-text m-primary">Saddhindriyādiindriyaṁ daṭṭhabbaṁ.</span><br />
</p>
<p id="pe3c75p3">
<span class="m-text m-primary">Tīsu aveccappasāde vitthārena suttaṁ kātabbaṁ.</span><br />
</p>
<p id="pe3c75p4">
<span class="m-text m-primary">Imāni sādhāraṇāni indriyādhiṭṭhānāni suttāni.</span><br />
</p>
<p id="pe3c75p5">
<span class="m-text m-primary">Yaṁ yassa sambandhaṁ kusalassa vā akusalassa vā tena tena adhiṭṭhānena taṁ suttaṁ niddisitabbaṁ, natthañño dhammo niddisitabbo.</span><br />
</p>
<p id="pe3c75p6">
<span class="m-text m-primary">Tattha sādhāraṇaṁ kusalaṁ nāpi kusalaṁ akusalaṁ yathā sādhāraṇāni ca kusalamūlāni sādhāraṇāni ca akusalamūlāni uppannaṁ kāmavitakkaṁ pajahati …pe…</span><br />
</p>
<p id="pe3c75p7">
<span class="m-text m-primary">cattāro sammappadhānā kusalaṁ akusalañca.</span><br />
</p>
<p id="pe3c76p1">
<span class="m-text m-primary">Tatthimā uddānagāthā</span><br />
</p>
<p id="pe3c77p1">
<span class="m-text m-primary">Vitakko hi mamatthiko,</span><br />
</p>
<p id="pe3c77p2">
<span class="m-text m-primary">dadaṁ piyo naro iti;</span><br />
</p>
<p id="pe3c77p3">
<span class="m-text m-primary">Yo pāṇamatipāteti,</span><br />
</p>
<p id="pe3c77p4">
<span class="m-text m-primary">tīṇi tassa bālalakkhaṇaṁ.</span><br />
</p>
<p id="pe3c78p1">
<span class="m-text m-primary">Satañceva sahassānaṁ,</span><br />
</p>
<p id="pe3c78p2">
<span class="m-text m-primary">ye ca samaṇabrāhmaṇā;</span><br />
</p>
<p id="pe3c78p3">
<span class="m-text m-primary">Chandā dosā bhayā mohā,</span><br />
</p>
<p id="pe3c78p4">
<span class="m-text m-primary">catūhi agatīhi ca.</span><br />
</p>
<p id="pe3c79p1">
<span class="m-text m-primary">Asubhānupassiṁ viharantaṁ,</span><br />
</p>
<p id="pe3c79p2">
<span class="m-text m-primary">Nimittesu asubhā ca;</span><br />
</p>
<p id="pe3c79p3">
<span class="m-text m-primary">Ekampi ce piyaṁ pāṇaṁ,</span><br />
</p>
<p id="pe3c79p4">
<span class="m-text m-primary">Mittā sace subhāsitā.</span><br />
</p>
<p id="pe3c80p1">
<span class="m-text m-primary">Paññā hi seṭṭhā lokasmiṁ,</span><br />
</p>
<p id="pe3c80p2">
<span class="m-text m-primary">Anuññā tīṇi indriyāni;</span><br />
</p>
<p id="pe3c80p3">
<span class="m-text m-primary">Kusalākusalamūlāni ca,</span><br />
</p>
<p id="pe3c80p4">
<span class="m-text m-primary">Tulamatulañca sambhavaṁ.</span><br />
</p>
<p id="pe3c81p1">
<span class="m-text m-primary">Kāyena kusalaṁ kare,</span><br />
</p>
<p id="pe3c81p2">
<span class="m-text m-primary">Tīṇi sucaritāni ca;</span><br />
</p>
<p id="pe3c81p3">
<span class="m-text m-primary">Subhāsitaṁ uttamamāhu,</span><br />
</p>
<p id="pe3c81p4">
<span class="m-text m-primary">Santo vacīsucaritāni ca.</span><br />
</p>
<p id="pe3c82p1">
<span class="m-text m-primary">Kāyena ca kusalaṁ kayirā,</span><br />
</p>
<p id="pe3c82p2">
<span class="m-text m-primary">Manoduccaritāni ca;</span><br />
</p>
<p id="pe3c82p3">
<span class="m-text m-primary">Kāyānurakkhī ca sadā,</span><br />
</p>
<p id="pe3c82p4">
<span class="m-text m-primary">Tisso ca pārisuddhiyo.</span><br />
</p>
<p id="pe3c83p1">
<span class="m-text m-primary">Yassa saddhā tathāgate,</span><br />
</p>
<p id="pe3c83p2">
<span class="m-text m-primary">samuppāde ca desito;</span><br />
</p>
<p id="pe3c83p3">
<span class="m-text m-primary">Ārambhatha nikkamatha,</span><br />
</p>
<p id="pe3c83p4">
<span class="m-text m-primary">yā ca sammappadhānatā.</span><br />
</p>
<p id="pe3c84p1">
<span class="m-text m-primary">Satīmato sadā bhaddaṁ,</span><br />
</p>
<p id="pe3c84p2">
<span class="m-text m-primary">satipaṭṭhānabhāvanā;</span><br />
</p>
<p id="pe3c84p3">
<span class="m-text m-primary">Ākaṅkhato ca anaññāṇaṁ,</span><br />
</p>
<p id="pe3c84p4">
<span class="m-text m-primary">ye ca tīṇi samādhayo.</span><br />
</p>
<p id="pe3c85p1">
<span class="m-text m-primary">Paññā hi seṭṭhā lokasmiṁ,</span><br />
</p>
<p id="pe3c85p2">
<span class="m-text m-primary">tisso paññā pakāsitā;</span><br />
</p>
<p id="pe3c85p3">
<span class="m-text m-primary">Avītarāgo kāmesu,</span><br />
</p>
<p id="pe3c85p4">
<span class="m-text m-primary">tatheva pañcindriyā.</span><br />
</p>
<p id="pe3c86p1">
<span class="m-text m-primary">Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṁ nāma.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>