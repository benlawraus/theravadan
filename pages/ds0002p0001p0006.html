<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; abhidhamma &raquo; ds &raquo; ds2 &raquo; Dhammasaṅgaṇī | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ds0002p0001p0006.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-ds-index.html">ds</a> &raquo;
            <a href="https://www.theravadan.org/pages/ms-abhidhamma-ds-ds2-index.html">ds2</a> &raquo;
          </span>
          Dhammasaṅgaṇī
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ds0002p0001p0005.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ds0002p0001p0007.html">Next</a></div>
</div>
<p id="ds2p1p6c0p2">
<span class="pali m-text">2 Niddesa</span><br />
</p>
<p id="ds2p1p6c0p3">
<span class="pali m-text">2.1 Cittuppādakaṇḍa</span><br />
</p>
<section id="dvadasa-akusala">
<span id="ds2p1p6c0p4"></span><h2><span class="pali m-text">2.1.6. Dvādasa akusala</span></h2>
<p id="ds2p1p6c1p1">
<span class="pali m-text">Katame dhammā akusalā?</span><br />
</p>
<p id="ds2p1p6c1p2">
<span class="pali m-text">Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, somanassindriyaṁ hoti, jīvitindriyaṁ hoti, micchādiṭṭhi hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, lobho hoti, moho hoti, abhijjhā hoti, micchādiṭṭhi hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c1p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c1p4">
<span class="pali m-text">ime dhammā akusalā.</span><br />
</p>
<p id="ds2p1p6c2p1">
<span class="pali m-text">Katamo tasmiṁ samaye phasso hoti?</span><br />
</p>
<p id="ds2p1p6c2p2">
<span class="pali m-text">Yo tasmiṁ samaye phasso phusanā samphusanā samphusitattaṁ—</span><br />
</p>
<p id="ds2p1p6c2p3">
<span class="pali m-text">ayaṁ tasmiṁ samaye phasso hoti.</span><br />
</p>
<p id="ds2p1p6c3p1">
<span class="pali m-text">Katamā tasmiṁ samaye vedanā hoti?</span><br />
</p>
<p id="ds2p1p6c3p2">
<span class="pali m-text">Yaṁ tasmiṁ samaye tajjāmanoviññāṇadhātusamphassajaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br />
</p>
<p id="ds2p1p6c3p3">
<span class="pali m-text">ayaṁ tasmiṁ samaye vedanā hoti.</span><br />
</p>
<p id="ds2p1p6c4p1">
<span class="pali m-text">Katamā tasmiṁ samaye saññā hoti?</span><br />
</p>
<p id="ds2p1p6c4p2">
<span class="pali m-text">Yā tasmiṁ samaye tajjāmanoviññāṇadhātusamphassajā saññā sañjānanā sañjānitattaṁ—</span><br />
</p>
<p id="ds2p1p6c4p3">
<span class="pali m-text">ayaṁ tasmiṁ samaye saññā hoti.</span><br />
</p>
<p id="ds2p1p6c5p1">
<span class="pali m-text">Katamā tasmiṁ samaye cetanā hoti?</span><br />
</p>
<p id="ds2p1p6c5p2">
<span class="pali m-text">Yā tasmiṁ samaye tajjāmanoviññāṇadhātusamphassajā cetanā sañcetanā cetayitattaṁ—</span><br />
</p>
<p id="ds2p1p6c5p3">
<span class="pali m-text">ayaṁ tasmiṁ samaye cetanā hoti.</span><br />
</p>
<p id="ds2p1p6c6p1">
<span class="pali m-text">Katamaṁ tasmiṁ samaye cittaṁ hoti?</span><br />
</p>
<p id="ds2p1p6c6p2">
<span class="pali m-text">Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br />
</p>
<p id="ds2p1p6c6p3">
<span class="pali m-text">idaṁ tasmiṁ samaye cittaṁ hoti.</span><br />
</p>
<p id="ds2p1p6c7p1">
<span class="pali m-text">Katamo tasmiṁ samaye vitakko hoti?</span><br />
</p>
<p id="ds2p1p6c7p2">
<span class="pali m-text">Yo tasmiṁ samaye takko vitakko saṅkappo appanā byappanā cetaso abhiniropanā micchāsaṅkappo—</span><br />
</p>
<p id="ds2p1p6c7p3">
<span class="pali m-text">ayaṁ tasmiṁ samaye vitakko hoti.</span><br />
</p>
<p id="ds2p1p6c8p1">
<span class="pali m-text">Katamo tasmiṁ samaye vicāro hoti?</span><br />
</p>
<p id="ds2p1p6c8p2">
<span class="pali m-text">Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—</span><br />
</p>
<p id="ds2p1p6c8p3">
<span class="pali m-text">ayaṁ tasmiṁ samaye vicāro hoti.</span><br />
</p>
<p id="ds2p1p6c9p1">
<span class="pali m-text">Katamā tasmiṁ samaye pīti hoti?</span><br />
</p>
<p id="ds2p1p6c9p2">
<span class="pali m-text">Yā tasmiṁ samaye pīti pāmojjaṁ āmodanā pamodanā hāso pahāso vitti odagyaṁ attamanatā cittassa—</span><br />
</p>
<p id="ds2p1p6c9p3">
<span class="pali m-text">ayaṁ tasmiṁ samaye pīti hoti.</span><br />
</p>
<p id="ds2p1p6c10p1">
<span class="pali m-text">Katamaṁ tasmiṁ samaye sukhaṁ hoti?</span><br />
</p>
<p id="ds2p1p6c10p2">
<span class="pali m-text">Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br />
</p>
<p id="ds2p1p6c10p3">
<span class="pali m-text">idaṁ tasmiṁ samaye sukhaṁ hoti.</span><br />
</p>
<p id="ds2p1p6c11p1">
<span class="pali m-text">Katamā tasmiṁ samaye cittassekaggatā hoti?</span><br />
</p>
<p id="ds2p1p6c11p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c11p3">
<span class="pali m-text">ayaṁ tasmiṁ samaye cittassekaggatā hoti.</span><br />
</p>
<p id="ds2p1p6c12p1">
<span class="pali m-text">Katamaṁ tasmiṁ samaye vīriyindriyaṁ hoti?</span><br />
</p>
<p id="ds2p1p6c12p2">
<span class="pali m-text">Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ micchāvāyāmo—</span><br />
</p>
<p id="ds2p1p6c12p3">
<span class="pali m-text">idaṁ tasmiṁ samaye vīriyindriyaṁ hoti.</span><br />
</p>
<p id="ds2p1p6c13p1">
<span class="pali m-text">Katamaṁ tasmiṁ samaye samādhindriyaṁ hoti?</span><br />
</p>
<p id="ds2p1p6c13p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c13p3">
<span class="pali m-text">idaṁ tasmiṁ samaye samādhindriyaṁ hoti.</span><br />
</p>
<p id="ds2p1p6c14p1">
<span class="pali m-text">Katamaṁ tasmiṁ samaye manindriyaṁ hoti?</span><br />
</p>
<p id="ds2p1p6c14p2">
<span class="pali m-text">Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br />
</p>
<p id="ds2p1p6c14p3">
<span class="pali m-text">idaṁ tasmiṁ samaye manindriyaṁ hoti.</span><br />
</p>
<p id="ds2p1p6c15p1">
<span class="pali m-text">Katamaṁ tasmiṁ samaye somanassindriyaṁ hoti?</span><br />
</p>
<p id="ds2p1p6c15p2">
<span class="pali m-text">Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br />
</p>
<p id="ds2p1p6c15p3">
<span class="pali m-text">idaṁ tasmiṁ samaye somanassindriyaṁ hoti.</span><br />
</p>
<p id="ds2p1p6c16p1">
<span class="pali m-text">Katamaṁ tasmiṁ samaye jīvitindriyaṁ hoti?</span><br />
</p>
<p id="ds2p1p6c16p2">
<span class="pali m-text">Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br />
</p>
<p id="ds2p1p6c16p3">
<span class="pali m-text">idaṁ tasmiṁ samaye jīvitindriyaṁ hoti.</span><br />
</p>
<p id="ds2p1p6c17p1">
<span class="pali m-text">Katamā tasmiṁ samaye micchādiṭṭhi hoti?</span><br />
</p>
<p id="ds2p1p6c17p2">
<span class="pali m-text">Yā tasmiṁ samaye diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho patiṭṭhāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—</span><br />
</p>
<p id="ds2p1p6c17p3">
<span class="pali m-text">ayaṁ tasmiṁ samaye micchādiṭṭhi hoti.</span><br />
</p>
<p id="ds2p1p6c18p1">
<span class="pali m-text">Katamo tasmiṁ samaye micchāsaṅkappo hoti?</span><br />
</p>
<p id="ds2p1p6c18p2">
<span class="pali m-text">Yo tasmiṁ samaye takko vitakko saṅkappo appanā byappanā cetaso abhiniropanā micchāsaṅkappo—</span><br />
</p>
<p id="ds2p1p6c18p3">
<span class="pali m-text">ayaṁ tasmiṁ samaye micchāsaṅkappo hoti.</span><br />
</p>
<p id="ds2p1p6c19p1">
<span class="pali m-text">Katamo tasmiṁ samaye micchāvāyāmo hoti?</span><br />
</p>
<p id="ds2p1p6c19p2">
<span class="pali m-text">Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ micchāvāyāmo—</span><br />
</p>
<p id="ds2p1p6c19p3">
<span class="pali m-text">ayaṁ tasmiṁ samaye micchāvāyāmo hoti.</span><br />
</p>
<p id="ds2p1p6c20p1">
<span class="pali m-text">Katamo tasmiṁ samaye micchāsamādhi hoti?</span><br />
</p>
<p id="ds2p1p6c20p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c20p3">
<span class="pali m-text">ayaṁ tasmiṁ samaye micchāsamādhi hoti.</span><br />
</p>
<p id="ds2p1p6c21p1">
<span class="pali m-text">Katamaṁ tasmiṁ samaye vīriyabalaṁ hoti?</span><br />
</p>
<p id="ds2p1p6c21p2">
<span class="pali m-text">Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ micchāvāyāmo—</span><br />
</p>
<p id="ds2p1p6c21p3">
<span class="pali m-text">idaṁ tasmiṁ samaye vīriyabalaṁ hoti.</span><br />
</p>
<p id="ds2p1p6c22p1">
<span class="pali m-text">Katamaṁ tasmiṁ samaye samādhibalaṁ hoti?</span><br />
</p>
<p id="ds2p1p6c22p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c22p3">
<span class="pali m-text">idaṁ tasmiṁ samaye samādhibalaṁ hoti.</span><br />
</p>
<p id="ds2p1p6c23p1">
<span class="pali m-text">Katamaṁ tasmiṁ samaye ahirikabalaṁ hoti?</span><br />
</p>
<p id="ds2p1p6c23p2">
<span class="pali m-text">Yaṁ tasmiṁ samaye na hirīyati hiriyitabbena na hirīyati pāpakānaṁ akusalānaṁ dhammānaṁ samāpattiyā—</span><br />
</p>
<p id="ds2p1p6c23p3">
<span class="pali m-text">idaṁ tasmiṁ samaye ahirikabalaṁ hoti.</span><br />
</p>
<p id="ds2p1p6c24p1">
<span class="pali m-text">Katamaṁ tasmiṁ samaye anottappabalaṁ hoti?</span><br />
</p>
<p id="ds2p1p6c24p2">
<span class="pali m-text">Yaṁ tasmiṁ samaye na ottappati ottappitabbena na ottappati pāpakānaṁ akusalānaṁ dhammānaṁ samāpattiyā—</span><br />
</p>
<p id="ds2p1p6c24p3">
<span class="pali m-text">idaṁ tasmiṁ samaye anottappabalaṁ hoti.</span><br />
</p>
<p id="ds2p1p6c25p1">
<span class="pali m-text">Katamo tasmiṁ samaye lobho hoti?</span><br />
</p>
<p id="ds2p1p6c25p2">
<span class="pali m-text">Yo tasmiṁ samaye lobho lubbhanā lubbhitattaṁ sārāgo sārajjanā sārajjitattaṁ abhijjhā lobho akusalamūlaṁ—</span><br />
</p>
<p id="ds2p1p6c25p3">
<span class="pali m-text">ayaṁ tasmiṁ samaye lobho hoti.</span><br />
</p>
<p id="ds2p1p6c26p1">
<span class="pali m-text">Katamo tasmiṁ samaye moho hoti?</span><br />
</p>
<p id="ds2p1p6c26p2">
<span class="pali m-text">Yaṁ tasmiṁ samaye aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhanā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ—</span><br />
</p>
<p id="ds2p1p6c26p3">
<span class="pali m-text">ayaṁ tasmiṁ samaye moho hoti.</span><br />
</p>
<p id="ds2p1p6c27p1">
<span class="pali m-text">Katamā tasmiṁ samaye abhijjhā hoti?</span><br />
</p>
<p id="ds2p1p6c27p2">
<span class="pali m-text">Yo tasmiṁ samaye lobho lubbhanā lubbhitattaṁ sārāgo sārajjanā sārajjitattaṁ abhijjhā lobho akusalamūlaṁ—</span><br />
</p>
<p id="ds2p1p6c27p3">
<span class="pali m-text">ayaṁ tasmiṁ samaye abhijjhā hoti.</span><br />
</p>
<p id="ds2p1p6c28p1">
<span class="pali m-text">Katamā tasmiṁ samaye micchādiṭṭhi hoti?</span><br />
</p>
<p id="ds2p1p6c28p2">
<span class="pali m-text">Yā tasmiṁ samaye diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho patiṭṭhāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—</span><br />
</p>
<p id="ds2p1p6c28p3">
<span class="pali m-text">ayaṁ tasmiṁ samaye micchādiṭṭhi hoti.</span><br />
</p>
<p id="ds2p1p6c29p1">
<span class="pali m-text">Katamaṁ tasmiṁ samaye ahirikaṁ hoti?</span><br />
</p>
<p id="ds2p1p6c29p2">
<span class="pali m-text">Yaṁ tasmiṁ samaye na hirīyati hiriyitabbena na hirīyati pāpakānaṁ akusalānaṁ dhammānaṁ samāpattiyā—</span><br />
</p>
<p id="ds2p1p6c29p3">
<span class="pali m-text">idaṁ tasmiṁ samaye ahirikaṁ hoti.</span><br />
</p>
<p id="ds2p1p6c30p1">
<span class="pali m-text">Katamaṁ tasmiṁ samaye anottappaṁ hoti?</span><br />
</p>
<p id="ds2p1p6c30p2">
<span class="pali m-text">Yaṁ tasmiṁ samaye na ottappati ottappitabbena na ottappati pāpakānaṁ akusalānaṁ dhammānaṁ samāpattiyā—</span><br />
</p>
<p id="ds2p1p6c30p3">
<span class="pali m-text">idaṁ tasmiṁ samaye anottappaṁ hoti.</span><br />
</p>
<p id="ds2p1p6c31p1">
<span class="pali m-text">Katamo tasmiṁ samaye samatho hoti?</span><br />
</p>
<p id="ds2p1p6c31p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c31p3">
<span class="pali m-text">ayaṁ tasmiṁ samaye samatho hoti.</span><br />
</p>
<p id="ds2p1p6c32p1">
<span class="pali m-text">Katamo tasmiṁ samaye paggāho hoti?</span><br />
</p>
<p id="ds2p1p6c32p2">
<span class="pali m-text">Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ micchāvāyāmo—</span><br />
</p>
<p id="ds2p1p6c32p3">
<span class="pali m-text">ayaṁ tasmiṁ samaye paggāho hoti.</span><br />
</p>
<p id="ds2p1p6c33p1">
<span class="pali m-text">Katamo tasmiṁ samaye avikkhepo hoti?</span><br />
</p>
<p id="ds2p1p6c33p2">
<span class="pali m-text">Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ micchāsamādhi—</span><br />
</p>
<p id="ds2p1p6c33p3">
<span class="pali m-text">ayaṁ tasmiṁ samaye avikkhepo hoti;</span><br />
</p>
<p id="ds2p1p6c33p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c33p5">
<span class="pali m-text">ime dhammā akusalā.</span><br />
</p>
<p id="ds2p1p6c34p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, pañcaṅgikaṁ jhānaṁ hoti, caturaṅgiko maggo hoti, cattāri balāni honti, dve hetū honti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c34p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c34p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c35p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c35p2">
<span class="pali m-text">Phasso cetanā vitakko vicāro pīti cittassekaggatā vīriyindriyaṁ samādhindriyaṁ jīvitindriyaṁ micchādiṭṭhi micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ lobho moho abhijjhā micchādiṭṭhi ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c35p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c35p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c35p5">
<span class="pali m-text">ime dhammā akusalā.</span><br />
</p>
<p id="ds2p1p6c36p1">
<span class="pali m-text">Katame dhammā akusalā?</span><br />
</p>
<p id="ds2p1p6c36p2">
<span class="pali m-text">Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ sasaṅkhārena rūpārammaṇaṁ vā …pe…</span><br />
</p>
<p id="ds2p1p6c36p3">
<span class="pali m-text">dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe…</span><br />
</p>
<p id="ds2p1p6c36p4">
<span class="pali m-text">ime dhammā akusalā.</span><br />
</p>
<p id="ds2p1p6c37p1">
<span class="pali m-text">Katame dhammā akusalā?</span><br />
</p>
<p id="ds2p1p6c37p2">
<span class="pali m-text">Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatavippayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, somanassindriyaṁ hoti, jīvitindriyaṁ hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, lobho hoti, moho hoti, abhijjhā hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c37p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c37p4">
<span class="pali m-text">ime dhammā akusalā …pe….</span><br />
</p>
<p id="ds2p1p6c38p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, pañcaṅgikaṁ jhānaṁ hoti, tivaṅgiko maggo hoti, cattāri balāni honti, dve hetū honti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c38p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c38p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c39p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c39p2">
<span class="pali m-text">Phasso cetanā vitakko vicāro pīti cittassekaggatā vīriyindriyaṁ samādhindriyaṁ jīvitindriyaṁ micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ lobho moho abhijjhā ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c39p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c39p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c39p5">
<span class="pali m-text">ime dhammā akusalā.</span><br />
</p>
<p id="ds2p1p6c40p1">
<span class="pali m-text">Katame dhammā akusalā?</span><br />
</p>
<p id="ds2p1p6c40p2">
<span class="pali m-text">Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatavippayuttaṁ sasaṅkhārena rūpārammaṇaṁ vā …pe…</span><br />
</p>
<p id="ds2p1p6c40p3">
<span class="pali m-text">dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe…</span><br />
</p>
<p id="ds2p1p6c40p4">
<span class="pali m-text">ime dhammā akusalā.</span><br />
</p>
<p id="ds2p1p6c41p1">
<span class="pali m-text">Katame dhammā akusalā?</span><br />
</p>
<p id="ds2p1p6c41p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ diṭṭhigatasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, micchādiṭṭhi hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, lobho hoti, moho hoti, abhijjhā hoti, micchādiṭṭhi hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c41p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c41p4">
<span class="pali m-text">ime dhammā akusalā.</span><br />
</p>
<p id="ds2p1p6c42p1">
<span class="pali m-text">Katamo tasmiṁ samaye phasso hoti?</span><br />
</p>
<p id="ds2p1p6c42p2">
<span class="pali m-text">Yo tasmiṁ samaye phasso phusanā samphusanā samphusitattaṁ—</span><br />
</p>
<p id="ds2p1p6c42p3">
<span class="pali m-text">ayaṁ tasmiṁ samaye phasso hoti.</span><br />
</p>
<p id="ds2p1p6c43p1">
<span class="pali m-text">Katamā tasmiṁ samaye vedanā hoti?</span><br />
</p>
<p id="ds2p1p6c43p2">
<span class="pali m-text">Yaṁ tasmiṁ samaye tajjāmanoviññāṇadhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br />
</p>
<p id="ds2p1p6c43p3">
<span class="pali m-text">ayaṁ tasmiṁ samaye vedanā hoti …pe….</span><br />
</p>
<p id="ds2p1p6c44p1">
<span class="pali m-text">Katamā tasmiṁ samaye upekkhā hoti?</span><br />
</p>
<p id="ds2p1p6c44p2">
<span class="pali m-text">Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br />
</p>
<p id="ds2p1p6c44p3">
<span class="pali m-text">ayaṁ tasmiṁ samaye upekkhā hoti …pe….</span><br />
</p>
<p id="ds2p1p6c45p1">
<span class="pali m-text">Katamaṁ tasmiṁ samaye upekkhindriyaṁ hoti?</span><br />
</p>
<p id="ds2p1p6c45p2">
<span class="pali m-text">Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br />
</p>
<p id="ds2p1p6c45p3">
<span class="pali m-text">idaṁ tasmiṁ samaye upekkhindriyaṁ hoti …pe…</span><br />
</p>
<p id="ds2p1p6c45p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c45p5">
<span class="pali m-text">ime dhammā akusalā.</span><br />
</p>
<p id="ds2p1p6c46p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, caturaṅgikaṁ jhānaṁ hoti, caturaṅgiko maggo hoti, cattāri balāni honti, dve hetū honti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c46p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c46p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c47p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c47p2">
<span class="pali m-text">Phasso cetanā vitakko vicāro cittassekaggatā vīriyindriyaṁ samādhindriyaṁ jīvitindriyaṁ micchādiṭṭhi micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ lobho moho abhijjhā micchādiṭṭhi ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c47p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c47p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c47p5">
<span class="pali m-text">ime dhammā akusalā.</span><br />
</p>
<p id="ds2p1p6c48p1">
<span class="pali m-text">Katame dhammā akusalā?</span><br />
</p>
<p id="ds2p1p6c48p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ diṭṭhigatasampayuttaṁ sasaṅkhārena rūpārammaṇaṁ vā …pe…</span><br />
</p>
<p id="ds2p1p6c48p3">
<span class="pali m-text">dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe…</span><br />
</p>
<p id="ds2p1p6c48p4">
<span class="pali m-text">ime dhammā akusalā.</span><br />
</p>
<p id="ds2p1p6c49p1">
<span class="pali m-text">Katame dhammā akusalā?</span><br />
</p>
<p id="ds2p1p6c49p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ diṭṭhigatavippayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, lobho hoti, moho hoti, abhijjhā hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c49p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c49p4">
<span class="pali m-text">ime dhammā akusalā …pe….</span><br />
</p>
<p id="ds2p1p6c50p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, caturaṅgikaṁ jhānaṁ hoti, tivaṅgiko maggo hoti, cattāri balāni honti, dve hetū honti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c50p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c50p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c51p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c51p2">
<span class="pali m-text">Phasso cetanā vitakko vicāro cittassekaggatā vīriyindriyaṁ samādhindriyaṁ jīvitindriyaṁ micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ lobho moho abhijjhā ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c51p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c51p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c51p5">
<span class="pali m-text">ime dhammā akusalā.</span><br />
</p>
<p id="ds2p1p6c52p1">
<span class="pali m-text">Katame dhammā akusalā?</span><br />
</p>
<p id="ds2p1p6c52p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ diṭṭhigatavippayuttaṁ sasaṅkhārena rūpārammaṇaṁ vā …pe…</span><br />
</p>
<p id="ds2p1p6c52p3">
<span class="pali m-text">dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe…</span><br />
</p>
<p id="ds2p1p6c52p4">
<span class="pali m-text">ime dhammā akusalā.</span><br />
</p>
<p id="ds2p1p6c53p1">
<span class="pali m-text">Katame dhammā akusalā?</span><br />
</p>
<p id="ds2p1p6c53p2">
<span class="pali m-text">Yasmiṁ samaye akusalaṁ cittaṁ uppannaṁ hoti domanassasahagataṁ paṭighasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, dukkhaṁ hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, domanassindriyaṁ hoti, jīvitindriyaṁ hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, doso hoti, moho hoti, byāpādo hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c53p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c53p4">
<span class="pali m-text">ime dhammā akusalā.</span><br />
</p>
<p id="ds2p1p6c54p1">
<span class="pali m-text">Katamo tasmiṁ samaye phasso hoti?</span><br />
</p>
<p id="ds2p1p6c54p2">
<span class="pali m-text">Yo tasmiṁ samaye phasso phusanā samphusanā samphusitattaṁ—</span><br />
</p>
<p id="ds2p1p6c54p3">
<span class="pali m-text">ayaṁ tasmiṁ samaye phasso hoti.</span><br />
</p>
<p id="ds2p1p6c55p1">
<span class="pali m-text">Katamā tasmiṁ samaye vedanā hoti?</span><br />
</p>
<p id="ds2p1p6c55p2">
<span class="pali m-text">Yaṁ tasmiṁ samaye tajjāmanoviññāṇadhātusamphassajaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—</span><br />
</p>
<p id="ds2p1p6c55p3">
<span class="pali m-text">ayaṁ tasmiṁ samaye vedanā hoti …pe….</span><br />
</p>
<p id="ds2p1p6c56p1">
<span class="pali m-text">Katamaṁ tasmiṁ samaye dukkhaṁ hoti?</span><br />
</p>
<p id="ds2p1p6c56p2">
<span class="pali m-text">Yaṁ tasmiṁ samaye cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—</span><br />
</p>
<p id="ds2p1p6c56p3">
<span class="pali m-text">idaṁ tasmiṁ samaye dukkhaṁ hoti …pe….</span><br />
</p>
<p id="ds2p1p6c57p1">
<span class="pali m-text">Katamaṁ tasmiṁ samaye domanassindriyaṁ hoti?</span><br />
</p>
<p id="ds2p1p6c57p2">
<span class="pali m-text">Yaṁ tasmiṁ samaye cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—</span><br />
</p>
<p id="ds2p1p6c57p3">
<span class="pali m-text">idaṁ tasmiṁ samaye domanassindriyaṁ hoti …pe….</span><br />
</p>
<p id="ds2p1p6c58p1">
<span class="pali m-text">Katamo tasmiṁ samaye doso hoti?</span><br />
</p>
<p id="ds2p1p6c58p2">
<span class="pali m-text">Yo tasmiṁ samaye doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span><br />
</p>
<p id="ds2p1p6c58p3">
<span class="pali m-text">ayaṁ tasmiṁ samaye doso hoti …pe….</span><br />
</p>
<p id="ds2p1p6c59p1">
<span class="pali m-text">Katamo tasmiṁ samaye byāpādo hoti?</span><br />
</p>
<p id="ds2p1p6c59p2">
<span class="pali m-text">Yo tasmiṁ samaye doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span><br />
</p>
<p id="ds2p1p6c59p3">
<span class="pali m-text">ayaṁ tasmiṁ samaye byāpādo hoti …pe…</span><br />
</p>
<p id="ds2p1p6c59p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c59p5">
<span class="pali m-text">ime dhammā akusalā.</span><br />
</p>
<p id="ds2p1p6c60p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, caturaṅgikaṁ jhānaṁ hoti, tivaṅgiko maggo hoti, cattāri balāni honti, dve hetū honti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c60p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c60p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c61p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c61p2">
<span class="pali m-text">Phasso cetanā vitakko vicāro cittassekaggatā vīriyindriyaṁ samādhindriyaṁ jīvitindriyaṁ micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ doso moho byāpādo ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c61p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c61p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c61p5">
<span class="pali m-text">ime dhammā akusalā.</span><br />
</p>
<p id="ds2p1p6c62p1">
<span class="pali m-text">Katame dhammā akusalā?</span><br />
</p>
<p id="ds2p1p6c62p2">
<span class="pali m-text">Yasmiṁ samaye akusalaṁ cittaṁ uppannaṁ hoti domanassasahagataṁ paṭighasampayuttaṁ sasaṅkhārena rūpārammaṇaṁ vā …pe…</span><br />
</p>
<p id="ds2p1p6c62p3">
<span class="pali m-text">dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe…</span><br />
</p>
<p id="ds2p1p6c62p4">
<span class="pali m-text">ime dhammā akusalā.</span><br />
</p>
<p id="ds2p1p6c63p1">
<span class="pali m-text">Katame dhammā akusalā?</span><br />
</p>
<p id="ds2p1p6c63p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ vicikicchāsampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, micchāsaṅkappo hoti, micchāvāyāmo hoti, vīriyabalaṁ hoti, ahirikabalaṁ hoti, anottappabalaṁ hoti, vicikicchā hoti, moho hoti, ahirikaṁ hoti, anottappaṁ hoti, paggāho hoti;</span><br />
</p>
<p id="ds2p1p6c63p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c63p4">
<span class="pali m-text">ime dhammā akusalā.</span><br />
</p>
<p id="ds2p1p6c64p1">
<span class="pali m-text">Katamo tasmiṁ samaye phasso hoti?</span><br />
</p>
<p id="ds2p1p6c64p2">
<span class="pali m-text">Yo tasmiṁ samaye phasso phusanā samphusanā samphusitattaṁ—</span><br />
</p>
<p id="ds2p1p6c64p3">
<span class="pali m-text">ayaṁ tasmiṁ samaye phasso hoti …pe….</span><br />
</p>
<p id="ds2p1p6c65p1">
<span class="pali m-text">Katamā tasmiṁ samaye cittassekaggatā hoti?</span><br />
</p>
<p id="ds2p1p6c65p2">
<span class="pali m-text">Yā tasmiṁ samaye cittassa ṭhiti—</span><br />
</p>
<p id="ds2p1p6c65p3">
<span class="pali m-text">ayaṁ tasmiṁ samaye cittassekaggatā hoti …pe….</span><br />
</p>
<p id="ds2p1p6c66p1">
<span class="pali m-text">Katamā tasmiṁ samaye vicikicchā hoti?</span><br />
</p>
<p id="ds2p1p6c66p2">
<span class="pali m-text">Yā tasmiṁ samaye kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā thambhitattaṁ cittassa manovilekho—</span><br />
</p>
<p id="ds2p1p6c66p3">
<span class="pali m-text">ayaṁ tasmiṁ samaye vicikicchā hoti …pe…</span><br />
</p>
<p id="ds2p1p6c66p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c66p5">
<span class="pali m-text">ime dhammā akusalā.</span><br />
</p>
<p id="ds2p1p6c67p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, cattāri indriyāni honti, caturaṅgikaṁ jhānaṁ hoti, duvaṅgiko maggo hoti, tīṇi balāni honti, eko hetu hoti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c67p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c67p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c68p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c68p2">
<span class="pali m-text">Phasso cetanā vitakko vicāro cittassekaggatā vīriyindriyaṁ jīvitindriyaṁ micchāsaṅkappo micchāvāyāmo vīriyabalaṁ ahirikabalaṁ anottappabalaṁ vicikicchā moho ahirikaṁ anottappaṁ paggāho;</span><br />
</p>
<p id="ds2p1p6c68p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c68p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c68p5">
<span class="pali m-text">ime dhammā akusalā.</span><br />
</p>
<p id="ds2p1p6c69p1">
<span class="pali m-text">Katame dhammā akusalā?</span><br />
</p>
<p id="ds2p1p6c69p2">
<span class="pali m-text">Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ rūpārammaṇaṁ vā …pe…</span><br />
</p>
<p id="ds2p1p6c69p3">
<span class="pali m-text">yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, micchāsaṅkappo hoti, micchāvāyāmo hoti, micchāsamādhi hoti, vīriyabalaṁ hoti, samādhibalaṁ hoti, ahirikabalaṁ hoti, anottappabalaṁ hoti, uddhaccaṁ hoti, moho hoti, ahirikaṁ hoti, anottappaṁ hoti, samatho hoti, paggāho hoti, avikkhepo hoti;</span><br />
</p>
<p id="ds2p1p6c69p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c69p5">
<span class="pali m-text">ime dhammā akusalā.</span><br />
</p>
<p id="ds2p1p6c70p1">
<span class="pali m-text">Katamo tasmiṁ samaye phasso hoti?</span><br />
</p>
<p id="ds2p1p6c70p2">
<span class="pali m-text">Yo tasmiṁ samaye phasso phusanā samphusanā samphusitattaṁ—</span><br />
</p>
<p id="ds2p1p6c70p3">
<span class="pali m-text">ayaṁ tasmiṁ samaye phasso hoti …pe….</span><br />
</p>
<p id="ds2p1p6c71p1">
<span class="pali m-text">Katamaṁ tasmiṁ samaye uddhaccaṁ hoti?</span><br />
</p>
<p id="ds2p1p6c71p2">
<span class="pali m-text">Yaṁ tasmiṁ samaye cittassa uddhaccaṁ avūpasamo cetaso vikkhepo bhantattaṁ cittassa—</span><br />
</p>
<p id="ds2p1p6c71p3">
<span class="pali m-text">idaṁ tasmiṁ samaye uddhaccaṁ hoti …pe…</span><br />
</p>
<p id="ds2p1p6c71p4">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c71p5">
<span class="pali m-text">ime dhammā akusalā.</span><br />
</p>
<p id="ds2p1p6c72p1">
<span class="pali m-text">Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, caturaṅgikaṁ jhānaṁ hoti, tivaṅgiko maggo hoti, cattāri balāni honti, eko hetu hoti, eko phasso hoti …pe… ekaṁ dhammāyatanaṁ hoti, ekā dhammadhātu hoti;</span><br />
</p>
<p id="ds2p1p6c72p2">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā—</span><br />
</p>
<p id="ds2p1p6c72p3">
<span class="pali m-text">ime dhammā akusalā …pe….</span><br />
</p>
<p id="ds2p1p6c73p1">
<span class="pali m-text">Katamo tasmiṁ samaye saṅkhārakkhandho hoti?</span><br />
</p>
<p id="ds2p1p6c73p2">
<span class="pali m-text">Phasso cetanā vitakko vicāro cittassekaggatā vīriyindriyaṁ samādhindriyaṁ jīvitindriyaṁ micchāsaṅkappo micchāvāyāmo micchāsamādhi vīriyabalaṁ samādhibalaṁ ahirikabalaṁ anottappabalaṁ uddhaccaṁ moho ahirikaṁ anottappaṁ samatho paggāho avikkhepo;</span><br />
</p>
<p id="ds2p1p6c73p3">
<span class="pali m-text">ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br />
</p>
<p id="ds2p1p6c73p4">
<span class="pali m-text">ayaṁ tasmiṁ samaye saṅkhārakkhandho hoti …pe…</span><br />
</p>
<p id="ds2p1p6c73p5">
<span class="pali m-text">ime dhammā akusalā.</span><br />
</p>
<p id="ds2p1p6c73p6">
<span class="pali m-text">Dvādasa akusalacittāni.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>