<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy015z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy015z.html" />
  <meta property="og:description" content="Kuṇḍadhānavagga 1. Kuṇḍadhānattheraapadāna “Sattāhaṁ paṭisallīnaṁ, sayambhuṁ aggapuggalaṁ; Pasannacitto sumano, buddhaseṭṭhaṁ upaṭṭhahiṁ. Vuṭṭhitaṁ kālamaññāya, padumuttaraṁ mahāmuniṁ; Mahantiṁ kadalīkaṇṇiṁ, gahetvā upagacchahaṁ. Paṭiggahetvā bhagavā, sabbaññū lokanāyako; Mama cittaṁ pasādento, paribhuñji mahāmuni. Paribhuñjitvā sambuddho, satthavāho anuttaro; Sakāsane nisīditvā, imā gāthā abhāsatha. ‘Ye ca santi samitāro, yakkhā …" />
  <meta name="twitter:description" content="Kuṇḍadhānavagga 1. Kuṇḍadhānattheraapadāna “Sattāhaṁ paṭisallīnaṁ, sayambhuṁ aggapuggalaṁ; Pasannacitto sumano, buddhaseṭṭhaṁ upaṭṭhahiṁ. Vuṭṭhitaṁ kālamaññāya, padumuttaraṁ mahāmuniṁ; Mahantiṁ kadalīkaṇṇiṁ, gahetvā upagacchahaṁ. Paṭiggahetvā bhagavā, sabbaññū lokanāyako; Mama cittaṁ pasādento, paribhuñji mahāmuni. Paribhuñjitvā sambuddho, satthavāho anuttaro; Sakāsane nisīditvā, imā gāthā abhāsatha. ‘Ye ca santi samitāro, yakkhā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kundadhanavagga">
<h2><a href="#kundadhanavagga">Kuṇḍadhānavagga</a></h2>
<section id="kundadhanattheraapadana">
<h3><a href="#kundadhanattheraapadana">1. Kuṇḍadhānattheraapadāna</a></h3>
<p id="tha-ap33c1p1">
<span class="m-text m-primary">“Sattāhaṁ paṭisallīnaṁ,</span><br />
</p>
<p id="tha-ap33c1p2">
<span class="m-text m-primary">sayambhuṁ aggapuggalaṁ;</span><br />
</p>
<p id="tha-ap33c1p3">
<span class="m-text m-primary">Pasannacitto sumano,</span><br />
</p>
<p id="tha-ap33c1p4">
<span class="m-text m-primary">buddhaseṭṭhaṁ upaṭṭhahiṁ.</span><br />
</p>
<p id="tha-ap33c2p1">
<span class="m-text m-primary">Vuṭṭhitaṁ kālamaññāya,</span><br />
</p>
<p id="tha-ap33c2p2">
<span class="m-text m-primary">padumuttaraṁ mahāmuniṁ;</span><br />
</p>
<p id="tha-ap33c2p3">
<span class="m-text m-primary">Mahantiṁ kadalīkaṇṇiṁ,</span><br />
</p>
<p id="tha-ap33c2p4">
<span class="m-text m-primary">gahetvā upagacchahaṁ.</span><br />
</p>
<p id="tha-ap33c3p1">
<span class="m-text m-primary">Paṭiggahetvā bhagavā,</span><br />
</p>
<p id="tha-ap33c3p2">
<span class="m-text m-primary">sabbaññū lokanāyako;</span><br />
</p>
<p id="tha-ap33c3p3">
<span class="m-text m-primary">Mama cittaṁ pasādento,</span><br />
</p>
<p id="tha-ap33c3p4">
<span class="m-text m-primary">paribhuñji mahāmuni.</span><br />
</p>
<p id="tha-ap33c4p1">
<span class="m-text m-primary">Paribhuñjitvā sambuddho,</span><br />
</p>
<p id="tha-ap33c4p2">
<span class="m-text m-primary">satthavāho anuttaro;</span><br />
</p>
<p id="tha-ap33c4p3">
<span class="m-text m-primary">Sakāsane nisīditvā,</span><br />
</p>
<p id="tha-ap33c4p4">
<span class="m-text m-primary">imā gāthā abhāsatha.</span><br />
</p>
<p id="tha-ap33c5p1">
<span class="m-text m-primary">‘Ye ca santi samitāro,</span><br />
</p>
<p id="tha-ap33c5p2">
<span class="m-text m-primary">yakkhā imamhi pabbate;</span><br />
</p>
<p id="tha-ap33c5p3">
<span class="m-text m-primary">Araññe bhūtabhabyāni,</span><br />
</p>
<p id="tha-ap33c5p4">
<span class="m-text m-primary">suṇantu vacanaṁ mama.</span><br />
</p>
<p id="tha-ap33c6p1">
<span class="m-text m-primary">Yo so buddhaṁ upaṭṭhāsi,</span><br />
</p>
<p id="tha-ap33c6p2">
<span class="m-text m-primary">migarājaṁva kesariṁ;</span><br />
</p>
<p id="tha-ap33c6p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap33c6p4">
<span class="m-text m-primary">suṇātha mama bhāsato.</span><br />
</p>
<p id="tha-ap33c7p1">
<span class="m-text m-primary">Ekādasañcakkhattuṁ so,</span><br />
</p>
<p id="tha-ap33c7p2">
<span class="m-text m-primary">devarājā bhavissati;</span><br />
</p>
<p id="tha-ap33c7p3">
<span class="m-text m-primary">Catutiṁsatikkhattuñca,</span><br />
</p>
<p id="tha-ap33c7p4">
<span class="m-text m-primary">cakkavattī bhavissati.</span><br />
</p>
<p id="tha-ap33c8p1">
<span class="m-text m-primary">Kappasatasahassamhi,</span><br />
</p>
<p id="tha-ap33c8p2">
<span class="m-text m-primary">okkākakulasambhavo;</span><br />
</p>
<p id="tha-ap33c8p3">
<span class="m-text m-primary">Gotamo nāma gottena,</span><br />
</p>
<p id="tha-ap33c8p4">
<span class="m-text m-primary">satthā loke bhavissati.</span><br />
</p>
<p id="tha-ap33c9p1">
<span class="m-text m-primary">Akkositvāna samaṇe,</span><br />
</p>
<p id="tha-ap33c9p2">
<span class="m-text m-primary">sīlavante anāsave;</span><br />
</p>
<p id="tha-ap33c9p3">
<span class="m-text m-primary">Pāpakammavipākena,</span><br />
</p>
<p id="tha-ap33c9p4">
<span class="m-text m-primary">nāmadheyyaṁ labhissati.</span><br />
</p>
<p id="tha-ap33c10p1">
<span class="m-text m-primary">Tassa dhamme sudāyādo,</span><br />
</p>
<p id="tha-ap33c10p2">
<span class="m-text m-primary">oraso dhammanimmito;</span><br />
</p>
<p id="tha-ap33c10p3">
<span class="m-text m-primary">Kuṇḍadhānoti nāmena,</span><br />
</p>
<p id="tha-ap33c10p4">
<span class="m-text m-primary">sāvako so bhavissati’.</span><br />
</p>
<p id="tha-ap33c11p1">
<span class="m-text m-primary">Pavivekamanuyutto,</span><br />
</p>
<p id="tha-ap33c11p2">
<span class="m-text m-primary">jhāyī jhānarato ahaṁ;</span><br />
</p>
<p id="tha-ap33c11p3">
<span class="m-text m-primary">Tosayitvāna satthāraṁ,</span><br />
</p>
<p id="tha-ap33c11p4">
<span class="m-text m-primary">viharāmi anāsavo.</span><br />
</p>
<p id="tha-ap33c12p1">
<span class="m-text m-primary">Sāvakehi parivuto,</span><br />
</p>
<p id="tha-ap33c12p2">
<span class="m-text m-primary">bhikkhusaṅghapurakkhato;</span><br />
</p>
<p id="tha-ap33c12p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap33c12p4">
<span class="m-text m-primary">salākaṁ gāhayī jino.</span><br />
</p>
<p id="tha-ap33c13p1">
<span class="m-text m-primary">Ekaṁsaṁ cīvaraṁ katvā,</span><br />
</p>
<p id="tha-ap33c13p2">
<span class="m-text m-primary">vanditvā lokanāyakaṁ;</span><br />
</p>
<p id="tha-ap33c13p3">
<span class="m-text m-primary">Vadataṁ varassa purato,</span><br />
</p>
<p id="tha-ap33c13p4">
<span class="m-text m-primary">paṭhamaṁ aggahesahaṁ.</span><br />
</p>
<p id="tha-ap33c14p1">
<span class="m-text m-primary">Tena kammena bhagavā,</span><br />
</p>
<p id="tha-ap33c14p2">
<span class="m-text m-primary">dasasahassikampako;</span><br />
</p>
<p id="tha-ap33c14p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap33c14p4">
<span class="m-text m-primary">aggaṭṭhāne ṭhapesi maṁ.</span><br />
</p>
<p id="tha-ap33c15p1">
<span class="m-text m-primary">Vīriyaṁ me dhuradhorayhaṁ,</span><br />
</p>
<p id="tha-ap33c15p2">
<span class="m-text m-primary">yogakkhemādhivāhanaṁ;</span><br />
</p>
<p id="tha-ap33c15p3">
<span class="m-text m-primary">Dhāremi antimaṁ dehaṁ,</span><br />
</p>
<p id="tha-ap33c15p4">
<span class="m-text m-primary">sammāsambuddhasāsane.</span><br />
</p>
<p id="tha-ap33c16p1">
<span class="m-text m-primary">Paṭisambhidā catasso,</span><br />
</p>
<p id="tha-ap33c16p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap33c16p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap33c16p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap33c17p1">
<span class="m-text m-primary">Itthaṁ sudaṁ āyasmā kuṇḍadhāno thero imā gāthāyo abhāsitthāti.</span><br />
</p>
<p id="tha-ap33c18p1">
<span class="m-text m-primary">Kuṇḍadhānattherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>