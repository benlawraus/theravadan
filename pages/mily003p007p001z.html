<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily003p007p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily003p007p001z.html" />
  <meta property="og:description" content="Arūpadhammavavatthānavagga 1. Satiuppajjanapañha Rājā āha— “bhante nāgasena, katihākārehi sati uppajjatī”ti? “Sattarasahākārehi, mahārāja, sati uppajjatī”ti. “Katamehi sattarasahākārehī”ti? “Abhijānatopi, mahārāja, sati uppajjati, kaṭumikāyapi sati uppajjati, oḷārikaviññāṇatopi sati uppajjati, hitaviññāṇatopi sati uppajjati, ahitaviññāṇatopi sati uppajjati, sabhāganimittatopi sati uppajjati, visabhāganimittatopi sati uppajjati, kathābhiññāṇatopi sati uppajjati …" />
  <meta name="twitter:description" content="Arūpadhammavavatthānavagga 1. Satiuppajjanapañha Rājā āha— “bhante nāgasena, katihākārehi sati uppajjatī”ti? “Sattarasahākārehi, mahārāja, sati uppajjatī”ti. “Katamehi sattarasahākārehī”ti? “Abhijānatopi, mahārāja, sati uppajjati, kaṭumikāyapi sati uppajjati, oḷārikaviññāṇatopi sati uppajjati, hitaviññāṇatopi sati uppajjati, ahitaviññāṇatopi sati uppajjati, sabhāganimittatopi sati uppajjati, visabhāganimittatopi sati uppajjati, kathābhiññāṇatopi sati uppajjati …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="arupadhammavavatthanavagga">
<h2><a href="#arupadhammavavatthanavagga">Arūpadhammavavatthānavagga</a></h2>
<section id="satiuppajjanapanha">
<h3><a href="#satiuppajjanapanha">1. Satiuppajjanapañha</a></h3>
<p id="mil3p7p1c1p1">
<span class="m-text m-primary">Rājā āha—</span><br />
</p>
<p id="mil3p7p1c1p2">
<span class="m-text m-primary">“bhante nāgasena, katihākārehi sati uppajjatī”ti?</span><br />
</p>
<p id="mil3p7p1c1p3">
<span class="m-text m-primary">“Sattarasahākārehi, mahārāja, sati uppajjatī”ti.</span><br />
</p>
<p id="mil3p7p1c1p4">
<span class="m-text m-primary">“Katamehi sattarasahākārehī”ti?</span><br />
</p>
<p id="mil3p7p1c1p5">
<span class="m-text m-primary">“Abhijānatopi, mahārāja, sati uppajjati, kaṭumikāyapi sati uppajjati, oḷārikaviññāṇatopi sati uppajjati, hitaviññāṇatopi sati uppajjati, ahitaviññāṇatopi sati uppajjati, sabhāganimittatopi sati uppajjati, visabhāganimittatopi sati uppajjati, kathābhiññāṇatopi sati uppajjati, lakkhaṇatopi sati uppajjati, sāraṇatopi sati uppajjati, muddātopi sati uppajjati, gaṇanātopi sati uppajjati, dhāraṇatopi sati uppajjati, bhāvanatopi sati uppajjati, potthakanibandhanatopi sati uppajjati, upanikkhepatopi sati uppajjati, anubhūtatopi sati uppajjatīti.</span><br />
</p>
<p id="mil3p7p1c2p1">
<span class="m-text m-primary">Kathaṁ abhijānato sati uppajjati?</span><br />
</p>
<p id="mil3p7p1c2p2">
<span class="m-text m-primary">Yathā, mahārāja, āyasmā ca ānando khujjuttarā ca upāsikā, ye vā pana aññepi keci jātissarā jātiṁ saranti, evaṁ abhijānato sati uppajjati.</span><br />
</p>
<p id="mil3p7p1c3p1">
<span class="m-text m-primary">Kathaṁ kaṭumikāya sati uppajjati?</span><br />
</p>
<p id="mil3p7p1c3p2">
<span class="m-text m-primary">Yo pakatiyā muṭṭhassatiko, pare ca taṁ sarāpanatthaṁ nibandhanti, evaṁ kaṭumikāya sati uppajjati.</span><br />
</p>
<p id="mil3p7p1c4p1">
<span class="m-text m-primary">Kathaṁ oḷārikaviññāṇato sati uppajjati?</span><br />
</p>
<p id="mil3p7p1c4p2">
<span class="m-text m-primary">Yadā rajje vā abhisitto hoti, sotāpattiphalaṁ vā patto hoti, evaṁ oḷārikaviññāṇato sati uppajjati.</span><br />
</p>
<p id="mil3p7p1c5p1">
<span class="m-text m-primary">Kathaṁ hitaviññāṇato sati uppajjati?</span><br />
</p>
<p id="mil3p7p1c5p2">
<span class="m-text m-primary">Yamhi sukhāpito, ‘amukasmiṁ evaṁ sukhāpito’ti sarati, evaṁ hitaviññāṇato sati uppajjati.</span><br />
</p>
<p id="mil3p7p1c6p1">
<span class="m-text m-primary">Kathaṁ ahitaviññāṇato sati uppajjati?</span><br />
</p>
<p id="mil3p7p1c6p2">
<span class="m-text m-primary">Yamhi dukkhāpito, ‘amukasmiṁ evaṁ dukkhāpito’ti sarati, evaṁ ahitaviññāṇato sati uppajjati.</span><br />
</p>
<p id="mil3p7p1c7p1">
<span class="m-text m-primary">Kathaṁ sabhāganimittato sati uppajjati?</span><br />
</p>
<p id="mil3p7p1c7p2">
<span class="m-text m-primary">Sadisaṁ puggalaṁ disvā mātaraṁ vā pitaraṁ vā bhātaraṁ vā bhaginiṁ vā sarati, oṭṭhaṁ vā goṇaṁ vā gadrabhaṁ vā disvā aññaṁ tādisaṁ oṭṭhaṁ vā goṇaṁ vā gadrabhaṁ vā sarati, evaṁ sabhāganimittato sati uppajjati.</span><br />
</p>
<p id="mil3p7p1c8p1">
<span class="m-text m-primary">Kathaṁ visabhāganimittato sati uppajjati?</span><br />
</p>
<p id="mil3p7p1c8p2">
<span class="m-text m-primary">Asukassa nāma vaṇṇo ediso, saddo ediso, gandho ediso, raso ediso, phoṭṭhabbo edisoti sarati, evampi visabhāganimittatopi sati uppajjati.</span><br />
</p>
<p id="mil3p7p1c9p1">
<span class="m-text m-primary">Kathaṁ kathābhiññāṇato sati uppajjati?</span><br />
</p>
<p id="mil3p7p1c9p2">
<span class="m-text m-primary">Yo pakatiyā muṭṭhassatiko hoti, taṁ pare sarāpenti, tena so sarati, evaṁ kathābhiññāṇato sati uppajjati.</span><br />
</p>
<p id="mil3p7p1c10p1">
<span class="m-text m-primary">Kathaṁ lakkhaṇato sati uppajjati?</span><br />
</p>
<p id="mil3p7p1c10p2">
<span class="m-text m-primary">Yo pakatiyā balībaddānaṁ aṅgena jānāti, lakkhaṇena jānāti, evaṁ lakkhaṇato sati uppajjati.</span><br />
</p>
<p id="mil3p7p1c11p1">
<span class="m-text m-primary">Kathaṁ sāraṇato sati uppajjati?</span><br />
</p>
<p id="mil3p7p1c11p2">
<span class="m-text m-primary">Yo pakatiyā muṭṭhassatiko hoti, yo taṁ ‘sarāhi bho, sarāhi bho’ti punappunaṁ sarāpeti, evaṁ sāraṇato sati uppajjati.</span><br />
</p>
<p id="mil3p7p1c12p1">
<span class="m-text m-primary">Kathaṁ muddāto sati uppajjati?</span><br />
</p>
<p id="mil3p7p1c12p2">
<span class="m-text m-primary">Lipiyā sikkhitattā jānāti ‘imassa akkharassa anantaraṁ imaṁ akkharaṁ kātabban’ti evaṁ muddāto sati uppajjati.</span><br />
</p>
<p id="mil3p7p1c13p1">
<span class="m-text m-primary">Kathaṁ gaṇanāto sati uppajjati?</span><br />
</p>
<p id="mil3p7p1c13p2">
<span class="m-text m-primary">Gaṇanāya sikkhitattā gaṇakā bahumpi gaṇenti, evaṁ gaṇanāto sati uppajjati.</span><br />
</p>
<p id="mil3p7p1c14p1">
<span class="m-text m-primary">Kathaṁ dhāraṇato sati uppajjati?</span><br />
</p>
<p id="mil3p7p1c14p2">
<span class="m-text m-primary">Dhāraṇāya sikkhitattā dhāraṇakā bahumpi dhārenti, evaṁ dhāraṇato sati uppajjati.</span><br />
</p>
<p id="mil3p7p1c15p1">
<span class="m-text m-primary">Kathaṁ bhāvanāto sati uppajjati?</span><br />
</p>
<p id="mil3p7p1c15p2">
<span class="m-text m-primary">Idha bhikkhu anekavihitaṁ pubbenivāsaṁ anussarati, seyyathidaṁ—</span><br />
</p>
<p id="mil3p7p1c15p3">
<span class="m-text m-primary">ekampi jātiṁ dvepi jātiyo …pe…</span><br />
</p>
<p id="mil3p7p1c15p4">
<span class="m-text m-primary">iti sākāraṁ sauddesaṁ pubbenivāsaṁ anussarati, evaṁ bhāvanāto sati uppajjati.</span><br />
</p>
<p id="mil3p7p1c16p1">
<span class="m-text m-primary">Kathaṁ potthakanibandhanato sati uppajjati?</span><br />
</p>
<p id="mil3p7p1c16p2">
<span class="m-text m-primary">Rājāno anusāsaniyaṁ assarantā etaṁ potthakaṁ āharathāti, tena potthakena anussaranti, evaṁ potthakanibandhanato sati uppajjati.</span><br />
</p>
<p id="mil3p7p1c17p1">
<span class="m-text m-primary">Kathaṁ upanikkhepato sati uppajjati?</span><br />
</p>
<p id="mil3p7p1c17p2">
<span class="m-text m-primary">Upanikkhittaṁ bhaṇḍaṁ disvā sarati, evaṁ upanikkhepato sati uppajjati.</span><br />
</p>
<p id="mil3p7p1c18p1">
<span class="m-text m-primary">Kathaṁ anubhūtato sati uppajjati?</span><br />
</p>
<p id="mil3p7p1c18p2">
<span class="m-text m-primary">Diṭṭhattā rūpaṁ sarati, sutattā saddaṁ sarati, ghāyitattā gandhaṁ sarati, sāyitattā rasaṁ sarati, phuṭṭhattā phoṭṭhabbaṁ sarati, viññātattā dhammaṁ sarati, evaṁ anubhūtato sati uppajjati.</span><br />
</p>
<p id="mil3p7p1c18p3">
<span class="m-text m-primary">Imehi kho, mahārāja, sattarasahākārehi sati uppajjatī”ti.</span><br />
</p>
<p id="mil3p7p1c19p1">
<span class="m-text m-primary">“Kallosi, bhante nāgasenā”ti.</span><br />
</p>
<p id="mil3p7p1c20p1">
<span class="m-text m-primary">Satiuppajjanapañho paṭhamo.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>