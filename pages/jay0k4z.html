<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0k4z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0k4z.html" />
  <meta property="og:description" content="Terasakanipāta Ambavagga 7. Akittijātaka “Akittiṁ disvā sammantaṁ, sakko bhūtapatī bravi; Kiṁ patthayaṁ mahābrahme, eko sammasi ghammani”. “Dukkho punabbhavo sakka, sarīrassa ca bhedanaṁ; Sammohamaraṇaṁ dukkhaṁ, tasmā sammāmi vāsava”. “Etasmiṁ te sulapite, patirūpe subhāsite; Varaṁ kassapa te dammi, yaṁ kiñci manasicchasi”. “Varañce me ado sakka, sabbabhūtānamissara; Yena putte ca dāre ca …" />
  <meta name="twitter:description" content="Terasakanipāta Ambavagga 7. Akittijātaka “Akittiṁ disvā sammantaṁ, sakko bhūtapatī bravi; Kiṁ patthayaṁ mahābrahme, eko sammasi ghammani”. “Dukkho punabbhavo sakka, sarīrassa ca bhedanaṁ; Sammohamaraṇaṁ dukkhaṁ, tasmā sammāmi vāsava”. “Etasmiṁ te sulapite, patirūpe subhāsite; Varaṁ kassapa te dammi, yaṁ kiñci manasicchasi”. “Varañce me ado sakka, sabbabhūtānamissara; Yena putte ca dāre ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="terasakanipata">
<h2><a href="#terasakanipata">Terasakanipāta</a></h2>
<section id="ambavagga">
<h3><a href="#ambavagga">Ambavagga</a></h3>
<section id="akittijataka">
<h4><a href="#akittijataka">7. Akittijātaka</a></h4>
<p id="ja480c1p1">
<span class="m-text m-primary">“Akittiṁ disvā sammantaṁ,</span><br />
</p>
<p id="ja480c1p2">
<span class="m-text m-primary">sakko bhūtapatī bravi;</span><br />
</p>
<p id="ja480c1p3">
<span class="m-text m-primary">Kiṁ patthayaṁ mahābrahme,</span><br />
</p>
<p id="ja480c1p4">
<span class="m-text m-primary">eko sammasi ghammani”.</span><br />
</p>
<p id="ja480c2p1">
<span class="m-text m-primary">“Dukkho punabbhavo sakka,</span><br />
</p>
<p id="ja480c2p2">
<span class="m-text m-primary">sarīrassa ca bhedanaṁ;</span><br />
</p>
<p id="ja480c2p3">
<span class="m-text m-primary">Sammohamaraṇaṁ dukkhaṁ,</span><br />
</p>
<p id="ja480c2p4">
<span class="m-text m-primary">tasmā sammāmi vāsava”.</span><br />
</p>
<p id="ja480c3p1">
<span class="m-text m-primary">“Etasmiṁ te sulapite,</span><br />
</p>
<p id="ja480c3p2">
<span class="m-text m-primary">patirūpe subhāsite;</span><br />
</p>
<p id="ja480c3p3">
<span class="m-text m-primary">Varaṁ kassapa te dammi,</span><br />
</p>
<p id="ja480c3p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c4p1">
<span class="m-text m-primary">“Varañce me ado sakka,</span><br />
</p>
<p id="ja480c4p2">
<span class="m-text m-primary">sabbabhūtānamissara;</span><br />
</p>
<p id="ja480c4p3">
<span class="m-text m-primary">Yena putte ca dāre ca,</span><br />
</p>
<p id="ja480c4p4">
<span class="m-text m-primary">dhanadhaññaṁ piyāni ca;</span><br />
</p>
<p id="ja480c4p5">
<span class="m-text m-primary">Laddhā narā na tappanti,</span><br />
</p>
<p id="ja480c4p6">
<span class="m-text m-primary">so lobho na mayī vase”.</span><br />
</p>
<p id="ja480c5p1">
<span class="m-text m-primary">“Etasmiṁ te sulapite,</span><br />
</p>
<p id="ja480c5p2">
<span class="m-text m-primary">patirūpe subhāsite;</span><br />
</p>
<p id="ja480c5p3">
<span class="m-text m-primary">Varaṁ kassapa te dammi,</span><br />
</p>
<p id="ja480c5p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c6p1">
<span class="m-text m-primary">“Varañce me ado sakka,</span><br />
</p>
<p id="ja480c6p2">
<span class="m-text m-primary">sabbabhūtānamissara;</span><br />
</p>
<p id="ja480c6p3">
<span class="m-text m-primary">Khettaṁ vatthuṁ hiraññañca,</span><br />
</p>
<p id="ja480c6p4">
<span class="m-text m-primary">gavāssaṁ dāsaporisaṁ;</span><br />
</p>
<p id="ja480c6p5">
<span class="m-text m-primary">Yena jātena jīyanti,</span><br />
</p>
<p id="ja480c6p6">
<span class="m-text m-primary">so doso na mayī vase”.</span><br />
</p>
<p id="ja480c7p1">
<span class="m-text m-primary">“Etasmiṁ te sulapite,</span><br />
</p>
<p id="ja480c7p2">
<span class="m-text m-primary">patirūpe subhāsite;</span><br />
</p>
<p id="ja480c7p3">
<span class="m-text m-primary">Varaṁ kassapa te dammi,</span><br />
</p>
<p id="ja480c7p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c8p1">
<span class="m-text m-primary">“Varañce me ado sakka,</span><br />
</p>
<p id="ja480c8p2">
<span class="m-text m-primary">sabbabhūtānamissara;</span><br />
</p>
<p id="ja480c8p3">
<span class="m-text m-primary">Bālaṁ na passe na suṇe,</span><br />
</p>
<p id="ja480c8p4">
<span class="m-text m-primary">na ca bālena saṁvase;</span><br />
</p>
<p id="ja480c8p5">
<span class="m-text m-primary">Bālenallāpasallāpaṁ,</span><br />
</p>
<p id="ja480c8p6">
<span class="m-text m-primary">na kare na ca rocaye”.</span><br />
</p>
<p id="ja480c9p1">
<span class="m-text m-primary">“Kiṁ nu te akaraṁ bālo,</span><br />
</p>
<p id="ja480c9p2">
<span class="m-text m-primary">vada kassapa kāraṇaṁ;</span><br />
</p>
<p id="ja480c9p3">
<span class="m-text m-primary">Kena kassapa bālassa,</span><br />
</p>
<p id="ja480c9p4">
<span class="m-text m-primary">dassanaṁ nābhikaṅkhasi”.</span><br />
</p>
<p id="ja480c10p1">
<span class="m-text m-primary">“Anayaṁ nayati dummedho,</span><br />
</p>
<p id="ja480c10p2">
<span class="m-text m-primary">adhurāyaṁ niyuñjati;</span><br />
</p>
<p id="ja480c10p3">
<span class="m-text m-primary">Dunnayo seyyaso hoti,</span><br />
</p>
<p id="ja480c10p4">
<span class="m-text m-primary">sammā vutto pakuppati;</span><br />
</p>
<p id="ja480c10p5">
<span class="m-text m-primary">Vinayaṁ so na jānāti,</span><br />
</p>
<p id="ja480c10p6">
<span class="m-text m-primary">sādhu tassa adassanaṁ”.</span><br />
</p>
<p id="ja480c11p1">
<span class="m-text m-primary">“Etasmiṁ te sulapite,</span><br />
</p>
<p id="ja480c11p2">
<span class="m-text m-primary">patirūpe subhāsite;</span><br />
</p>
<p id="ja480c11p3">
<span class="m-text m-primary">Varaṁ kassapa te dammi,</span><br />
</p>
<p id="ja480c11p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c12p1">
<span class="m-text m-primary">“Varañce me ado sakka,</span><br />
</p>
<p id="ja480c12p2">
<span class="m-text m-primary">sabbabhūtānamissara;</span><br />
</p>
<p id="ja480c12p3">
<span class="m-text m-primary">Dhīraṁ passe suṇe dhīraṁ,</span><br />
</p>
<p id="ja480c12p4">
<span class="m-text m-primary">dhīrena saha saṁvase;</span><br />
</p>
<p id="ja480c12p5">
<span class="m-text m-primary">Dhīrenallāpasallāpaṁ,</span><br />
</p>
<p id="ja480c12p6">
<span class="m-text m-primary">taṁ kare tañca rocaye”.</span><br />
</p>
<p id="ja480c13p1">
<span class="m-text m-primary">“Kiṁ nu te akaraṁ dhīro,</span><br />
</p>
<p id="ja480c13p2">
<span class="m-text m-primary">vada kassapa kāraṇaṁ;</span><br />
</p>
<p id="ja480c13p3">
<span class="m-text m-primary">Kena kassapa dhīrassa,</span><br />
</p>
<p id="ja480c13p4">
<span class="m-text m-primary">dassanaṁ abhikaṅkhasi”.</span><br />
</p>
<p id="ja480c14p1">
<span class="m-text m-primary">“Nayaṁ nayati medhāvī,</span><br />
</p>
<p id="ja480c14p2">
<span class="m-text m-primary">adhurāyaṁ na yuñjati;</span><br />
</p>
<p id="ja480c14p3">
<span class="m-text m-primary">Sunayo seyyaso hoti,</span><br />
</p>
<p id="ja480c14p4">
<span class="m-text m-primary">sammā vutto na kuppati;</span><br />
</p>
<p id="ja480c14p5">
<span class="m-text m-primary">Vinayaṁ so pajānāti,</span><br />
</p>
<p id="ja480c14p6">
<span class="m-text m-primary">sādhu tena samāgamo”.</span><br />
</p>
<p id="ja480c15p1">
<span class="m-text m-primary">“Etasmiṁ te sulapite,</span><br />
</p>
<p id="ja480c15p2">
<span class="m-text m-primary">patirūpe subhāsite;</span><br />
</p>
<p id="ja480c15p3">
<span class="m-text m-primary">Varaṁ kassapa te dammi,</span><br />
</p>
<p id="ja480c15p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c16p1">
<span class="m-text m-primary">“Varañce me ado sakka,</span><br />
</p>
<p id="ja480c16p2">
<span class="m-text m-primary">sabbabhūtānamissara;</span><br />
</p>
<p id="ja480c16p3">
<span class="m-text m-primary">Tato ratyā vivasāne,</span><br />
</p>
<p id="ja480c16p4">
<span class="m-text m-primary">sūriyuggamanaṁ pati;</span><br />
</p>
<p id="ja480c16p5">
<span class="m-text m-primary">Dibbā bhakkhā pātubhaveyyuṁ,</span><br />
</p>
<p id="ja480c16p6">
<span class="m-text m-primary">sīlavanto ca yācakā.</span><br />
</p>
<p id="ja480c17p1">
<span class="m-text m-primary">Dadato me na khīyetha,</span><br />
</p>
<p id="ja480c17p2">
<span class="m-text m-primary">datvā nānutapeyyahaṁ;</span><br />
</p>
<p id="ja480c17p3">
<span class="m-text m-primary">Dadaṁ cittaṁ pasādeyyaṁ,</span><br />
</p>
<p id="ja480c17p4">
<span class="m-text m-primary">etaṁ sakka varaṁ vare”.</span><br />
</p>
<p id="ja480c18p1">
<span class="m-text m-primary">“Etasmiṁ te sulapite,</span><br />
</p>
<p id="ja480c18p2">
<span class="m-text m-primary">patirūpe subhāsite;</span><br />
</p>
<p id="ja480c18p3">
<span class="m-text m-primary">Varaṁ kassapa te dammi,</span><br />
</p>
<p id="ja480c18p4">
<span class="m-text m-primary">yaṁ kiñci manasicchasi”.</span><br />
</p>
<p id="ja480c19p1">
<span class="m-text m-primary">“Varañce me ado sakka,</span><br />
</p>
<p id="ja480c19p2">
<span class="m-text m-primary">sabbabhūtānamissara;</span><br />
</p>
<p id="ja480c19p3">
<span class="m-text m-primary">Na maṁ puna upeyyāsi,</span><br />
</p>
<p id="ja480c19p4">
<span class="m-text m-primary">etaṁ sakka varaṁ vare”.</span><br />
</p>
<p id="ja480c20p1">
<span class="m-text m-primary">“Bahūhi vatacariyāhi,</span><br />
</p>
<p id="ja480c20p2">
<span class="m-text m-primary">narā ca atha nāriyo;</span><br />
</p>
<p id="ja480c20p3">
<span class="m-text m-primary">Dassanaṁ abhikaṅkhanti,</span><br />
</p>
<p id="ja480c20p4">
<span class="m-text m-primary">kiṁ nu me dassane bhayaṁ”.</span><br />
</p>
<p id="ja480c21p1">
<span class="m-text m-primary">“Taṁ tādisaṁ devavaṇṇaṁ,</span><br />
</p>
<p id="ja480c21p2">
<span class="m-text m-primary">sabbakāmasamiddhinaṁ;</span><br />
</p>
<p id="ja480c21p3">
<span class="m-text m-primary">Disvā tapo pamajjeyyaṁ,</span><br />
</p>
<p id="ja480c21p4">
<span class="m-text m-primary">etaṁ te dassane bhayan”ti.</span><br />
</p>
<p id="ja480c22p1">
<span class="m-text m-primary">Akittijātakaṁ sattamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>