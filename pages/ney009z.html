<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ney009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://www.theravadan.org/pages/ney009z.html" />
  <meta property="og:description" content="Paṭiniddesavāra Vibhaṅga 6 Catubyūhahāravibhaṅga Tattha katamo catubyūho hāro? “Neruttamadhippāyo”ti ayaṁ. Byañjanena suttassa neruttañca adhippāyo ca nidānañca pubbāparasandhi ca gavesitabbo. Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ. Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti. Ayañca …" />
  <meta name="twitter:description" content="Paṭiniddesavāra Vibhaṅga 6 Catubyūhahāravibhaṅga Tattha katamo catubyūho hāro? “Neruttamadhippāyo”ti ayaṁ. Byañjanena suttassa neruttañca adhippāyo ca nidānañca pubbāparasandhi ca gavesitabbo. Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ. Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti. Ayañca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-6">
<h3><a href="#vibhanga-6">Vibhaṅga 6</a></h3>
<p id="ne9c0p4">
<span class="m-text m-primary">Catubyūhahāravibhaṅga</span><br />
</p>
<p id="ne9c1p1">
<span class="m-text m-primary">Tattha katamo catubyūho hāro?</span><br />
</p>
<p id="ne9c1p2">
<span class="m-text m-primary">“Neruttamadhippāyo”ti ayaṁ.</span><br />
</p>
<p id="ne9c1p3">
<span class="m-text m-primary">Byañjanena suttassa neruttañca adhippāyo ca nidānañca pubbāparasandhi ca gavesitabbo.</span><br />
</p>
<p id="ne9c1p4">
<span class="m-text m-primary">Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ.</span><br />
</p>
<p id="ne9c1p5">
<span class="m-text m-primary">Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti.</span><br />
</p>
<p id="ne9c1p6">
<span class="m-text m-primary">Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo ekādhivacanakusalo anekādhivacanakusalo, evaṁ sabbāni kātabbāni janapadaniruttāni sabbā ca janapadaniruttiyo.</span><br />
</p>
<p id="ne9c1p7">
<span class="m-text m-primary">Ayaṁ niruttipadasaṁhitā.</span><br />
</p>
<p id="ne9c2p1">
<span class="m-text m-primary">Tattha katamo adhippāyo?</span><br />
</p>
<p id="ne9c3p1">
<span class="m-text m-primary">“Dhammo have rakkhati dhammacāriṁ,</span><br />
</p>
<p id="ne9c3p2">
<span class="m-text m-primary">Chattaṁ mahantaṁ yatha vassakāle;</span><br />
</p>
<p id="ne9c3p3">
<span class="m-text m-primary">Esānisaṁso dhamme suciṇṇe,</span><br />
</p>
<p id="ne9c3p4">
<span class="m-text m-primary">Na duggatiṁ gacchati dhammacārī”ti.</span><br />
</p>
<p id="ne9c4p1">
<span class="m-text m-primary">Idha bhagavato ko adhippāyo?</span><br />
</p>
<p id="ne9c4p2">
<span class="m-text m-primary">Ye apāyehi parimuccitukāmā bhavissanti, te dhammacārino bhavissantīti ayaṁ ettha bhagavato adhippāyo.</span><br />
</p>
<p id="ne9c5p1">
<span class="m-text m-primary">“Coro yathā sandhimukhe gahīto,</span><br />
</p>
<p id="ne9c5p2">
<span class="m-text m-primary">Sakammunā haññati bajjhate ca;</span><br />
</p>
<p id="ne9c5p3">
<span class="m-text m-primary">Evaṁ ayaṁ pecca pajā parattha,</span><br />
</p>
<p id="ne9c5p4">
<span class="m-text m-primary">Sakammunā haññati bajjhate cā”ti.</span><br />
</p>
<p id="ne9c6p1">
<span class="m-text m-primary">Idha bhagavato ko adhippāyo?</span><br />
</p>
<p id="ne9c6p2">
<span class="m-text m-primary">Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo.</span><br />
</p>
<p id="ne9c7p1">
<span class="m-text m-primary">“Sukhakāmāni bhūtāni,</span><br />
</p>
<p id="ne9c7p2">
<span class="m-text m-primary">Yo daṇḍena vihiṁsati;</span><br />
</p>
<p id="ne9c7p3">
<span class="m-text m-primary">Attano sukhamesāno,</span><br />
</p>
<p id="ne9c7p4">
<span class="m-text m-primary">Pecca so na labhate sukhan”ti.</span><br />
</p>
<p id="ne9c8p1">
<span class="m-text m-primary">Idha bhagavato ko adhippāyo?</span><br />
</p>
<p id="ne9c8p2">
<span class="m-text m-primary">Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo.</span><br />
</p>
<p id="ne9c9p1">
<span class="m-text m-primary">“Middhī yadā hoti mahagghaso ca,</span><br />
</p>
<p id="ne9c9p2">
<span class="m-text m-primary">Niddāyitā samparivattasāyī;</span><br />
</p>
<p id="ne9c9p3">
<span class="m-text m-primary">Mahāvarāhova nivāpapuṭṭho,</span><br />
</p>
<p id="ne9c9p4">
<span class="m-text m-primary">Punappunaṁ gabbhamupeti mando”ti.</span><br />
</p>
<p id="ne9c10p1">
<span class="m-text m-primary">Idha bhagavato ko adhippāyo?</span><br />
</p>
<p id="ne9c10p2">
<span class="m-text m-primary">Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo.</span><br />
</p>
<p id="ne9c11p1">
<span class="m-text m-primary">“Appamādo amatapadaṁ,</span><br />
</p>
<p id="ne9c11p2">
<span class="m-text m-primary">Pamādo maccuno padaṁ;</span><br />
</p>
<p id="ne9c11p3">
<span class="m-text m-primary">Appamattā na mīyanti,</span><br />
</p>
<p id="ne9c11p4">
<span class="m-text m-primary">Ye pamattā yathā matā”ti.</span><br />
</p>
<p id="ne9c12p1">
<span class="m-text m-primary">Idha bhagavato ko adhippāyo?</span><br />
</p>
<p id="ne9c12p2">
<span class="m-text m-primary">Ye amatapariyesanaṁ pariyesitukāmā bhavissanti, te appamattā viharissantīti ayaṁ ettha bhagavato adhippāyo.</span><br />
</p>
<p id="ne9c12p3">
<span class="m-text m-primary">Ayaṁ adhippāyo.</span><br />
</p>
<p id="ne9c13p1">
<span class="m-text m-primary">Tattha katamaṁ nidānaṁ?</span><br />
</p>
<p id="ne9c13p2">
<span class="m-text m-primary">Yathā so dhaniyo gopālako bhagavantaṁ āha—</span><br />
</p>
<p id="ne9c14p1">
<span class="m-text m-primary">“Nandati puttehi puttimā,</span><br />
</p>
<p id="ne9c14p2">
<span class="m-text m-primary">Gomā gohi tatheva nandati;</span><br />
</p>
<p id="ne9c14p3">
<span class="m-text m-primary">Upadhī hi narassa nandanā,</span><br />
</p>
<p id="ne9c14p4">
<span class="m-text m-primary">Na hi so nandati yo nirūpadhī”ti.</span><br />
</p>
<p id="ne9c15p1">
<span class="m-text m-primary">Bhagavā āha—</span><br />
</p>
<p id="ne9c16p1">
<span class="m-text m-primary">“Socati puttehi puttimā,</span><br />
</p>
<p id="ne9c16p2">
<span class="m-text m-primary">Gopiko gohi tatheva socati;</span><br />
</p>
<p id="ne9c16p3">
<span class="m-text m-primary">Upadhī hi narassa socanā,</span><br />
</p>
<p id="ne9c16p4">
<span class="m-text m-primary">Na hi so socati yo nirūpadhī”ti.</span><br />
</p>
<p id="ne9c17p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti.</span><br />
</p>
<p id="ne9c17p2">
<span class="m-text m-primary">Yathā ca māro pāpimā gijjhakūṭā pabbatā puthusilaṁ pātesi, bhagavā āha—</span><br />
</p>
<p id="ne9c18p1">
<span class="m-text m-primary">“Sacepi kevalaṁ sabbaṁ,</span><br />
</p>
<p id="ne9c18p2">
<span class="m-text m-primary">gijjhakūṭaṁ calessasi;</span><br />
</p>
<p id="ne9c18p3">
<span class="m-text m-primary">Neva sammāvimuttānaṁ,</span><br />
</p>
<p id="ne9c18p4">
<span class="m-text m-primary">buddhānaṁ atthi iñjitaṁ.</span><br />
</p>
<p id="ne9c19p1">
<span class="m-text m-primary">Nabhaṁ phaleyyappathavī caleyya,</span><br />
</p>
<p id="ne9c19p2">
<span class="m-text m-primary">Sabbeva pāṇā uda santaseyyuṁ;</span><br />
</p>
<p id="ne9c19p3">
<span class="m-text m-primary">Sallampi ce urasi pakappayeyyuṁ,</span><br />
</p>
<p id="ne9c19p4">
<span class="m-text m-primary">Upadhīsu tāṇaṁ na karonti buddhā”ti.</span><br />
</p>
<p id="ne9c20p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti.</span><br />
</p>
<p id="ne9c20p2">
<span class="m-text m-primary">Yathā cāha—</span><br />
</p>
<p id="ne9c21p1">
<span class="m-text m-primary">“Na taṁ daḷhaṁ bandhanamāhu dhīrā,</span><br />
</p>
<p id="ne9c21p2">
<span class="m-text m-primary">Yadāyasaṁ dārujapabbajañca;</span><br />
</p>
<p id="ne9c21p3">
<span class="m-text m-primary">Sārattarattā maṇikuṇḍalesu,</span><br />
</p>
<p id="ne9c21p4">
<span class="m-text m-primary">Puttesu dāresu ca yā apekkhā”ti.</span><br />
</p>
<p id="ne9c22p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti.</span><br />
</p>
<p id="ne9c22p2">
<span class="m-text m-primary">Yathā cāha—</span><br />
</p>
<p id="ne9c23p1">
<span class="m-text m-primary">“Etaṁ daḷhaṁ bandhanamāhu dhīrā,</span><br />
</p>
<p id="ne9c23p2">
<span class="m-text m-primary">Ohārinaṁ sithilaṁ duppamuñcaṁ;</span><br />
</p>
<p id="ne9c23p3">
<span class="m-text m-primary">Etampi chetvāna paribbajanti,</span><br />
</p>
<p id="ne9c23p4">
<span class="m-text m-primary">Anapekkhino kāmasukhaṁ pahāyā”ti.</span><br />
</p>
<p id="ne9c24p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti.</span><br />
</p>
<p id="ne9c24p2">
<span class="m-text m-primary">Yathā cāha—</span><br />
</p>
<p id="ne9c25p1">
<span class="m-text m-primary">“Āturaṁ asuciṁ pūtiṁ,</span><br />
</p>
<p id="ne9c25p2">
<span class="m-text m-primary">duggandhaṁ dehanissitaṁ;</span><br />
</p>
<p id="ne9c25p3">
<span class="m-text m-primary">Paggharantaṁ divā rattiṁ,</span><br />
</p>
<p id="ne9c25p4">
<span class="m-text m-primary">bālānaṁ abhinanditan”ti.</span><br />
</p>
<p id="ne9c26p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.</span><br />
</p>
<p id="ne9c26p2">
<span class="m-text m-primary">Yathā cāha—</span><br />
</p>
<p id="ne9c27p1">
<span class="m-text m-primary">“Ucchinda sinehamattano,</span><br />
</p>
<p id="ne9c27p2">
<span class="m-text m-primary">Kumudaṁ sāradikaṁva pāṇinā;</span><br />
</p>
<p id="ne9c27p3">
<span class="m-text m-primary">Santimaggameva brūhaya,</span><br />
</p>
<p id="ne9c27p4">
<span class="m-text m-primary">Nibbānaṁ sugatena desitan”ti.</span><br />
</p>
<p id="ne9c28p1">
<span class="m-text m-primary">Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.</span><br />
</p>
<p id="ne9c28p2">
<span class="m-text m-primary">Idaṁ nidānaṁ.</span><br />
</p>
<p id="ne9c29p1">
<span class="m-text m-primary">Tattha katamo pubbāparasandhi.</span><br />
</p>
<p id="ne9c29p2">
<span class="m-text m-primary">Yathāha—</span><br />
</p>
<p id="ne9c30p1">
<span class="m-text m-primary">“Kāmandhā jālasañchannā,</span><br />
</p>
<p id="ne9c30p2">
<span class="m-text m-primary">Taṇhāchadanachāditā;</span><br />
</p>
<p id="ne9c30p3">
<span class="m-text m-primary">Pamattabandhanā baddhā,</span><br />
</p>
<p id="ne9c30p4">
<span class="m-text m-primary">Macchāva kumināmukhe;</span><br />
</p>
<p id="ne9c30p5">
<span class="m-text m-primary">Jarāmaraṇamanventi,</span><br />
</p>
<p id="ne9c30p6">
<span class="m-text m-primary">Vaccho khīrapakova mātaran”ti.</span><br />
</p>
<p id="ne9c31p1">
<span class="m-text m-primary">Ayaṁ kāmataṇhā vuttā.</span><br />
</p>
<p id="ne9c31p2">
<span class="m-text m-primary">Sā katamena pubbāparena yujjati?</span><br />
</p>
<p id="ne9c31p3">
<span class="m-text m-primary">Yathāha—</span><br />
</p>
<p id="ne9c32p1">
<span class="m-text m-primary">“Ratto atthaṁ na jānāti,</span><br />
</p>
<p id="ne9c32p2">
<span class="m-text m-primary">ratto dhammaṁ na passati;</span><br />
</p>
<p id="ne9c32p3">
<span class="m-text m-primary">Andhantamaṁ tadā hoti,</span><br />
</p>
<p id="ne9c32p4">
<span class="m-text m-primary">yaṁ rāgo sahate naran”ti.</span><br />
</p>
<p id="ne9c33p1">
<span class="m-text m-primary">Iti andhatāya ca sañchannatāya ca sāyeva taṇhā abhilapitā.</span><br />
</p>
<p id="ne9c33p2">
<span class="m-text m-primary">Yañcāha kāmandhā jālasañchannā, taṇhāchadanachāditāti.</span><br />
</p>
<p id="ne9c33p3">
<span class="m-text m-primary">Yañcāha ratto atthaṁ na jānāti, ratto dhammaṁ na passatīti, imehi padehi pariyuṭṭhānehi sāyeva taṇhā abhilapitā.</span><br />
</p>
<p id="ne9c33p4">
<span class="m-text m-primary">Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā.</span><br />
</p>
<p id="ne9c33p5">
<span class="m-text m-primary">Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti, tasmā kilesavasena ca pariyuṭṭhānavasena ca taṇhābandhanaṁ vuttaṁ.</span><br />
</p>
<p id="ne9c33p6">
<span class="m-text m-primary">Ye edisikā, te jarāmaraṇaṁ anventi, ayaṁ bhagavatā yathānikkhittagāthābalena dassitā jarāmaraṇamanventīti.</span><br />
</p>
<p id="ne9c34p1">
<span class="m-text m-primary">“Yassa papañcā ṭhitī ca natthi,</span><br />
</p>
<p id="ne9c34p2">
<span class="m-text m-primary">Sandānaṁ palighañca vītivatto;</span><br />
</p>
<p id="ne9c34p3">
<span class="m-text m-primary">Taṁ nittaṇhaṁ muniṁ carantaṁ,</span><br />
</p>
<p id="ne9c34p4">
<span class="m-text m-primary">Na vijānāti sadevakopi loko”ti.</span><br />
</p>
<p id="ne9c35p1">
<span class="m-text m-primary">Papañcā nāma taṇhādiṭṭhimānā, tadabhisaṅkhatā ca saṅkhārā.</span><br />
</p>
<p id="ne9c35p2">
<span class="m-text m-primary">Ṭhiti nāma anusayā.</span><br />
</p>
<p id="ne9c35p3">
<span class="m-text m-primary">Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni.</span><br />
</p>
<p id="ne9c35p4">
<span class="m-text m-primary">Paligho nāma moho.</span><br />
</p>
<p id="ne9c35p5">
<span class="m-text m-primary">Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto, ayaṁ vuccati nittaṇho iti.</span><br />
</p>
<p id="ne9c36p1">
<span class="m-text m-primary">Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye.</span><br />
</p>
<p id="ne9c36p2">
<span class="m-text m-primary">Evaṁ bhagavā āha—</span><br />
</p>
<p id="ne9c36p3">
<span class="m-text m-primary">“yaṁ lobhapakataṁ kammaṁ karoti kāyena vā vācāya vā manasā vā, tassa vipākaṁ anubhoti diṭṭhe vā dhamme upapajje vā apare vā pariyāye”ti.</span><br />
</p>
<p id="ne9c36p4">
<span class="m-text m-primary">Idaṁ bhagavato pubbāparena yujjati.</span><br />
</p>
<p id="ne9c36p5">
<span class="m-text m-primary">Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ, evaṁ kammaṁ tidhā vipaccati diṭṭhe vā dhamme upapajje vā apare vā pariyāye.</span><br />
</p>
<p id="ne9c36p6">
<span class="m-text m-primary">Yathāha—</span><br />
</p>
<p id="ne9c37p1">
<span class="m-text m-primary">“Yañce bālo idha pāṇātipātī hoti …pe…</span><br />
</p>
<p id="ne9c37p2">
<span class="m-text m-primary">micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti.</span><br />
</p>
<p id="ne9c37p3">
<span class="m-text m-primary">Idaṁ bhagavato pubbāparena yujjati.</span><br />
</p>
<p id="ne9c37p4">
<span class="m-text m-primary">Tattha pariyuṭṭhānaṁ paṭisaṅkhānabalena pahātabbaṁ, saṅkhārā dassanabalena, chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati.</span><br />
</p>
<p id="ne9c37p5">
<span class="m-text m-primary">Yā nittaṇhātā ayaṁ saupādisesā nibbānadhātu.</span><br />
</p>
<p id="ne9c37p6">
<span class="m-text m-primary">Bhedā kāyassa ayaṁ anupādisesā nibbānadhātu.</span><br />
</p>
<p id="ne9c38p1">
<span class="m-text m-primary">Papañco nāma vuccati anubandho.</span><br />
</p>
<p id="ne9c38p2">
<span class="m-text m-primary">Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti.</span><br />
</p>
<p id="ne9c38p3">
<span class="m-text m-primary">Yañcāha bhagavā—</span><br />
</p>
<p id="ne9c38p4">
<span class="m-text m-primary">“atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti.</span><br />
</p>
<p id="ne9c38p5">
<span class="m-text m-primary">Idaṁ bhagavato pubbāparena yujjati.</span><br />
</p>
<p id="ne9c38p6">
<span class="m-text m-primary">Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ.</span><br />
</p>
<p id="ne9c38p7">
<span class="m-text m-primary">Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā.</span><br />
</p>
<p id="ne9c38p8">
<span class="m-text m-primary">Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati.</span><br />
</p>
<p id="ne9c39p1">
<span class="m-text m-primary">So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti.</span><br />
</p>
<p id="ne9c40p1">
<span class="m-text m-primary">Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.</span><br />
</p>
<p id="ne9c41p1">
<span class="m-text m-primary">Byañjanasandhi chappadāni akkharaṁ padaṁ byañjanaṁ ākāro nirutti niddesoti.</span><br />
</p>
<p id="ne9c42p1">
<span class="m-text m-primary">Desanāsandhi na ca pathaviṁ nissāya jhāyati jhāyī jhāyati ca.</span><br />
</p>
<p id="ne9c42p2">
<span class="m-text m-primary">Na ca āpaṁ nissāya jhāyati jhāyī jhāyati ca, na ca tejaṁ nissāya jhāyati jhāyī jhāyati ca, na ca vāyuṁ nissāya jhāyati jhāyī jhāyati ca …pe… na ca ākāsānañcāyatanaṁ nissāya … na ca viññāṇañcāyatanaṁ nissāya … na ca ākiñcaññāyatanaṁ nissāya … na ca nevasaññānāsaññāyatanaṁ nissāya … na ca imaṁ lokaṁ nissāya … na ca paralokaṁ nissāya jhāyati jhāyī jhāyati ca.</span><br />
</p>
<p id="ne9c42p3">
<span class="m-text m-primary">Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ, tampi nissāya na jhāyati jhāyī jhāyati ca.</span><br />
</p>
<p id="ne9c42p4">
<span class="m-text m-primary">Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.</span><br />
</p>
<p id="ne9c43p1">
<span class="m-text m-primary">Yathā māro pāpimā godhikassa kulaputtassa viññāṇaṁ samanvesanto na jānāti na passati.</span><br />
</p>
<p id="ne9c43p2">
<span class="m-text m-primary">So hi papañcātīto taṇhāpahānena diṭṭhinissayopissa natthi.</span><br />
</p>
<p id="ne9c43p3">
<span class="m-text m-primary">Yathā ca godhikassa, evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā.</span><br />
</p>
<p id="ne9c43p4">
<span class="m-text m-primary">Ayaṁ desanāsandhi.</span><br />
</p>
<p id="ne9c44p1">
<span class="m-text m-primary">Tattha katamā niddesasandhi?</span><br />
</p>
<p id="ne9c44p2">
<span class="m-text m-primary">Nissitacittā akusalapakkhena niddisitabbā, anissitacittā kusalapakkhena niddisitabbā.</span><br />
</p>
<p id="ne9c44p3">
<span class="m-text m-primary">Nissitacittā kilesena niddisitabbā, anissitacittā vodānena niddisitabbā.</span><br />
</p>
<p id="ne9c44p4">
<span class="m-text m-primary">Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā.</span><br />
</p>
<p id="ne9c44p5">
<span class="m-text m-primary">Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā.</span><br />
</p>
<p id="ne9c44p6">
<span class="m-text m-primary">Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā.</span><br />
</p>
<p id="ne9c44p7">
<span class="m-text m-primary">Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā.</span><br />
</p>
<p id="ne9c44p8">
<span class="m-text m-primary">Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā.</span><br />
</p>
<p id="ne9c44p9">
<span class="m-text m-primary">Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā.</span><br />
</p>
<p id="ne9c44p10">
<span class="m-text m-primary">Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā.</span><br />
</p>
<p id="ne9c44p11">
<span class="m-text m-primary">Nissitacittā asaddhammassavanena ca asaṁvaraṇena ca niddisitabbā, anissitacittā saddhammassavanena ca saṁvarena ca niddisitabbā.</span><br />
</p>
<p id="ne9c44p12">
<span class="m-text m-primary">Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā.</span><br />
</p>
<p id="ne9c44p13">
<span class="m-text m-primary">Nissitacittā nīvaraṇehi ca saṁyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā.</span><br />
</p>
<p id="ne9c44p14">
<span class="m-text m-primary">Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā.</span><br />
</p>
<p id="ne9c44p15">
<span class="m-text m-primary">Ayaṁ niddesasandhi.</span><br />
</p>
<p id="ne9c44p16">
<span class="m-text m-primary">Tenāha āyasmā mahākaccāyano “neruttamadhippāyo”ti.</span><br />
</p>
<p id="ne9c44p17">
<span class="m-text m-primary">Niyutto catubyūho hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>