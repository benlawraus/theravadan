<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pv0026.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/pv0025.html">Previous</a></div>
<div class="m-col-t-6 m-text-right">
<a href="https://theravadan.org/pages/pv0027.html">Next</a></div>
</div>
<p id="pv26c0p2">
<span class="pali m-text">Cūḷavagga</span><br />
</p>
<section id="abhijjamanapetavatthu">
<span id="pv26c0p3"></span><h2><span class="pali m-text">1. Abhijjamānapetavatthu</span></h2>
<p id="pv26c1p1">
<span class="pali m-text">“Abhijjamāne vārimhi,</span><br />
</p>
<p id="pv26c1p2">
<span class="pali m-text">gaṅgāya idha gacchasi;</span><br />
</p>
<p id="pv26c1p3">
<span class="pali m-text">Naggo pubbaddhapetova,</span><br />
</p>
<p id="pv26c1p4">
<span class="pali m-text">māladhārī alaṅkato;</span><br />
</p>
<p id="pv26c1p5">
<span class="pali m-text">Kuhiṁ gamissasi peta,</span><br />
</p>
<p id="pv26c1p6">
<span class="pali m-text">kattha vāso bhavissatī”ti.</span><br />
</p>
<p id="pv26c2p1">
<span class="pali m-text">“Cundaṭṭhilaṁ gamissāmi,</span><br />
</p>
<p id="pv26c2p2">
<span class="pali m-text">peto so iti bhāsati;</span><br />
</p>
<p id="pv26c2p3">
<span class="pali m-text">Antare vāsabhagāmaṁ,</span><br />
</p>
<p id="pv26c2p4">
<span class="pali m-text">bārāṇasiṁ ca santike”.</span><br />
</p>
<p id="pv26c3p1">
<span class="pali m-text">Tañca disvā mahāmatto,</span><br />
</p>
<p id="pv26c3p2">
<span class="pali m-text">koliyo iti vissuto;</span><br />
</p>
<p id="pv26c3p3">
<span class="pali m-text">Sattuṁ bhattañca petassa,</span><br />
</p>
<p id="pv26c3p4">
<span class="pali m-text">pītakañca yugaṁ adā.</span><br />
</p>
<p id="pv26c4p1">
<span class="pali m-text">Nāvāya tiṭṭhamānāya,</span><br />
</p>
<p id="pv26c4p2">
<span class="pali m-text">kappakassa adāpayi;</span><br />
</p>
<p id="pv26c4p3">
<span class="pali m-text">Kappakassa padinnamhi,</span><br />
</p>
<p id="pv26c4p4">
<span class="pali m-text">ṭhāne petassa dissatha.</span><br />
</p>
<p id="pv26c5p1">
<span class="pali m-text">Tato suvatthavasano,</span><br />
</p>
<p id="pv26c5p2">
<span class="pali m-text">māladhārī alaṅkato;</span><br />
</p>
<p id="pv26c5p3">
<span class="pali m-text">Ṭhāne ṭhitassa petassa,</span><br />
</p>
<p id="pv26c5p4">
<span class="pali m-text">dakkhiṇā upakappatha;</span><br />
</p>
<p id="pv26c5p5">
<span class="pali m-text">Tasmā dajjetha petānaṁ,</span><br />
</p>
<p id="pv26c5p6">
<span class="pali m-text">anukampāya punappunaṁ.</span><br />
</p>
<p id="pv26c6p1">
<span class="pali m-text">Sātunnavasanā eke,</span><br />
</p>
<p id="pv26c6p2">
<span class="pali m-text">aññe kesanivāsanā;</span><br />
</p>
<p id="pv26c6p3">
<span class="pali m-text">Petā bhattāya gacchanti,</span><br />
</p>
<p id="pv26c6p4">
<span class="pali m-text">pakkamanti disodisaṁ.</span><br />
</p>
<p id="pv26c7p1">
<span class="pali m-text">Dūre eke padhāvitvā,</span><br />
</p>
<p id="pv26c7p2">
<span class="pali m-text">aladdhāva nivattare;</span><br />
</p>
<p id="pv26c7p3">
<span class="pali m-text">Chātā pamucchitā bhantā,</span><br />
</p>
<p id="pv26c7p4">
<span class="pali m-text">bhūmiyaṁ paṭisumbhitā.</span><br />
</p>
<p id="pv26c8p1">
<span class="pali m-text">Te ca tattha papatitā,</span><br />
</p>
<p id="pv26c8p2">
<span class="pali m-text">bhūmiyaṁ paṭisumbhitā;</span><br />
</p>
<p id="pv26c8p3">
<span class="pali m-text">Pubbe akatakalyāṇā,</span><br />
</p>
<p id="pv26c8p4">
<span class="pali m-text">aggidaḍḍhāva ātape.</span><br />
</p>
<p id="pv26c9p1">
<span class="pali m-text">“Mayaṁ pubbe pāpadhammā,</span><br />
</p>
<p id="pv26c9p2">
<span class="pali m-text">gharaṇī kulamātaro;</span><br />
</p>
<p id="pv26c9p3">
<span class="pali m-text">Santesu deyyadhammesu,</span><br />
</p>
<p id="pv26c9p4">
<span class="pali m-text">dīpaṁ nākamha attano.</span><br />
</p>
<p id="pv26c10p1">
<span class="pali m-text">Pahūtaṁ annapānampi,</span><br />
</p>
<p id="pv26c10p2">
<span class="pali m-text">apissu avakirīyati;</span><br />
</p>
<p id="pv26c10p3">
<span class="pali m-text">Sammaggate pabbajite,</span><br />
</p>
<p id="pv26c10p4">
<span class="pali m-text">na ca kiñci adamhase.</span><br />
</p>
<p id="pv26c11p1">
<span class="pali m-text">Akammakāmā alasā,</span><br />
</p>
<p id="pv26c11p2">
<span class="pali m-text">Sādukāmā mahagghasā;</span><br />
</p>
<p id="pv26c11p3">
<span class="pali m-text">Ālopapiṇḍadātāro,</span><br />
</p>
<p id="pv26c11p4">
<span class="pali m-text">Paṭiggahe paribhāsimhase.</span><br />
</p>
<p id="pv26c12p1">
<span class="pali m-text">Te gharā tā ca dāsiyo,</span><br />
</p>
<p id="pv26c12p2">
<span class="pali m-text">tānevābharaṇāni no;</span><br />
</p>
<p id="pv26c12p3">
<span class="pali m-text">Te aññe paricārenti,</span><br />
</p>
<p id="pv26c12p4">
<span class="pali m-text">mayaṁ dukkhassa bhāgino.</span><br />
</p>
<p id="pv26c13p1">
<span class="pali m-text">Veṇī vā avaññā honti,</span><br />
</p>
<p id="pv26c13p2">
<span class="pali m-text">rathakārī ca dubbhikā;</span><br />
</p>
<p id="pv26c13p3">
<span class="pali m-text">Caṇḍālī kapaṇā honti,</span><br />
</p>
<p id="pv26c13p4">
<span class="pali m-text">kappakā ca punappunaṁ.</span><br />
</p>
<p id="pv26c14p1">
<span class="pali m-text">Yāni yāni nihīnāni,</span><br />
</p>
<p id="pv26c14p2">
<span class="pali m-text">kulāni kapaṇāni ca;</span><br />
</p>
<p id="pv26c14p3">
<span class="pali m-text">Tesu tesveva jāyanti,</span><br />
</p>
<p id="pv26c14p4">
<span class="pali m-text">esā maccharino gati.</span><br />
</p>
<p id="pv26c15p1">
<span class="pali m-text">Pubbe ca katakalyāṇā,</span><br />
</p>
<p id="pv26c15p2">
<span class="pali m-text">dāyakā vītamaccharā;</span><br />
</p>
<p id="pv26c15p3">
<span class="pali m-text">Saggaṁ te paripūrenti,</span><br />
</p>
<p id="pv26c15p4">
<span class="pali m-text">obhāsenti ca nandanaṁ.</span><br />
</p>
<p id="pv26c16p1">
<span class="pali m-text">Vejayante ca pāsāde,</span><br />
</p>
<p id="pv26c16p2">
<span class="pali m-text">ramitvā kāmakāmino;</span><br />
</p>
<p id="pv26c16p3">
<span class="pali m-text">Uccākulesu jāyanti,</span><br />
</p>
<p id="pv26c16p4">
<span class="pali m-text">sabhogesu tato cutā.</span><br />
</p>
<p id="pv26c17p1">
<span class="pali m-text">Kūṭāgāre ca pāsāde,</span><br />
</p>
<p id="pv26c17p2">
<span class="pali m-text">pallaṅke gonakatthate;</span><br />
</p>
<p id="pv26c17p3">
<span class="pali m-text">Bījitaṅgā morahatthehi,</span><br />
</p>
<p id="pv26c17p4">
<span class="pali m-text">kule jātā yasassino.</span><br />
</p>
<p id="pv26c18p1">
<span class="pali m-text">Aṅkato aṅkaṁ gacchanti,</span><br />
</p>
<p id="pv26c18p2">
<span class="pali m-text">māladhārī alaṅkatā;</span><br />
</p>
<p id="pv26c18p3">
<span class="pali m-text">Dhātiyo upatiṭṭhanti,</span><br />
</p>
<p id="pv26c18p4">
<span class="pali m-text">sāyaṁ pātaṁ sukhesino.</span><br />
</p>
<p id="pv26c19p1">
<span class="pali m-text">Nayidaṁ akatapuññānaṁ,</span><br />
</p>
<p id="pv26c19p2">
<span class="pali m-text">katapuññānamevidaṁ;</span><br />
</p>
<p id="pv26c19p3">
<span class="pali m-text">Asokaṁ nandanaṁ rammaṁ,</span><br />
</p>
<p id="pv26c19p4">
<span class="pali m-text">tidasānaṁ mahāvanaṁ.</span><br />
</p>
<p id="pv26c20p1">
<span class="pali m-text">Sukhaṁ akatapuññānaṁ,</span><br />
</p>
<p id="pv26c20p2">
<span class="pali m-text">idha natthi parattha ca;</span><br />
</p>
<p id="pv26c20p3">
<span class="pali m-text">Sukhañca katapuññānaṁ,</span><br />
</p>
<p id="pv26c20p4">
<span class="pali m-text">idha ceva parattha ca.</span><br />
</p>
<p id="pv26c21p1">
<span class="pali m-text">Tesaṁ sahabyakāmānaṁ,</span><br />
</p>
<p id="pv26c21p2">
<span class="pali m-text">kattabbaṁ kusalaṁ bahuṁ;</span><br />
</p>
<p id="pv26c21p3">
<span class="pali m-text">Katapuññā hi modanti,</span><br />
</p>
<p id="pv26c21p4">
<span class="pali m-text">sagge bhogasamaṅgino”ti.</span><br />
</p>
<p id="pv26c22p1">
<span class="pali m-text">Abhijjamānapetavatthu paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/pv0025.html">Previous</a></div>
<div class="m-col-t-6 m-text-right">
<a href="https://theravadan.org/pages/pv0027.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>