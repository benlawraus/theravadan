<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/psy003p002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Paṭisambhidāmagga" />
  <meta name="twitter:title" content="Paṭisambhidāmagga" />
  <meta property="og:url" content="https://www.theravadan.org/pages/psy003p002z.html" />
  <meta property="og:description" content="3 Paññāvagga 3.2. Iddhikathā Kā iddhi? Kati iddhiyo? Iddhiyā kati bhūmiyo, kati pādā, kati padāni, kati mūlāni? **Kā iddhī**ti? Ijjhanaṭṭhena iddhi. **Kati iddhiyo**ti? Dasa iddhiyo. **Iddhiyā kati bhūmiyo**ti? Iddhiyā catasso bhūmiyo, cattāro pādā, aṭṭha padāni, soḷasa mūlāni. Katamā **dasa iddhiyo?** Adhiṭṭhānā iddhi …" />
  <meta name="twitter:description" content="3 Paññāvagga 3.2. Iddhikathā Kā iddhi? Kati iddhiyo? Iddhiyā kati bhūmiyo, kati pādā, kati padāni, kati mūlāni? **Kā iddhī**ti? Ijjhanaṭṭhena iddhi. **Kati iddhiyo**ti? Dasa iddhiyo. **Iddhiyā kati bhūmiyo**ti? Iddhiyā catasso bhūmiyo, cattāro pādā, aṭṭha padāni, soḷasa mūlāni. Katamā **dasa iddhiyo?** Adhiṭṭhānā iddhi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<section id="pannavagga">
<h2><a href="#pannavagga">3 Paññāvagga</a></h2>
<section id="iddhikatha">
<h3><a href="#iddhikatha">3.2. Iddhikathā</a></h3>
<p id="ps3p2c1p1">
<span class="m-text m-primary">Kā iddhi?</span><br />
</p>
<p id="ps3p2c1p2">
<span class="m-text m-primary">Kati iddhiyo?</span><br />
</p>
<p id="ps3p2c1p3">
<span class="m-text m-primary">Iddhiyā kati bhūmiyo, kati pādā, kati padāni, kati mūlāni?</span><br />
</p>
<p id="ps3p2c1p4">
<span class="m-text m-primary">**Kā iddhī**ti?</span><br />
</p>
<p id="ps3p2c1p5">
<span class="m-text m-primary">Ijjhanaṭṭhena iddhi.</span><br />
</p>
<p id="ps3p2c1p6">
<span class="m-text m-primary">**Kati iddhiyo**ti?</span><br />
</p>
<p id="ps3p2c1p7">
<span class="m-text m-primary">Dasa iddhiyo.</span><br />
</p>
<p id="ps3p2c1p8">
<span class="m-text m-primary">**Iddhiyā kati bhūmiyo**ti?</span><br />
</p>
<p id="ps3p2c1p9">
<span class="m-text m-primary">Iddhiyā catasso bhūmiyo, cattāro pādā, aṭṭha padāni, soḷasa mūlāni.</span><br />
</p>
<p id="ps3p2c2p1">
<span class="m-text m-primary">Katamā **dasa iddhiyo?**</span><br />
</p>
<p id="ps3p2c2p2">
<span class="m-text m-primary">Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena iddhi.</span><br />
</p>
<p id="ps3p2c3p1">
<span class="m-text m-primary">**Iddhiyā katamā catasso bhūmiyo?**</span><br />
</p>
<p id="ps3p2c3p2">
<span class="m-text m-primary">Vivekajābhūmi paṭhamaṁ jhānaṁ, pītisukhabhūmi dutiyaṁ jhānaṁ, upekkhāsukhabhūmi tatiyaṁ jhānaṁ, adukkhamasukhābhūmi catutthaṁ jhānaṁ.</span><br />
</p>
<p id="ps3p2c3p3">
<span class="m-text m-primary">Iddhiyā imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.</span><br />
</p>
<p id="ps3p2c4p1">
<span class="m-text m-primary">**Iddhiyā katame cattāro pādā?**</span><br />
</p>
<p id="ps3p2c4p2">
<span class="m-text m-primary">Idha bhikkhu chandasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ iddhipādaṁ bhāveti, vīriyasamādhipadhānasaṅkhārasamannāgataṁ iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="ps3p2c4p3">
<span class="m-text m-primary">Iddhiyā ime cattāro pādā iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.</span><br />
</p>
<p id="ps3p2c5p1">
<span class="m-text m-primary">**Iddhiyā katamāni aṭṭha padāni?**</span><br />
</p>
<p id="ps3p2c5p2">
<span class="m-text m-primary">Chandañce bhikkhu nissāya labhati samādhiṁ, labhati cittassa ekaggataṁ.</span><br />
</p>
<p id="ps3p2c5p3">
<span class="m-text m-primary">Chando na samādhi, samādhi na chando.</span><br />
</p>
<p id="ps3p2c5p4">
<span class="m-text m-primary">Añño chando, añño samādhi.</span><br />
</p>
<p id="ps3p2c5p5">
<span class="m-text m-primary">Vīriyañce bhikkhu nissāya labhati samādhiṁ, labhati cittassa ekaggataṁ.</span><br />
</p>
<p id="ps3p2c5p6">
<span class="m-text m-primary">Vīriyaṁ na samādhi, samādhi na vīriyaṁ.</span><br />
</p>
<p id="ps3p2c5p7">
<span class="m-text m-primary">Aññaṁ vīriyaṁ, añño samādhi.</span><br />
</p>
<p id="ps3p2c5p8">
<span class="m-text m-primary">Cittañce bhikkhu nissāya labhati samādhiṁ, labhati cittassa ekaggataṁ.</span><br />
</p>
<p id="ps3p2c5p9">
<span class="m-text m-primary">Cittaṁ na samādhi, samādhi na cittaṁ.</span><br />
</p>
<p id="ps3p2c5p10">
<span class="m-text m-primary">Aññaṁ cittaṁ, añño samādhi.</span><br />
</p>
<p id="ps3p2c5p11">
<span class="m-text m-primary">Vīmaṁsañce bhikkhu nissāya labhati samādhiṁ, labhati cittassa ekaggataṁ.</span><br />
</p>
<p id="ps3p2c5p12">
<span class="m-text m-primary">Vīmaṁsā na samādhi, samādhi na vīmaṁsā.</span><br />
</p>
<p id="ps3p2c5p13">
<span class="m-text m-primary">Aññā vīmaṁsā, añño samādhi.</span><br />
</p>
<p id="ps3p2c5p14">
<span class="m-text m-primary">Iddhiyā imāni aṭṭha padāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.</span><br />
</p>
<p id="ps3p2c6p1">
<span class="m-text m-primary">**Iddhiyā katamāni soḷasa mūlāni?**</span><br />
</p>
<p id="ps3p2c6p2">
<span class="m-text m-primary">Anonataṁ cittaṁ kosajje na iñjatīti—āneñjaṁ.</span><br />
</p>
<p id="ps3p2c6p3">
<span class="m-text m-primary">Anunnataṁ cittaṁ uddhacce na iñjatīti—āneñjaṁ.</span><br />
</p>
<p id="ps3p2c6p4">
<span class="m-text m-primary">Anabhinataṁ cittaṁ rāge na iñjatīti—āneñjaṁ.</span><br />
</p>
<p id="ps3p2c6p5">
<span class="m-text m-primary">Anapanataṁ cittaṁ byāpāde na iñjatīti—āneñjaṁ.</span><br />
</p>
<p id="ps3p2c6p6">
<span class="m-text m-primary">Anissitaṁ cittaṁ diṭṭhiyā na iñjatīti—āneñjaṁ.</span><br />
</p>
<p id="ps3p2c6p7">
<span class="m-text m-primary">Appaṭibaddhaṁ cittaṁ chandarāge na iñjatīti—āneñjaṁ.</span><br />
</p>
<p id="ps3p2c6p8">
<span class="m-text m-primary">Vippamuttaṁ cittaṁ kāmarāge na iñjatīti—āneñjaṁ.</span><br />
</p>
<p id="ps3p2c6p9">
<span class="m-text m-primary">Visaññuttaṁ cittaṁ kilese na iñjatīti—āneñjaṁ.</span><br />
</p>
<p id="ps3p2c6p10">
<span class="m-text m-primary">Vimariyādikataṁ cittaṁ kilesamariyāde na iñjatīti—āneñjaṁ.</span><br />
</p>
<p id="ps3p2c6p11">
<span class="m-text m-primary">Ekattagataṁ cittaṁ nānattakilesehi na iñjatīti—āneñjaṁ.</span><br />
</p>
<p id="ps3p2c6p12">
<span class="m-text m-primary">Saddhāya pariggahitaṁ cittaṁ assaddhiye na iñjatīti—āneñjaṁ.</span><br />
</p>
<p id="ps3p2c6p13">
<span class="m-text m-primary">Vīriyena pariggahitaṁ cittaṁ kosajje na iñjatīti—āneñjaṁ.</span><br />
</p>
<p id="ps3p2c6p14">
<span class="m-text m-primary">Satiyā pariggahitaṁ cittaṁ pamāde na iñjatīti—āneñjaṁ.</span><br />
</p>
<p id="ps3p2c6p15">
<span class="m-text m-primary">Samādhinā pariggahitaṁ cittaṁ uddhacce na iñjatīti—āneñjaṁ.</span><br />
</p>
<p id="ps3p2c6p16">
<span class="m-text m-primary">Paññāya pariggahitaṁ cittaṁ avijjāya na iñjatīti—āneñjaṁ.</span><br />
</p>
<p id="ps3p2c6p17">
<span class="m-text m-primary">Obhāsagataṁ cittaṁ avijjandhakāre na iñjatīti—āneñjaṁ.</span><br />
</p>
<p id="ps3p2c6p18">
<span class="m-text m-primary">Iddhiyā imāni soḷasa mūlāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.</span><br />
</p>
<p id="ps3p2c7p0">
<span class="m-text m-primary">3.2.1. Dasaiddhiniddesa</span><br />
</p>
<p id="ps3p2c7p1">
<span class="m-text m-primary">Katamā **adhiṭṭhānā iddhi?**</span><br />
</p>
<p id="ps3p2c7p2">
<span class="m-text m-primary">Idha bhikkhu anekavihitaṁ iddhividhaṁ paccanubhoti—</span><br />
</p>
<p id="ps3p2c7p3">
<span class="m-text m-primary">ekopi hutvā bahudhā hoti, bahudhāpi hutvā eko hoti;</span><br />
</p>
<p id="ps3p2c7p4">
<span class="m-text m-primary">āvibhāvaṁ tirobhāvaṁ;</span><br />
</p>
<p id="ps3p2c7p5">
<span class="m-text m-primary">tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse;</span><br />
</p>
<p id="ps3p2c7p6">
<span class="m-text m-primary">pathaviyāpi ummujjanimujjaṁ karoti, seyyathāpi udake;</span><br />
</p>
<p id="ps3p2c7p7">
<span class="m-text m-primary">udakepi abhijjamāne gacchati, seyyathāpi pathaviyaṁ;</span><br />
</p>
<p id="ps3p2c7p8">
<span class="m-text m-primary">ākāsepi pallaṅkena kamati, seyyathāpi pakkhī sakuṇo;</span><br />
</p>
<p id="ps3p2c7p9">
<span class="m-text m-primary">imepi candimasūriye evaṁmahiddhike evaṁmahānubhāve pāṇinā parāmasati parimajjati;</span><br />
</p>
<p id="ps3p2c7p10">
<span class="m-text m-primary">yāva brahmalokāpi kāyena vasaṁ vattetīti.</span><br />
</p>
<p id="ps3p2c8p1">
<span class="m-text m-primary">**Idhā**ti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane.</span><br />
</p>
<p id="ps3p2c8p2">
<span class="m-text m-primary">Tena vuccati—</span><br />
</p>
<p id="ps3p2c8p3">
<span class="m-text m-primary">“idhā”ti.</span><br />
</p>
<p id="ps3p2c8p4">
<span class="m-text m-primary">**Bhikkhū**ti puthujjanakalyāṇako vā hoti bhikkhu sekho vā arahā vā akuppadhammo.</span><br />
</p>
<p id="ps3p2c8p5">
<span class="m-text m-primary">**Anekavihitaṁ iddhividhaṁ paccanubhotī**ti nānappakāraṁ iddhividhaṁ paccanubhoti.</span><br />
</p>
<p id="ps3p2c8p6">
<span class="m-text m-primary">**Ekopi hutvā bahudhā hotī**ti pakatiyā eko bahukaṁ āvajjati, sataṁ vā sahassaṁ vā satasahassaṁ vā āvajjati.</span><br />
</p>
<p id="ps3p2c8p7">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c8p8">
<span class="m-text m-primary">“bahulo homī”ti.</span><br />
</p>
<p id="ps3p2c8p9">
<span class="m-text m-primary">Bahulo hoti.</span><br />
</p>
<p id="ps3p2c8p10">
<span class="m-text m-primary">Yathāyasmā cūḷapanthako ekopi hutvā bahudhā hoti, evamevaṁ so iddhimā cetovasippatto ekopi hutvā bahudhā hoti.</span><br />
</p>
<p id="ps3p2c8p11">
<span class="m-text m-primary">**Bahudhāpi hutvā eko hotī**ti pakatiyā bahuko ekaṁ āvajjati;</span><br />
</p>
<p id="ps3p2c8p12">
<span class="m-text m-primary">āvajjitvā ñāṇena adhiṭṭhāti—</span><br />
</p>
<p id="ps3p2c8p13">
<span class="m-text m-primary">“eko homī”ti.</span><br />
</p>
<p id="ps3p2c8p14">
<span class="m-text m-primary">Eko hoti.</span><br />
</p>
<p id="ps3p2c8p15">
<span class="m-text m-primary">Yathāyasmā cūḷapanthako bahudhāpi hutvā eko hoti, evamevaṁ so iddhimā cetovasippatto bahudhāpi hutvā eko hoti.</span><br />
</p>
<p id="ps3p2c9p1">
<span class="m-text m-primary">**Āvibhāvan**ti kenaci anāvaṭaṁ hoti appaṭicchannaṁ vivaṭaṁ pākaṭaṁ.</span><br />
</p>
<p id="ps3p2c9p2">
<span class="m-text m-primary">**Tirobhāvan**ti kenaci āvaṭaṁ hoti paṭicchannaṁ pihitaṁ paṭikujjitaṁ.</span><br />
</p>
<p id="ps3p2c9p3">
<span class="m-text m-primary">**Tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse**ti pakatiyā ākāsakasiṇasamāpattiyā lābhī hoti.</span><br />
</p>
<p id="ps3p2c9p4">
<span class="m-text m-primary">Tirokuṭṭaṁ tiropākāraṁ tiropabbataṁ āvajjati.</span><br />
</p>
<p id="ps3p2c9p5">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c9p6">
<span class="m-text m-primary">“ākāso hotū”ti.</span><br />
</p>
<p id="ps3p2c9p7">
<span class="m-text m-primary">Ākāso hoti.</span><br />
</p>
<p id="ps3p2c9p8">
<span class="m-text m-primary">Tirokuṭṭaṁ tiropākāraṁ tiropabbataṁ asajjamāno gacchati.</span><br />
</p>
<p id="ps3p2c9p9">
<span class="m-text m-primary">Yathā manussā pakatiyā aniddhimanto kenaci anāvaṭe aparikkhitte asajjamānā gacchanti, evamevaṁ so iddhimā cetovasippatto tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse.</span><br />
</p>
<p id="ps3p2c10p1">
<span class="m-text m-primary">**Pathaviyāpi ummujjanimujjaṁ karoti, seyyathāpi udake**ti pakatiyā āpokasiṇasamāpattiyā lābhī hoti.</span><br />
</p>
<p id="ps3p2c10p2">
<span class="m-text m-primary">Pathaviṁ āvajjati.</span><br />
</p>
<p id="ps3p2c10p3">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c10p4">
<span class="m-text m-primary">“udakaṁ hotū”ti.</span><br />
</p>
<p id="ps3p2c10p5">
<span class="m-text m-primary">Udakaṁ hoti.</span><br />
</p>
<p id="ps3p2c10p6">
<span class="m-text m-primary">So pathaviyā ummujjanimujjaṁ karoti.</span><br />
</p>
<p id="ps3p2c10p7">
<span class="m-text m-primary">Yathā manussā pakatiyā aniddhimanto udake ummujjanimujjaṁ karonti, evamevaṁ so iddhimā cetovasippatto pathaviyā ummujjanimujjaṁ karoti, seyyathāpi udake.</span><br />
</p>
<p id="ps3p2c11p1">
<span class="m-text m-primary">**Udakepi abhijjamāne gacchati, seyyathāpi pathaviyan**ti pakatiyā pathavīkasiṇasamāpattiyā lābhī hoti.</span><br />
</p>
<p id="ps3p2c11p2">
<span class="m-text m-primary">Udakaṁ āvajjati.</span><br />
</p>
<p id="ps3p2c11p3">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c11p4">
<span class="m-text m-primary">“pathavī hotū”ti.</span><br />
</p>
<p id="ps3p2c11p5">
<span class="m-text m-primary">Pathavī hoti.</span><br />
</p>
<p id="ps3p2c11p6">
<span class="m-text m-primary">So abhijjamāne udake gacchati.</span><br />
</p>
<p id="ps3p2c11p7">
<span class="m-text m-primary">Yathā manussā pakatiyā aniddhimanto abhijjamānāya pathaviyā gacchanti, evamevaṁ so iddhimā cetovasippatto abhijjamāne udake gacchati, seyyathāpi pathaviyaṁ.</span><br />
</p>
<p id="ps3p2c12p1">
<span class="m-text m-primary">**Ākāsepi pallaṅkena kamati, seyyathāpi pakkhī sakuṇo**ti pakatiyā pathavīkasiṇasamāpattiyā lābhī hoti.</span><br />
</p>
<p id="ps3p2c12p2">
<span class="m-text m-primary">Ākāsaṁ āvajjati.</span><br />
</p>
<p id="ps3p2c12p3">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c12p4">
<span class="m-text m-primary">“pathavī hotū”ti.</span><br />
</p>
<p id="ps3p2c12p5">
<span class="m-text m-primary">Pathavī hoti.</span><br />
</p>
<p id="ps3p2c12p6">
<span class="m-text m-primary">So ākāse antalikkhe caṅkamatipi tiṭṭhatipi nisīdatipi seyyampi kappeti.</span><br />
</p>
<p id="ps3p2c12p7">
<span class="m-text m-primary">Yathā manussā pakatiyā aniddhimanto pathaviyā caṅkamantipi tiṭṭhantipi nisīdantipi seyyampi kappenti, evamevaṁ so iddhimā cetovasippatto ākāse antalikkhe caṅkamatipi tiṭṭhatipi nisīdatipi seyyampi kappeti, seyyathāpi pakkhī sakuṇo.</span><br />
</p>
<p id="ps3p2c13p1">
<span class="m-text m-primary">**Imepi candimasūriye evaṁmahiddhike evaṁmahānubhāve pāṇinā parāmasati parimajjatī**ti idha so iddhimā cetovasippatto nisinnako vā nipannako vā candimasūriye āvajjati.</span><br />
</p>
<p id="ps3p2c13p2">
<span class="m-text m-primary">Āvajjitvā ñāṇena adhiṭṭhāti—</span><br />
</p>
<p id="ps3p2c13p3">
<span class="m-text m-primary">“hatthapāse hotū”ti.</span><br />
</p>
<p id="ps3p2c13p4">
<span class="m-text m-primary">Hatthapāse hoti.</span><br />
</p>
<p id="ps3p2c13p5">
<span class="m-text m-primary">So nisinnako vā nipannako vā candimasūriye pāṇinā āmasati parāmasati parimajjati.</span><br />
</p>
<p id="ps3p2c13p6">
<span class="m-text m-primary">Yathā manussā pakatiyā aniddhimanto kiñcideva rūpagataṁ hatthapāse āmasanti parāmasanti parimajjanti, evamevaṁ so iddhimā cetovasippatto nisinnako vā nipannako vā candimasūriye pāṇinā āmasati parāmasati parimajjati.</span><br />
</p>
<p id="ps3p2c14p1">
<span class="m-text m-primary">**Yāva brahmalokāpi kāyena vasaṁ vattetī**ti sace so iddhimā cetovasippatto brahmalokaṁ gantukāmo hoti, dūrepi santike adhiṭṭhāti—</span><br />
</p>
<p id="ps3p2c14p2">
<span class="m-text m-primary">“santike hotū”ti.</span><br />
</p>
<p id="ps3p2c14p3">
<span class="m-text m-primary">Santike hoti.</span><br />
</p>
<p id="ps3p2c14p4">
<span class="m-text m-primary">Santikepi dūre adhiṭṭhāti—</span><br />
</p>
<p id="ps3p2c14p5">
<span class="m-text m-primary">“dūre hotū”ti.</span><br />
</p>
<p id="ps3p2c14p6">
<span class="m-text m-primary">Dūre hoti.</span><br />
</p>
<p id="ps3p2c14p7">
<span class="m-text m-primary">Bahukampi thokaṁ adhiṭṭhāti—</span><br />
</p>
<p id="ps3p2c14p8">
<span class="m-text m-primary">“thokaṁ hotū”ti.</span><br />
</p>
<p id="ps3p2c14p9">
<span class="m-text m-primary">Thokaṁ hoti.</span><br />
</p>
<p id="ps3p2c14p10">
<span class="m-text m-primary">Thokampi bahukaṁ adhiṭṭhāti—</span><br />
</p>
<p id="ps3p2c14p11">
<span class="m-text m-primary">“bahukaṁ hotū”ti.</span><br />
</p>
<p id="ps3p2c14p12">
<span class="m-text m-primary">Bahukaṁ hoti.</span><br />
</p>
<p id="ps3p2c14p13">
<span class="m-text m-primary">Dibbena cakkhunā tassa brahmuno rūpaṁ passati.</span><br />
</p>
<p id="ps3p2c14p14">
<span class="m-text m-primary">Dibbāya sotadhātuyā tassa brahmuno saddaṁ suṇāti.</span><br />
</p>
<p id="ps3p2c14p15">
<span class="m-text m-primary">Cetopariyañāṇena tassa brahmuno cittaṁ pajānāti.</span><br />
</p>
<p id="ps3p2c14p16">
<span class="m-text m-primary">Sace so iddhimā cetovasippatto dissamānena kāyena brahmalokaṁ gantukāmo hoti, kāyavasena cittaṁ pariṇāmeti, kāyavasena cittaṁ adhiṭṭhāti.</span><br />
</p>
<p id="ps3p2c14p17">
<span class="m-text m-primary">Kāyavasena cittaṁ pariṇāmetvā, kāyavasena cittaṁ adhiṭṭhahitvā, sukhasaññañca lahusaññañca okkamitvā dissamānena kāyena brahmalokaṁ gacchati.</span><br />
</p>
<p id="ps3p2c14p18">
<span class="m-text m-primary">Sace so iddhimā cetovasippatto adissamānena kāyena brahmalokaṁ gantukāmo hoti, cittavasena kāyaṁ pariṇāmeti, cittavasena kāyaṁ adhiṭṭhāti.</span><br />
</p>
<p id="ps3p2c14p19">
<span class="m-text m-primary">Cittavasena kāyaṁ pariṇāmetvā, cittavasena kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ gacchati.</span><br />
</p>
<p id="ps3p2c14p20">
<span class="m-text m-primary">So tassa brahmuno purato rūpiṁ abhinimmināti manomayaṁ sabbaṅgapaccaṅgiṁ ahīnindriyaṁ.</span><br />
</p>
<p id="ps3p2c14p21">
<span class="m-text m-primary">Sace so iddhimā caṅkamati, nimmitopi tattha caṅkamati.</span><br />
</p>
<p id="ps3p2c14p22">
<span class="m-text m-primary">Sace so iddhimā tiṭṭhati, nimmitopi tattha tiṭṭhati.</span><br />
</p>
<p id="ps3p2c14p23">
<span class="m-text m-primary">Sace so iddhimā nisīdati, nimmitopi tattha nisīdati.</span><br />
</p>
<p id="ps3p2c14p24">
<span class="m-text m-primary">Sace so iddhimā seyyaṁ kappeti, nimmitopi tattha seyyaṁ kappeti.</span><br />
</p>
<p id="ps3p2c14p25">
<span class="m-text m-primary">Sace so iddhimā dhūmāyati, nimmitopi tattha dhūmāyati.</span><br />
</p>
<p id="ps3p2c14p26">
<span class="m-text m-primary">Sace so iddhimā pajjalati, nimmitopi tattha pajjalati.</span><br />
</p>
<p id="ps3p2c14p27">
<span class="m-text m-primary">Sace so iddhimā dhammaṁ bhāsati, nimmitopi tattha dhammaṁ bhāsati.</span><br />
</p>
<p id="ps3p2c14p28">
<span class="m-text m-primary">Sace so iddhimā pañhaṁ pucchati, nimmitopi tattha pañhaṁ pucchati.</span><br />
</p>
<p id="ps3p2c14p29">
<span class="m-text m-primary">Sace so iddhimā pañhaṁ puṭṭho visajjeti, nimmitopi tattha pañhaṁ puṭṭho visajjeti.</span><br />
</p>
<p id="ps3p2c14p30">
<span class="m-text m-primary">Sace so iddhimā tena brahmunā saddhiṁ santiṭṭhati sallapati sākacchaṁ samāpajjati, nimmitopi tattha tena brahmunā saddhiṁ santiṭṭhati sallapati sākacchaṁ samāpajjati.</span><br />
</p>
<p id="ps3p2c14p31">
<span class="m-text m-primary">Yaññadeva so iddhimā karoti, taṁtadeva hi so nimmito karotīti—</span><br />
</p>
<p id="ps3p2c14p32">
<span class="m-text m-primary">ayaṁ adhiṭṭhānā iddhi.</span><br />
</p>
<p id="ps3p2c15p1">
<span class="m-text m-primary">Katamā **vikubbanā iddhi?**</span><br />
</p>
<p id="ps3p2c15p2">
<span class="m-text m-primary">Sikhissa bhagavato arahato sammāsambuddhassa abhibhū nāma sāvako brahmaloke ṭhito sahassilokadhātuṁ sarena viññāpesi.</span><br />
</p>
<p id="ps3p2c15p3">
<span class="m-text m-primary">So dissamānenapi kāyena dhammaṁ desesi;</span><br />
</p>
<p id="ps3p2c15p4">
<span class="m-text m-primary">adissamānenapi kāyena dhammaṁ desesi;</span><br />
</p>
<p id="ps3p2c15p5">
<span class="m-text m-primary">dissamānenapi heṭṭhimena upaḍḍhakāyena adissamānenapi uparimena upaḍḍhakāyena dhammaṁ desesi.</span><br />
</p>
<p id="ps3p2c15p6">
<span class="m-text m-primary">Dissamānenapi uparimena upaḍḍhakāyena, adissamānenapi heṭṭhimena upaḍḍhakāyena dhammaṁ desesi.</span><br />
</p>
<p id="ps3p2c15p7">
<span class="m-text m-primary">So pakativaṇṇaṁ vijahitvā kumārakavaṇṇaṁ vā dasseti, nāgavaṇṇaṁ vā dasseti, supaṇṇavaṇṇaṁ vā dasseti, yakkhavaṇṇaṁ vā dasseti, indavaṇṇaṁ vā dasseti, devavaṇṇaṁ vā dasseti, brahmavaṇṇaṁ vā dasseti, samuddavaṇṇaṁ vā dasseti, pabbatavaṇṇaṁ vā dasseti, vanavaṇṇaṁ vā dasseti, sīhavaṇṇaṁ vā dasseti, byagghavaṇṇaṁ vā dasseti, dīpivaṇṇaṁ vā dasseti, hatthimpi dasseti, assampi dasseti, rathampi dasseti, pattimpi dasseti, vividhampi senābyūhaṁ dassetīti—</span><br />
</p>
<p id="ps3p2c15p8">
<span class="m-text m-primary">ayaṁ vikubbanā iddhi.</span><br />
</p>
<p id="ps3p2c16p1">
<span class="m-text m-primary">Katamā **manomayā iddhi?**</span><br />
</p>
<p id="ps3p2c16p2">
<span class="m-text m-primary">Idha bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.</span><br />
</p>
<p id="ps3p2c16p3">
<span class="m-text m-primary">Seyyathāpi puriso muñjamhā īsikaṁ pavāheyya.</span><br />
</p>
<p id="ps3p2c16p4">
<span class="m-text m-primary">Tassa evamassa—</span><br />
</p>
<p id="ps3p2c16p5">
<span class="m-text m-primary">“ayaṁ muñjo, ayaṁ īsikā.</span><br />
</p>
<p id="ps3p2c16p6">
<span class="m-text m-primary">Añño muñjo, aññā īsikā.</span><br />
</p>
<p id="ps3p2c16p7">
<span class="m-text m-primary">Muñjamhā tveva īsikā pavāḷhā”ti.</span><br />
</p>
<p id="ps3p2c16p8">
<span class="m-text m-primary">Seyyathā vā pana puriso asiṁ kosiyā pavāheyya.</span><br />
</p>
<p id="ps3p2c16p9">
<span class="m-text m-primary">Tassa evamassa—</span><br />
</p>
<p id="ps3p2c16p10">
<span class="m-text m-primary">“ayaṁ asi, ayaṁ kosi.</span><br />
</p>
<p id="ps3p2c16p11">
<span class="m-text m-primary">Añño asi, aññā kosi.</span><br />
</p>
<p id="ps3p2c16p12">
<span class="m-text m-primary">Kosiyā tveva asi pavāḷho”ti.</span><br />
</p>
<p id="ps3p2c16p13">
<span class="m-text m-primary">Seyyathā vā pana puriso ahiṁ karaṇḍā uddhareyya.</span><br />
</p>
<p id="ps3p2c16p14">
<span class="m-text m-primary">Tassa evamassa—</span><br />
</p>
<p id="ps3p2c16p15">
<span class="m-text m-primary">“ayaṁ ahi, ayaṁ karaṇḍo.</span><br />
</p>
<p id="ps3p2c16p16">
<span class="m-text m-primary">Añño ahi, añño karaṇḍo.</span><br />
</p>
<p id="ps3p2c16p17">
<span class="m-text m-primary">Karaṇḍā tveva ahi ubbhato”ti.</span><br />
</p>
<p id="ps3p2c16p18">
<span class="m-text m-primary">Evamevaṁ bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.</span><br />
</p>
<p id="ps3p2c16p19">
<span class="m-text m-primary">Ayaṁ manomayā iddhi.</span><br />
</p>
<p id="ps3p2c17p1">
<span class="m-text m-primary">Katamā **ñāṇavipphārā iddhi?**</span><br />
</p>
<p id="ps3p2c17p2">
<span class="m-text m-primary">Aniccānupassanāya niccasaññāya pahānaṭṭho ijjhatīti—</span><br />
</p>
<p id="ps3p2c17p3">
<span class="m-text m-primary">ñāṇavipphārā iddhi.</span><br />
</p>
<p id="ps3p2c17p4">
<span class="m-text m-primary">Dukkhānupassanāya sukhasaññāya …</span><br />
</p>
<p id="ps3p2c17p5">
<span class="m-text m-primary">anattānupassanāya attasaññāya …</span><br />
</p>
<p id="ps3p2c17p6">
<span class="m-text m-primary">nibbidānupassanāya nandiyā …</span><br />
</p>
<p id="ps3p2c17p7">
<span class="m-text m-primary">virāgānupassanāya rāgassa …</span><br />
</p>
<p id="ps3p2c17p8">
<span class="m-text m-primary">nirodhānupassanāya samudayassa …</span><br />
</p>
<p id="ps3p2c17p9">
<span class="m-text m-primary">paṭinissaggānupassanāya ādānassa pahānaṭṭho ijjhatīti—</span><br />
</p>
<p id="ps3p2c17p10">
<span class="m-text m-primary">ñāṇavipphārā iddhi.</span><br />
</p>
<p id="ps3p2c17p11">
<span class="m-text m-primary">Āyasmato bākulassa ñāṇavipphārā iddhi, āyasmato saṅkiccassa ñāṇavipphārā iddhi, āyasmato bhūtapālassa ñāṇavipphārā iddhi.</span><br />
</p>
<p id="ps3p2c17p12">
<span class="m-text m-primary">Ayaṁ ñāṇavipphārā iddhi.</span><br />
</p>
<p id="ps3p2c18p1">
<span class="m-text m-primary">Katamā **samādhivipphārā iddhi?**</span><br />
</p>
<p id="ps3p2c18p2">
<span class="m-text m-primary">Paṭhamena jhānena nīvaraṇānaṁ pahānaṭṭho ijjhatīti—</span><br />
</p>
<p id="ps3p2c18p3">
<span class="m-text m-primary">samādhivipphārā iddhi.</span><br />
</p>
<p id="ps3p2c18p4">
<span class="m-text m-primary">Dutiyena jhānena vitakkavicārānaṁ pahānaṭṭho ijjhatīti—</span><br />
</p>
<p id="ps3p2c18p5">
<span class="m-text m-primary">samādhivipphārā iddhi.</span><br />
</p>
<p id="ps3p2c18p6">
<span class="m-text m-primary">Tatiyena jhānena pītiyā pahānaṭṭho ijjhatīti …pe…</span><br />
</p>
<p id="ps3p2c18p7">
<span class="m-text m-primary">catutthena jhānena sukhadukkhānaṁ pahānaṭṭho ijjhatīti …pe…</span><br />
</p>
<p id="ps3p2c18p8">
<span class="m-text m-primary">ākāsānañcāyatanasamāpattiyā rūpasaññāya paṭighasaññāya nānattasaññāya pahānaṭṭho ijjhatīti …pe…</span><br />
</p>
<p id="ps3p2c18p9">
<span class="m-text m-primary">viññāṇañcāyatanasamāpattiyā ākāsānañcāyatanasaññāya pahānaṭṭho ijjhatīti …pe…</span><br />
</p>
<p id="ps3p2c18p10">
<span class="m-text m-primary">ākiñcaññāyatanasamāpattiyā viññāṇañcāyatanasaññāya pahānaṭṭho ijjhatīti …pe…</span><br />
</p>
<p id="ps3p2c18p11">
<span class="m-text m-primary">nevasaññānāsaññāyatanasamāpattiyā ākiñcaññāyatanasaññāya pahānaṭṭho ijjhatīti—</span><br />
</p>
<p id="ps3p2c18p12">
<span class="m-text m-primary">samādhivipphārā iddhi.</span><br />
</p>
<p id="ps3p2c18p13">
<span class="m-text m-primary">Āyasmato sāriputtassa samādhivipphārā iddhi, āyasmato sañjīvassa samādhivipphārā iddhi, āyasmato khāṇukoṇḍaññassa samādhivipphārā iddhi, uttarāya upāsikāya samādhivipphārā iddhi, sāmāvatiyā upāsikāya samādhivipphārā iddhi.</span><br />
</p>
<p id="ps3p2c18p14">
<span class="m-text m-primary">Ayaṁ samādhivipphārā iddhi.</span><br />
</p>
<p id="ps3p2c19p1">
<span class="m-text m-primary">Katamā **ariyā iddhi?**</span><br />
</p>
<p id="ps3p2c19p2">
<span class="m-text m-primary">Idha bhikkhu sace ākaṅkhati—</span><br />
</p>
<p id="ps3p2c19p3">
<span class="m-text m-primary">“paṭikūle appaṭikūlasaññī vihareyyan”ti, appaṭikūlasaññī tattha viharati.</span><br />
</p>
<p id="ps3p2c19p4">
<span class="m-text m-primary">Sace ākaṅkhati—</span><br />
</p>
<p id="ps3p2c19p5">
<span class="m-text m-primary">“appaṭikūle paṭikūlasaññī vihareyyan”ti, paṭikūlasaññī tattha viharati.</span><br />
</p>
<p id="ps3p2c19p6">
<span class="m-text m-primary">Sace ākaṅkhati—</span><br />
</p>
<p id="ps3p2c19p7">
<span class="m-text m-primary">“paṭikūle ca appaṭikūle ca appaṭikūlasaññī vihareyyan”ti, appaṭikūlasaññī tattha viharati.</span><br />
</p>
<p id="ps3p2c19p8">
<span class="m-text m-primary">Sace ākaṅkhati—</span><br />
</p>
<p id="ps3p2c19p9">
<span class="m-text m-primary">“appaṭikūle ca paṭikūle ca paṭikūlasaññī vihareyyan”ti, paṭikūlasaññī tattha viharati.</span><br />
</p>
<p id="ps3p2c19p10">
<span class="m-text m-primary">Sace ākaṅkhati—</span><br />
</p>
<p id="ps3p2c19p11">
<span class="m-text m-primary">“paṭikūle ca appaṭikūle ca tadubhayaṁ abhinivajjetvā upekkhako vihareyyaṁ sato sampajāno”ti, upekkhako tattha viharati sato sampajāno.</span><br />
</p>
<p id="ps3p2c20p1">
<span class="m-text m-primary">Kathaṁ **paṭikūle appaṭikūlasaññī viharati?**</span><br />
</p>
<p id="ps3p2c20p2">
<span class="m-text m-primary">Aniṭṭhasmiṁ vatthusmiṁ mettāya vā pharati, dhātuto vā upasaṁharati.</span><br />
</p>
<p id="ps3p2c20p3">
<span class="m-text m-primary">Evaṁ paṭikūle appaṭikūlasaññī viharati.</span><br />
</p>
<p id="ps3p2c21p1">
<span class="m-text m-primary">Kathaṁ **appaṭikūle paṭikūlasaññī viharati?**</span><br />
</p>
<p id="ps3p2c21p2">
<span class="m-text m-primary">Iṭṭhasmiṁ vatthusmiṁ asubhāya vā pharati, aniccato vā upasaṁharati.</span><br />
</p>
<p id="ps3p2c21p3">
<span class="m-text m-primary">Evaṁ appaṭikūle paṭikūlasaññī viharati.</span><br />
</p>
<p id="ps3p2c22p1">
<span class="m-text m-primary">Kathaṁ **paṭikūle ca appaṭikūle ca appaṭikūlasaññī viharati?**</span><br />
</p>
<p id="ps3p2c22p2">
<span class="m-text m-primary">Aniṭṭhasmiñca iṭṭhasmiñca vatthusmiṁ mettāya vā pharati, dhātuto vā upasaṁharati.</span><br />
</p>
<p id="ps3p2c22p3">
<span class="m-text m-primary">Evaṁ paṭikūle ca appaṭikūle ca appaṭikūlasaññī viharati.</span><br />
</p>
<p id="ps3p2c23p1">
<span class="m-text m-primary">Kathaṁ **appaṭikūle ca paṭikūle ca paṭikūlasaññī viharati?**</span><br />
</p>
<p id="ps3p2c23p2">
<span class="m-text m-primary">Iṭṭhasmiñca aniṭṭhasmiñca vatthusmiṁ asubhāya vā pharati, aniccato vā upasaṁharati.</span><br />
</p>
<p id="ps3p2c23p3">
<span class="m-text m-primary">Evaṁ appaṭikūle ca paṭikūle ca paṭikūlasaññī viharati.</span><br />
</p>
<p id="ps3p2c24p1">
<span class="m-text m-primary">Kathaṁ **paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno?**</span><br />
</p>
<p id="ps3p2c24p2">
<span class="m-text m-primary">Idha bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno.</span><br />
</p>
<p id="ps3p2c24p3">
<span class="m-text m-primary">Sotena saddaṁ sutvā …pe…</span><br />
</p>
<p id="ps3p2c24p4">
<span class="m-text m-primary">ghānena gandhaṁ ghāyitvā …</span><br />
</p>
<p id="ps3p2c24p5">
<span class="m-text m-primary">jivhāya rasaṁ sāyitvā …</span><br />
</p>
<p id="ps3p2c24p6">
<span class="m-text m-primary">kāyena phoṭṭhabbaṁ phusitvā …</span><br />
</p>
<p id="ps3p2c24p7">
<span class="m-text m-primary">manasā dhammaṁ viññāya neva sumano hoti na dummano, upekkhako viharati sato sampajāno.</span><br />
</p>
<p id="ps3p2c24p8">
<span class="m-text m-primary">Evaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno.</span><br />
</p>
<p id="ps3p2c24p9">
<span class="m-text m-primary">Ayaṁ ariyā iddhi.</span><br />
</p>
<p id="ps3p2c25p1">
<span class="m-text m-primary">Katamā **kammavipākajā iddhi?**</span><br />
</p>
<p id="ps3p2c25p2">
<span class="m-text m-primary">Sabbesaṁ pakkhīnaṁ, sabbesaṁ devānaṁ, ekaccānaṁ manussānaṁ, ekaccānaṁ vinipātikānaṁ.</span><br />
</p>
<p id="ps3p2c25p3">
<span class="m-text m-primary">Ayaṁ kammavipākajā iddhi.</span><br />
</p>
<p id="ps3p2c26p1">
<span class="m-text m-primary">Katamā **puññavato iddhi?**</span><br />
</p>
<p id="ps3p2c26p2">
<span class="m-text m-primary">Rājā cakkavattī vehāsaṁ gacchati saddhiṁ caturaṅginiyā senāya, antamaso assabandhagopurise upādāya.</span><br />
</p>
<p id="ps3p2c26p3">
<span class="m-text m-primary">Jotikassa gahapatissa puññavato iddhi, jaṭilassa gahapatissa puññavato iddhi, meṇḍakassa gahapatissa puññavato iddhi, ghositassa gahapatissa puññavato iddhi, pañcannaṁ mahāpuññānaṁ puññavato iddhi.</span><br />
</p>
<p id="ps3p2c26p4">
<span class="m-text m-primary">Ayaṁ puññavato iddhi.</span><br />
</p>
<p id="ps3p2c27p1">
<span class="m-text m-primary">Katamā **vijjāmayā iddhi?**</span><br />
</p>
<p id="ps3p2c27p2">
<span class="m-text m-primary">Vijjādharā vijjaṁ parijappetvā vehāsaṁ gacchanti, ākāse antalikkhe hatthimpi dassenti, assampi dassenti, rathampi dassenti, pattimpi dassenti, vividhampi senābyūhaṁ dassenti.</span><br />
</p>
<p id="ps3p2c27p3">
<span class="m-text m-primary">Ayaṁ vijjāmayā iddhi.</span><br />
</p>
<p id="ps3p2c28p1">
<span class="m-text m-primary">Kathaṁ **tattha tattha sammāpayogapaccayā ijjhanaṭṭhena iddhi?**</span><br />
</p>
<p id="ps3p2c28p2">
<span class="m-text m-primary">Nekkhammena kāmacchandassa pahānaṭṭho ijjhatīti—</span><br />
</p>
<p id="ps3p2c28p3">
<span class="m-text m-primary">tattha tattha sammāpayogapaccayā ijjhanaṭṭhena iddhi.</span><br />
</p>
<p id="ps3p2c28p4">
<span class="m-text m-primary">Abyāpādena byāpādassa pahānaṭṭho ijjhatīti—</span><br />
</p>
<p id="ps3p2c28p5">
<span class="m-text m-primary">tattha tattha sammāpayogapaccayā ijjhanaṭṭhena iddhi …pe…</span><br />
</p>
<p id="ps3p2c28p6">
<span class="m-text m-primary">arahattamaggena sabbakilesānaṁ pahānaṭṭho ijjhatīti—</span><br />
</p>
<p id="ps3p2c28p7">
<span class="m-text m-primary">tattha tattha sammāpayogapaccayā ijjhanaṭṭhena iddhi.</span><br />
</p>
<p id="ps3p2c28p8">
<span class="m-text m-primary">Evaṁ tattha tattha sammāpayogapaccayā ijjhanaṭṭhena iddhi.</span><br />
</p>
<p id="ps3p2c28p9">
<span class="m-text m-primary">Imā dasa iddhiyo.</span><br />
</p>
<p id="ps3p2c28p10">
<span class="m-text m-primary">Iddhikathā niṭṭhitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>