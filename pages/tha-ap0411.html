<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0411.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0410.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0412.html">Next</a></div>
</div>
<p id="tha-ap411c0p2">
<span class="pali m-text">Metteyyavagga</span><br />
</p>
<section id="jatukannittheraapadana">
<span id="tha-ap411c0p3"></span><h2><span class="pali m-text">9. Jatukaṇṇittheraapadāna</span></h2>
<p id="tha-ap411c1p1">
<span class="pali m-text">“Nagare haṁsavatiyā,</span><br />
</p>
<p id="tha-ap411c1p2">
<span class="pali m-text">seṭṭhiputto ahosahaṁ;</span><br />
</p>
<p id="tha-ap411c1p3">
<span class="pali m-text">Samappito kāmaguṇe,</span><br />
</p>
<p id="tha-ap411c1p4">
<span class="pali m-text">paricāremahaṁ tadā.</span><br />
</p>
<p id="tha-ap411c2p1">
<span class="pali m-text">Tato pāsādamāruyha,</span><br />
</p>
<p id="tha-ap411c2p2">
<span class="pali m-text">mahābhoge valañjako;</span><br />
</p>
<p id="tha-ap411c2p3">
<span class="pali m-text">Tattha naccehi gītehi,</span><br />
</p>
<p id="tha-ap411c2p4">
<span class="pali m-text">paricāremahaṁ tadā.</span><br />
</p>
<p id="tha-ap411c3p1">
<span class="pali m-text">Tūriyā āhatā mayhaṁ,</span><br />
</p>
<p id="tha-ap411c3p2">
<span class="pali m-text">sammatāḷasamāhitā;</span><br />
</p>
<p id="tha-ap411c3p3">
<span class="pali m-text">Naccantā itthiyo sabbā,</span><br />
</p>
<p id="tha-ap411c3p4">
<span class="pali m-text">harantiyeva me mano.</span><br />
</p>
<p id="tha-ap411c4p1">
<span class="pali m-text">Celāpikā vāmanikā,</span><br />
</p>
<p id="tha-ap411c4p2">
<span class="pali m-text">kuñjavāsī timajjhikā;</span><br />
</p>
<p id="tha-ap411c4p3">
<span class="pali m-text">Laṅghikā sokajjhāyī ca,</span><br />
</p>
<p id="tha-ap411c4p4">
<span class="pali m-text">parivārenti maṁ sadā.</span><br />
</p>
<p id="tha-ap411c5p1">
<span class="pali m-text">Vetāḷino kumbhathūnī,</span><br />
</p>
<p id="tha-ap411c5p2">
<span class="pali m-text">naṭā ca naccakā bahū;</span><br />
</p>
<p id="tha-ap411c5p3">
<span class="pali m-text">Naṭakā nāṭakā ceva,</span><br />
</p>
<p id="tha-ap411c5p4">
<span class="pali m-text">parivārenti maṁ sadā.</span><br />
</p>
<p id="tha-ap411c6p1">
<span class="pali m-text">Kappakā nhāpakā sūdā,</span><br />
</p>
<p id="tha-ap411c6p2">
<span class="pali m-text">mālākārā supāsakā;</span><br />
</p>
<p id="tha-ap411c6p3">
<span class="pali m-text">Jallā mallā ca te sabbe,</span><br />
</p>
<p id="tha-ap411c6p4">
<span class="pali m-text">parivārenti maṁ sadā.</span><br />
</p>
<p id="tha-ap411c7p1">
<span class="pali m-text">Etesu kīḷamānesu,</span><br />
</p>
<p id="tha-ap411c7p2">
<span class="pali m-text">sikkhite katupāsane;</span><br />
</p>
<p id="tha-ap411c7p3">
<span class="pali m-text">Rattindivaṁ na jānāmi,</span><br />
</p>
<p id="tha-ap411c7p4">
<span class="pali m-text">indova tidasaṅgaṇe.</span><br />
</p>
<p id="tha-ap411c8p1">
<span class="pali m-text">Addhikā pathikā sabbe,</span><br />
</p>
<p id="tha-ap411c8p2">
<span class="pali m-text">yācakā varakā bahū;</span><br />
</p>
<p id="tha-ap411c8p3">
<span class="pali m-text">Upagacchanti te niccaṁ,</span><br />
</p>
<p id="tha-ap411c8p4">
<span class="pali m-text">bhikkhayantā mamaṁ gharaṁ.</span><br />
</p>
<p id="tha-ap411c9p1">
<span class="pali m-text">Samaṇā brāhmaṇā ceva,</span><br />
</p>
<p id="tha-ap411c9p2">
<span class="pali m-text">puññakkhettā anuttarā;</span><br />
</p>
<p id="tha-ap411c9p3">
<span class="pali m-text">Vaḍḍhayantā mamaṁ puññaṁ,</span><br />
</p>
<p id="tha-ap411c9p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c10p1">
<span class="pali m-text">Paṭagā laṭukā sabbe,</span><br />
</p>
<p id="tha-ap411c10p2">
<span class="pali m-text">nigaṇṭhā pupphasāṭakā;</span><br />
</p>
<p id="tha-ap411c10p3">
<span class="pali m-text">Tedaṇḍikā ekasikhā,</span><br />
</p>
<p id="tha-ap411c10p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c11p1">
<span class="pali m-text">Ājīvakā viluttāvī,</span><br />
</p>
<p id="tha-ap411c11p2">
<span class="pali m-text">godhammā devadhammikā;</span><br />
</p>
<p id="tha-ap411c11p3">
<span class="pali m-text">Rajojalladharā ete,</span><br />
</p>
<p id="tha-ap411c11p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c12p1">
<span class="pali m-text">Parittakā santipattā,</span><br />
</p>
<p id="tha-ap411c12p2">
<span class="pali m-text">kodhapugganikā bahū;</span><br />
</p>
<p id="tha-ap411c12p3">
<span class="pali m-text">Tapassī vanacārī ca,</span><br />
</p>
<p id="tha-ap411c12p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c13p1">
<span class="pali m-text">Oḍḍakā damiḷā ceva,</span><br />
</p>
<p id="tha-ap411c13p2">
<span class="pali m-text">sākuḷā malavāḷakā;</span><br />
</p>
<p id="tha-ap411c13p3">
<span class="pali m-text">Savarā yonakā ceva,</span><br />
</p>
<p id="tha-ap411c13p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c14p1">
<span class="pali m-text">Andhakā muṇḍakā sabbe,</span><br />
</p>
<p id="tha-ap411c14p2">
<span class="pali m-text">koṭalā hanuvindakā;</span><br />
</p>
<p id="tha-ap411c14p3">
<span class="pali m-text">Ārāvacīnaraṭṭhā ca,</span><br />
</p>
<p id="tha-ap411c14p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c15p1">
<span class="pali m-text">Alasandakā pallavakā,</span><br />
</p>
<p id="tha-ap411c15p2">
<span class="pali m-text">dhammarā niggamānusā;</span><br />
</p>
<p id="tha-ap411c15p3">
<span class="pali m-text">Gehikā cetaputtā ca,</span><br />
</p>
<p id="tha-ap411c15p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c16p1">
<span class="pali m-text">Mādhurakā kosalakā,</span><br />
</p>
<p id="tha-ap411c16p2">
<span class="pali m-text">kaliṅgā hatthiporikā;</span><br />
</p>
<p id="tha-ap411c16p3">
<span class="pali m-text">Isiṇḍā makkalā ceva,</span><br />
</p>
<p id="tha-ap411c16p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c17p1">
<span class="pali m-text">Celāvakā ārabbhā ca,</span><br />
</p>
<p id="tha-ap411c17p2">
<span class="pali m-text">oghuḷhā meghalā bahū;</span><br />
</p>
<p id="tha-ap411c17p3">
<span class="pali m-text">Khuddakā suddakā ceva,</span><br />
</p>
<p id="tha-ap411c17p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c18p1">
<span class="pali m-text">Rohaṇā sindhavā ceva,</span><br />
</p>
<p id="tha-ap411c18p2">
<span class="pali m-text">citakā ekakaṇṇikā;</span><br />
</p>
<p id="tha-ap411c18p3">
<span class="pali m-text">Suraṭṭhā aparantā ca,</span><br />
</p>
<p id="tha-ap411c18p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c19p1">
<span class="pali m-text">Suppārakā kumārā ca,</span><br />
</p>
<p id="tha-ap411c19p2">
<span class="pali m-text">mallasovaṇṇabhūmikā;</span><br />
</p>
<p id="tha-ap411c19p3">
<span class="pali m-text">Vajjītaṅgā ca te sabbe,</span><br />
</p>
<p id="tha-ap411c19p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c20p1">
<span class="pali m-text">Naḷakārā pesakārā,</span><br />
</p>
<p id="tha-ap411c20p2">
<span class="pali m-text">cammakārā ca tacchakā;</span><br />
</p>
<p id="tha-ap411c20p3">
<span class="pali m-text">Kammārā kumbhakārā ca,</span><br />
</p>
<p id="tha-ap411c20p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c21p1">
<span class="pali m-text">Maṇikārā lohakārā,</span><br />
</p>
<p id="tha-ap411c21p2">
<span class="pali m-text">soṇṇakārā ca dussikā;</span><br />
</p>
<p id="tha-ap411c21p3">
<span class="pali m-text">Tipukārā ca te sabbe,</span><br />
</p>
<p id="tha-ap411c21p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c22p1">
<span class="pali m-text">Usukārā bhamakārā,</span><br />
</p>
<p id="tha-ap411c22p2">
<span class="pali m-text">pesakārā ca gandhikā;</span><br />
</p>
<p id="tha-ap411c22p3">
<span class="pali m-text">Rajakā tunnavāyā ca,</span><br />
</p>
<p id="tha-ap411c22p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c23p1">
<span class="pali m-text">Telikā kaṭṭhahārā ca,</span><br />
</p>
<p id="tha-ap411c23p2">
<span class="pali m-text">udahārā ca pessikā;</span><br />
</p>
<p id="tha-ap411c23p3">
<span class="pali m-text">Sūpikā sūparakkhā ca,</span><br />
</p>
<p id="tha-ap411c23p4">
<span class="pali m-text">āgacchanti mamaṁ gharaṁ.</span><br />
</p>
<p id="tha-ap411c24p1">
<span class="pali m-text">Dovārikā anīkaṭṭhā,</span><br />
</p>
<p id="tha-ap411c24p2">
<span class="pali m-text">Bandhikā pupphachaḍḍakā;</span><br />
</p>
<p id="tha-ap411c24p3">
<span class="pali m-text">Hatthāruhā hatthipālā,</span><br />
</p>
<p id="tha-ap411c24p4">
<span class="pali m-text">Āgacchanti mamaṁ gharaṁ.</span><br />
</p>
<p id="tha-ap411c25p1">
<span class="pali m-text">Ānandassa mahārañño,</span><br />
</p>
<p id="tha-ap411c25p2">
<span class="pali m-text">mamatthassa adāsahaṁ;</span><br />
</p>
<p id="tha-ap411c25p3">
<span class="pali m-text">Sattavaṇṇena ratanena,</span><br />
</p>
<p id="tha-ap411c25p4">
<span class="pali m-text">ūnatthaṁ pūrayāmahaṁ.</span><br />
</p>
<p id="tha-ap411c26p1">
<span class="pali m-text">Ye mayā kittitā sabbe,</span><br />
</p>
<p id="tha-ap411c26p2">
<span class="pali m-text">nānāvaṇṇā bahū janā;</span><br />
</p>
<p id="tha-ap411c26p3">
<span class="pali m-text">Tesāhaṁ cittamaññāya,</span><br />
</p>
<p id="tha-ap411c26p4">
<span class="pali m-text">tappayiṁ ratanenahaṁ.</span><br />
</p>
<p id="tha-ap411c27p1">
<span class="pali m-text">Vaggūsu bhāsamānāsu,</span><br />
</p>
<p id="tha-ap411c27p2">
<span class="pali m-text">vajjamānāsu bherisu;</span><br />
</p>
<p id="tha-ap411c27p3">
<span class="pali m-text">Saṅkhesu dhamayantesu,</span><br />
</p>
<p id="tha-ap411c27p4">
<span class="pali m-text">sakagehe ramāmahaṁ.</span><br />
</p>
<p id="tha-ap411c28p1">
<span class="pali m-text">Bhagavā tamhi samaye,</span><br />
</p>
<p id="tha-ap411c28p2">
<span class="pali m-text">padumuttaranāyako;</span><br />
</p>
<p id="tha-ap411c28p3">
<span class="pali m-text">Vasīsatasahassehi,</span><br />
</p>
<p id="tha-ap411c28p4">
<span class="pali m-text">parikkhīṇāsavehi so.</span><br />
</p>
<p id="tha-ap411c29p1">
<span class="pali m-text">Bhikkhūhi sahito vīthiṁ,</span><br />
</p>
<p id="tha-ap411c29p2">
<span class="pali m-text">paṭipajjittha cakkhumā;</span><br />
</p>
<p id="tha-ap411c29p3">
<span class="pali m-text">Obhāsento disā sabbā,</span><br />
</p>
<p id="tha-ap411c29p4">
<span class="pali m-text">dīparukkhova jotati.</span><br />
</p>
<p id="tha-ap411c30p1">
<span class="pali m-text">Vajjanti bheriyo sabbā,</span><br />
</p>
<p id="tha-ap411c30p2">
<span class="pali m-text">gacchante lokanāyake;</span><br />
</p>
<p id="tha-ap411c30p3">
<span class="pali m-text">Pabhā niddhāvate tassa,</span><br />
</p>
<p id="tha-ap411c30p4">
<span class="pali m-text">sataraṁsīva uggato.</span><br />
</p>
<p id="tha-ap411c31p1">
<span class="pali m-text">Kavāṭantarikāyāpi,</span><br />
</p>
<p id="tha-ap411c31p2">
<span class="pali m-text">paviṭṭhena ca rasminā;</span><br />
</p>
<p id="tha-ap411c31p3">
<span class="pali m-text">Antogharesu vipulo,</span><br />
</p>
<p id="tha-ap411c31p4">
<span class="pali m-text">āloko āsi tāvade.</span><br />
</p>
<p id="tha-ap411c32p1">
<span class="pali m-text">Pabhaṁ disvāna buddhassa,</span><br />
</p>
<p id="tha-ap411c32p2">
<span class="pali m-text">pārisajje avocahaṁ;</span><br />
</p>
<p id="tha-ap411c32p3">
<span class="pali m-text">‘Nissaṁsayaṁ buddhaseṭṭho,</span><br />
</p>
<p id="tha-ap411c32p4">
<span class="pali m-text">imaṁ vīthimupāgato’.</span><br />
</p>
<p id="tha-ap411c33p1">
<span class="pali m-text">Khippaṁ oruyha pāsādā,</span><br />
</p>
<p id="tha-ap411c33p2">
<span class="pali m-text">agamiṁ antarāpaṇaṁ;</span><br />
</p>
<p id="tha-ap411c33p3">
<span class="pali m-text">Sambuddhaṁ abhivādetvā,</span><br />
</p>
<p id="tha-ap411c33p4">
<span class="pali m-text">idaṁ vacanamabraviṁ.</span><br />
</p>
<p id="tha-ap411c34p1">
<span class="pali m-text">‘Anukampatu me buddho,</span><br />
</p>
<p id="tha-ap411c34p2">
<span class="pali m-text">jalajuttamanāyako;</span><br />
</p>
<p id="tha-ap411c34p3">
<span class="pali m-text">Vasīsatasahassehi,</span><br />
</p>
<p id="tha-ap411c34p4">
<span class="pali m-text">adhivāsesi so muni’.</span><br />
</p>
<p id="tha-ap411c35p1">
<span class="pali m-text">Nimantetvāna sambuddhaṁ,</span><br />
</p>
<p id="tha-ap411c35p2">
<span class="pali m-text">abhinesiṁ sakaṁ gharaṁ;</span><br />
</p>
<p id="tha-ap411c35p3">
<span class="pali m-text">Tattha annena pānena,</span><br />
</p>
<p id="tha-ap411c35p4">
<span class="pali m-text">santappesiṁ mahāmuniṁ.</span><br />
</p>
<p id="tha-ap411c36p1">
<span class="pali m-text">Bhuttāviṁ kālamaññāya,</span><br />
</p>
<p id="tha-ap411c36p2">
<span class="pali m-text">buddhaseṭṭhassa tādino;</span><br />
</p>
<p id="tha-ap411c36p3">
<span class="pali m-text">Sataṅgikena tūriyena,</span><br />
</p>
<p id="tha-ap411c36p4">
<span class="pali m-text">buddhaseṭṭhaṁ upaṭṭhahiṁ.</span><br />
</p>
<p id="tha-ap411c37p1">
<span class="pali m-text">Padumuttaro lokavidū,</span><br />
</p>
<p id="tha-ap411c37p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap411c37p3">
<span class="pali m-text">Antoghare nisīditvā,</span><br />
</p>
<p id="tha-ap411c37p4">
<span class="pali m-text">imā gāthā abhāsatha.</span><br />
</p>
<p id="tha-ap411c38p1">
<span class="pali m-text">‘Yo maṁ tūriyehupaṭṭhāsi,</span><br />
</p>
<p id="tha-ap411c38p2">
<span class="pali m-text">annapānañcadāsi me;</span><br />
</p>
<p id="tha-ap411c38p3">
<span class="pali m-text">Tamahaṁ kittayissāmi,</span><br />
</p>
<p id="tha-ap411c38p4">
<span class="pali m-text">suṇātha mama bhāsato.</span><br />
</p>
<p id="tha-ap411c39p1">
<span class="pali m-text">Pahūtabhakkho hutvāna,</span><br />
</p>
<p id="tha-ap411c39p2">
<span class="pali m-text">sahirañño sabhojano;</span><br />
</p>
<p id="tha-ap411c39p3">
<span class="pali m-text">Catudīpe ekarajjaṁ,</span><br />
</p>
<p id="tha-ap411c39p4">
<span class="pali m-text">kārayissatiyaṁ naro.</span><br />
</p>
<p id="tha-ap411c40p1">
<span class="pali m-text">Pañca sīle samādāya,</span><br />
</p>
<p id="tha-ap411c40p2">
<span class="pali m-text">dasakammapathe tato;</span><br />
</p>
<p id="tha-ap411c40p3">
<span class="pali m-text">Samādāya pavattento,</span><br />
</p>
<p id="tha-ap411c40p4">
<span class="pali m-text">parisaṁ sikkhāpayissati.</span><br />
</p>
<p id="tha-ap411c41p1">
<span class="pali m-text">Tūriyasatasahassāni,</span><br />
</p>
<p id="tha-ap411c41p2">
<span class="pali m-text">bheriyo samalaṅkatā;</span><br />
</p>
<p id="tha-ap411c41p3">
<span class="pali m-text">Vajjayissantimaṁ niccaṁ,</span><br />
</p>
<p id="tha-ap411c41p4">
<span class="pali m-text">upaṭṭhānassidaṁ phalaṁ.</span><br />
</p>
<p id="tha-ap411c42p1">
<span class="pali m-text">Tiṁsakappasahassāni,</span><br />
</p>
<p id="tha-ap411c42p2">
<span class="pali m-text">devaloke ramissati;</span><br />
</p>
<p id="tha-ap411c42p3">
<span class="pali m-text">Catusaṭṭhikkhattuṁ devindo,</span><br />
</p>
<p id="tha-ap411c42p4">
<span class="pali m-text">devarajjaṁ karissati.</span><br />
</p>
<p id="tha-ap411c43p1">
<span class="pali m-text">Catusaṭṭhikkhattuṁ rājā,</span><br />
</p>
<p id="tha-ap411c43p2">
<span class="pali m-text">cakkavattī bhavissati;</span><br />
</p>
<p id="tha-ap411c43p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap411c43p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap411c44p1">
<span class="pali m-text">Kappasatasahassamhi,</span><br />
</p>
<p id="tha-ap411c44p2">
<span class="pali m-text">okkākakulasambhavo;</span><br />
</p>
<p id="tha-ap411c44p3">
<span class="pali m-text">Gotamo nāma gottena,</span><br />
</p>
<p id="tha-ap411c44p4">
<span class="pali m-text">satthā loke bhavissati.</span><br />
</p>
<p id="tha-ap411c45p1">
<span class="pali m-text">Upapajjati yaṁ yoniṁ,</span><br />
</p>
<p id="tha-ap411c45p2">
<span class="pali m-text">devattaṁ atha mānusaṁ;</span><br />
</p>
<p id="tha-ap411c45p3">
<span class="pali m-text">Anūnabhogo hutvāna,</span><br />
</p>
<p id="tha-ap411c45p4">
<span class="pali m-text">manussattaṁ gamissati.</span><br />
</p>
<p id="tha-ap411c46p1">
<span class="pali m-text">Ajjhāyako bhavitvāna,</span><br />
</p>
<p id="tha-ap411c46p2">
<span class="pali m-text">tiṇṇaṁ vedāna pāragū;</span><br />
</p>
<p id="tha-ap411c46p3">
<span class="pali m-text">Uttamatthaṁ gavesanto,</span><br />
</p>
<p id="tha-ap411c46p4">
<span class="pali m-text">carissati mahiṁ imaṁ.</span><br />
</p>
<p id="tha-ap411c47p1">
<span class="pali m-text">So pacchā pabbajitvāna,</span><br />
</p>
<p id="tha-ap411c47p2">
<span class="pali m-text">sukkamūlena codito;</span><br />
</p>
<p id="tha-ap411c47p3">
<span class="pali m-text">Gotamassa bhagavato,</span><br />
</p>
<p id="tha-ap411c47p4">
<span class="pali m-text">sāsanebhiramissati.</span><br />
</p>
<p id="tha-ap411c48p1">
<span class="pali m-text">Ārādhayitvāna sambuddhaṁ,</span><br />
</p>
<p id="tha-ap411c48p2">
<span class="pali m-text">gotamaṁ sakyapuṅgavaṁ;</span><br />
</p>
<p id="tha-ap411c48p3">
<span class="pali m-text">Kilese jhāpayitvāna,</span><br />
</p>
<p id="tha-ap411c48p4">
<span class="pali m-text">arahāyaṁ bhavissati’.</span><br />
</p>
<p id="tha-ap411c49p1">
<span class="pali m-text">Vipine byaggharājāva,</span><br />
</p>
<p id="tha-ap411c49p2">
<span class="pali m-text">migarājāva kesarī;</span><br />
</p>
<p id="tha-ap411c49p3">
<span class="pali m-text">Abhīto viharāmajja,</span><br />
</p>
<p id="tha-ap411c49p4">
<span class="pali m-text">sakyaputtassa sāsane.</span><br />
</p>
<p id="tha-ap411c50p1">
<span class="pali m-text">Devaloke manusse vā,</span><br />
</p>
<p id="tha-ap411c50p2">
<span class="pali m-text">dalidde duggatimhi vā;</span><br />
</p>
<p id="tha-ap411c50p3">
<span class="pali m-text">Nibbattiṁ me na passāmi,</span><br />
</p>
<p id="tha-ap411c50p4">
<span class="pali m-text">upaṭṭhānassidaṁ phalaṁ.</span><br />
</p>
<p id="tha-ap411c51p1">
<span class="pali m-text">Vivekamanuyuttomhi,</span><br />
</p>
<p id="tha-ap411c51p2">
<span class="pali m-text">upasanto nirūpadhi;</span><br />
</p>
<p id="tha-ap411c51p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap411c51p4">
<span class="pali m-text">viharāmi anāsavo.</span><br />
</p>
<p id="tha-ap411c52p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap411c52p2">
<span class="pali m-text">…pe…</span><br />
</p>
<p id="tha-ap411c52p3">
<span class="pali m-text">viharāmi anāsavo.</span><br />
</p>
<p id="tha-ap411c53p1">
<span class="pali m-text">Svāgataṁ vata me āsi,</span><br />
</p>
<p id="tha-ap411c53p2">
<span class="pali m-text">…pe…</span><br />
</p>
<p id="tha-ap411c53p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap411c54p1">
<span class="pali m-text">Paṭisambhidā catasso,</span><br />
</p>
<p id="tha-ap411c54p2">
<span class="pali m-text">…pe…</span><br />
</p>
<p id="tha-ap411c54p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap411c55p1">
<span class="pali m-text">Itthaṁ sudaṁ āyasmā jatukaṇṇitthero imā gāthāyo abhāsitthāti.</span><br />
</p>
<p id="tha-ap411c56p1">
<span class="pali m-text">Jatukaṇṇittherassāpadānaṁ navamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0410.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0412.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>