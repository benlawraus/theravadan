<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0006p0002p0003.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/mil0006p0002p0002.html">Previous</a></div>
<div class="m-col-s-6 m-text-right">
<a href="https://www.theravadan.org/pages/mil0006p0002p0004.html">Next</a></div>
</div>
<p id="mil6p2p3c0p2">
<span class="pali m-text">Anumānapañha</span><br />
</p>
<p id="mil6p2p3c0p3">
<span class="pali m-text">Nippapañcavagga</span><br />
</p>
<section id="khinasavasatisammosapanha">
<span id="mil6p2p3c0p4"></span><h2><span class="pali m-text">3. Khīṇāsavasatisammosapañha</span></h2>
<p id="mil6p2p3c1p1">
<span class="pali m-text">“Bhante nāgasena, atthi arahato satisammoso”ti?</span><br />
</p>
<p id="mil6p2p3c1p2">
<span class="pali m-text">“Vigatasatisammosā kho, mahārāja, arahanto, natthi arahantānaṁ satisammoso”ti.</span><br />
</p>
<p id="mil6p2p3c1p3">
<span class="pali m-text">“Āpajjeyya pana, bhante, arahā āpattin”ti?</span><br />
</p>
<p id="mil6p2p3c1p4">
<span class="pali m-text">“Āma, mahārājā”ti.</span><br />
</p>
<p id="mil6p2p3c1p5">
<span class="pali m-text">“Kismiṁ vatthusmin”ti?</span><br />
</p>
<p id="mil6p2p3c1p6">
<span class="pali m-text">“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti.</span><br />
</p>
<p id="mil6p2p3c2p1">
<span class="pali m-text">“Bhante nāgasena, tumhe bhaṇatha—</span><br />
</p>
<p id="mil6p2p3c2p2">
<span class="pali m-text">‘ye āpattiṁ āpajjanti, te dvīhi kāraṇehi āpajjanti anādariyena vā ajānanena vā’ti.</span><br />
</p>
<p id="mil6p2p3c2p3">
<span class="pali m-text">Api nu kho, bhante, arahato anādariyaṁ hoti, yaṁ arahā āpattiṁ āpajjatī”ti?</span><br />
</p>
<p id="mil6p2p3c2p4">
<span class="pali m-text">“Na hi, mahārājā”ti.</span><br />
</p>
<p id="mil6p2p3c3p1">
<span class="pali m-text">“Yadi, bhante nāgasena, arahā āpattiṁ āpajjati, natthi ca arahato anādariyaṁ, tena hi atthi arahato satisammoso”ti?</span><br />
</p>
<p id="mil6p2p3c3p2">
<span class="pali m-text">“Natthi, mahārāja, arahato satisammoso, āpattiñca arahā āpajjatī”ti.</span><br />
</p>
<p id="mil6p2p3c4p1">
<span class="pali m-text">“Tena hi, bhante, kāraṇena maṁ saññāpehi, kiṁ tattha kāraṇan”ti?</span><br />
</p>
<p id="mil6p2p3c4p2">
<span class="pali m-text">“Dveme, mahārāja, kilesā lokavajjaṁ paṇṇattivajjañcāti.</span><br />
</p>
<p id="mil6p2p3c4p3">
<span class="pali m-text">Katamaṁ, mahārāja, lokavajjaṁ?</span><br />
</p>
<p id="mil6p2p3c4p4">
<span class="pali m-text">Dasa akusalakammapathā, idaṁ vuccati lokavajjaṁ.</span><br />
</p>
<p id="mil6p2p3c4p5">
<span class="pali m-text">Katamaṁ paṇṇattivajjaṁ?</span><br />
</p>
<p id="mil6p2p3c4p6">
<span class="pali m-text">Yaṁ loke atthi samaṇānaṁ ananucchavikaṁ ananulomikaṁ, gihīnaṁ anavajjaṁ.</span><br />
</p>
<p id="mil6p2p3c4p7">
<span class="pali m-text">Tattha bhagavā sāvakānaṁ sikkhāpadaṁ paññapeti ‘yāvajīvaṁ anatikkamanīyan’ti.</span><br />
</p>
<p id="mil6p2p3c4p8">
<span class="pali m-text">Vikālabhojanaṁ, mahārāja, lokassa anavajjaṁ, taṁ jinasāsane vajjaṁ.</span><br />
</p>
<p id="mil6p2p3c4p9">
<span class="pali m-text">Bhūtagāmavikopanaṁ, mahārāja, lokassa anavajjaṁ, taṁ jinasāsane vajjaṁ.</span><br />
</p>
<p id="mil6p2p3c4p10">
<span class="pali m-text">Udake hassadhammaṁ, mahārāja, lokassa anavajjaṁ, taṁ jinasāsane vajjaṁ.</span><br />
</p>
<p id="mil6p2p3c4p11">
<span class="pali m-text">Iti evarūpāni evarūpāni, mahārāja, jinasāsane vajjāni, idaṁ vuccati paṇṇattivajjaṁ.</span><br />
</p>
<p id="mil6p2p3c4p12">
<span class="pali m-text">Lokavajjaṁ abhabbo khīṇāsavo taṁ ajjhācarituṁ.</span><br />
</p>
<p id="mil6p2p3c5p1">
<span class="pali m-text">Yaṁ kilesaṁ paṇṇattivajjaṁ, taṁ ajānanto āpajjeyya.</span><br />
</p>
<p id="mil6p2p3c5p2">
<span class="pali m-text">Avisayo, mahārāja, ekaccassa arahato sabbaṁ jānituṁ, na hi tassa balaṁ atthi sabbaṁ jānituṁ.</span><br />
</p>
<p id="mil6p2p3c5p3">
<span class="pali m-text">Anaññātaṁ, mahārāja, arahato itthipurisānaṁ nāmampi gottampi, maggopi tassa mahiyā anaññāto;</span><br />
</p>
<p id="mil6p2p3c5p4">
<span class="pali m-text">vimuttiṁyeva, mahārāja, ekacco arahā jāneyya;</span><br />
</p>
<p id="mil6p2p3c5p5">
<span class="pali m-text">chaḷabhiñño arahā sakavisayaṁ jāneyya;</span><br />
</p>
<p id="mil6p2p3c5p6">
<span class="pali m-text">sabbaññū, mahārāja, tathāgatova sabbaṁ jānātī”ti.</span><br />
</p>
<p id="mil6p2p3c5p7">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil6p2p3c6p1">
<span class="pali m-text">Khīṇāsavasatisammosapañho tatiyo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>