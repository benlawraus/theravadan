<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; vinaya &raquo; Dvemātikāpāḷi | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pli-tv-bu-pm.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-vinaya-index.html">vinaya</a> &raquo;
          </span>
          Dvemātikāpāḷi
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/pli-tv-bi-vb-ss0013.html">Previous</a></div>
<div class="m-col-t-6 m-text-right">
<a href="https://www.theravadan.org/pages/pli-tv-bu-vb-as0001-0007.html">Next</a></div>
</div>
<p id="pli-tv-bu-pmc0p2">
<span class="pali m-text">Theravāda Bhikkhupātimokkha</span><br />
</p>
<p id="pli-tv-bu-pmc1p0">
<span class="pali m-text">Pubbakaraṇaṁ</span><br />
</p>
<p id="pli-tv-bu-pmc1p1">
<span class="pali m-text">Sammajjanī padīpo ca, udakaṁ āsanena ca;</span><br />
</p>
<p id="pli-tv-bu-pmc1p2">
<span class="pali m-text">Uposathassa etāni, “pubbakaraṇa”nti vuccati.</span><br />
</p>
<p id="pli-tv-bu-pmc2p0">
<span class="pali m-text">Pubbakiccaṁ</span><br />
</p>
<p id="pli-tv-bu-pmc2p1">
<span class="pali m-text">Chanda, pārisuddhi, utukkhānaṁ, bhikkhugaṇanā ca ovādo;</span><br />
</p>
<p id="pli-tv-bu-pmc2p2">
<span class="pali m-text">Uposathassa etāni, “pubbakicca”nti vuccati.</span><br />
</p>
<p id="pli-tv-bu-pmc3p0">
<span class="pali m-text">Pattakallaaṅgā</span><br />
</p>
<p id="pli-tv-bu-pmc3p1">
<span class="pali m-text">Uposatho, yāvatikā ca bhikkhū kammappattā;</span><br />
</p>
<p id="pli-tv-bu-pmc3p2">
<span class="pali m-text">Sabhāgāpattiyo ca na vijjanti;</span><br />
</p>
<p id="pli-tv-bu-pmc3p3">
<span class="pali m-text">Vajjanīyā ca puggalā tasmiṁ na honti, “pattakalla”nti vuccati.</span><br />
</p>
<p id="pli-tv-bu-pmc4p1">
<span class="pali m-text">Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṁ uddisituṁ ārādhanaṁ karoma.</span><br />
</p>
<p id="pli-tv-bu-pmc5p0">
<span class="pali m-text">Nidānuddeso</span><br />
</p>
<p id="pli-tv-bu-pmc5p1">
<span class="pali m-text">Suṇātu me bhante saṅgho.</span><br />
</p>
<p id="pli-tv-bu-pmc5p2">
<span class="pali m-text">Ajjuposatho pannaraso,</span><br />
</p>
<p id="pli-tv-bu-pmc5p3">
<span class="pali m-text">yadi saṅghassa pattakallaṁ, saṅgho uposathaṁ kareyya, pātimokkhaṁ uddiseyya.</span><br />
</p>
<p id="pli-tv-bu-pmc6p1">
<span class="pali m-text">Kiṁ saṅghassa pubbakiccaṁ?</span><br />
</p>
<p id="pli-tv-bu-pmc6p2">
<span class="pali m-text">Pārisuddhiṁ āyasmanto ārocetha,</span><br />
</p>
<p id="pli-tv-bu-pmc6p3">
<span class="pali m-text">pātimokkhaṁ uddisissāmi,</span><br />
</p>
<p id="pli-tv-bu-pmc6p4">
<span class="pali m-text">taṁ sabbeva santā sādhukaṁ suṇoma manasi karoma.</span><br />
</p>
<p id="pli-tv-bu-pmc6p5">
<span class="pali m-text">Yassa siyā āpatti, so āvikareyya,</span><br />
</p>
<p id="pli-tv-bu-pmc6p6">
<span class="pali m-text">asantiyā āpattiyā tuṇhī bhavitabbaṁ,</span><br />
</p>
<p id="pli-tv-bu-pmc6p7">
<span class="pali m-text">tuṇhībhāvena kho panāyasmante “parisuddhā”ti vedissāmi.</span><br />
</p>
<p id="pli-tv-bu-pmc6p8">
<span class="pali m-text">Yathā kho pana paccekapuṭṭhassa veyyākaraṇaṁ hoti, evamevaṁ evarūpāya parisāya yāvatatiyaṁ anusāvitaṁ hoti.</span><br />
</p>
<p id="pli-tv-bu-pmc6p9">
<span class="pali m-text">Yo pana bhikkhu yāvatatiyaṁ anusāviyamāne saramāno santiṁ āpattiṁ nāvikareyya, sampajānamusāvādassa hoti.</span><br />
</p>
<p id="pli-tv-bu-pmc6p10">
<span class="pali m-text">Sampajānamusāvādo kho panāyasmanto antarāyiko dhammo vutto bhagavatā,</span><br />
</p>
<p id="pli-tv-bu-pmc6p11">
<span class="pali m-text">tasmā saramānena bhikkhunā āpannena visuddhāpekkhena santī āpatti āvikātabbā,</span><br />
</p>
<p id="pli-tv-bu-pmc6p12">
<span class="pali m-text">āvikatā hissa phāsu hoti.</span><br />
</p>
<p id="pli-tv-bu-pmc7p1">
<span class="pali m-text">Uddiṭṭhaṁ kho āyasmanto nidānaṁ.</span><br />
</p>
<p id="pli-tv-bu-pmc7p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc7p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc7p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc7p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc7p6">
<span class="pali m-text">Nidānaṁ niṭṭhitaṁ.</span><br />
</p>
<p id="pli-tv-bu-pmc8p0">
<span class="pali m-text">Pārājikuddeso</span><br />
</p>
<p id="pli-tv-bu-pmc8p1">
<span class="pali m-text">Tatrime cattāro pārājikā dhammā uddesaṁ āgacchanti.</span><br />
</p>
<p id="pli-tv-bu-pmc9p0">
<span class="pali m-text">Pārājika 1. Methunadhamma</span><br />
</p>
<p id="pli-tv-bu-pmc9p1">
<span class="pali m-text">Yo pana bhikkhu bhikkhūnaṁ sikkhāsājīvasamāpanno sikkhaṁ appaccakkhāya dubbalyaṁ anāvikatvā methunaṁ dhammaṁ paṭiseveyya, antamaso tiracchānagatāyapi, pārājiko hoti asaṁvāso.</span><br />
</p>
<p id="pli-tv-bu-pmc10p0">
<span class="pali m-text">Pārājika 2. Adinnādāna</span><br />
</p>
<p id="pli-tv-bu-pmc10p1">
<span class="pali m-text">Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya,</span><br />
</p>
<p id="pli-tv-bu-pmc10p2">
<span class="pali m-text">yathārūpe adinnādāne rājāno coraṁ gahetvā haneyyuṁ vā bandheyyuṁ vā pabbājeyyuṁ vā corosi bālosi mūḷhosi thenosīti, tathārūpaṁ bhikkhu adinnaṁ ādiyamāno</span><br />
</p>
<p id="pli-tv-bu-pmc10p3">
<span class="pali m-text">ayampi pārājiko hoti asaṁvāso.</span><br />
</p>
<p id="pli-tv-bu-pmc11p0">
<span class="pali m-text">Pārājika 3. Manussaviggaha</span><br />
</p>
<p id="pli-tv-bu-pmc11p1">
<span class="pali m-text">Yo pana bhikkhu sañcicca manussaviggahaṁ jīvitā voropeyya, satthahārakaṁ vāssa pariyeseyya, maraṇavaṇṇaṁ vā saṁvaṇṇeyya, maraṇāya vā samādapeyya</span><br />
</p>
<p id="pli-tv-bu-pmc11p2">
<span class="pali m-text">“ambho purisa kiṁ tuyhiminā pāpakena dujjīvitena, mataṁ te jīvitā seyyo”ti,</span><br />
</p>
<p id="pli-tv-bu-pmc11p3">
<span class="pali m-text">iti cittamano cittasaṅkappo anekapariyāyena maraṇavaṇṇaṁ vā saṁvaṇṇeyya, maraṇāya vā samādapeyya,</span><br />
</p>
<p id="pli-tv-bu-pmc11p4">
<span class="pali m-text">ayampi pārājiko hoti asaṁvāso.</span><br />
</p>
<p id="pli-tv-bu-pmc12p0">
<span class="pali m-text">Pārājika 4. Uttarimanussadhamma</span><br />
</p>
<p id="pli-tv-bu-pmc12p1">
<span class="pali m-text">Yo pana bhikkhu anabhijānaṁ uttarimanussadhammaṁ attupanāyikaṁ alamariyañāṇadassanaṁ samudācareyya “iti jānāmi, iti passāmī”ti,</span><br />
</p>
<p id="pli-tv-bu-pmc12p2">
<span class="pali m-text">tato aparena samayena samanuggāhīyamāno vā asamanuggāhīyamāno vā āpanno visuddhāpekkho evaṁ vadeyya “ajānamevaṁ āvuso avacaṁ jānāmi, apassaṁ passāmi, tucchaṁ musā vilapi”nti,</span><br />
</p>
<p id="pli-tv-bu-pmc12p3">
<span class="pali m-text">aññatra adhimānā,</span><br />
</p>
<p id="pli-tv-bu-pmc12p4">
<span class="pali m-text">ayampi pārājiko hoti asaṁvāso.</span><br />
</p>
<p id="pli-tv-bu-pmc13p1">
<span class="pali m-text">Uddiṭṭhā kho āyasmanto cattāro pārājikā dhammā.</span><br />
</p>
<p id="pli-tv-bu-pmc13p2">
<span class="pali m-text">Yesaṁ bhikkhu aññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ</span><br />
</p>
<p id="pli-tv-bu-pmc13p3">
<span class="pali m-text">yathā pure, tathā pacchā, pārājiko hoti asaṁvāso.</span><br />
</p>
<p id="pli-tv-bu-pmc13p4">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc13p5">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc13p6">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc13p7">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc13p8">
<span class="pali m-text">Pārājikaṁ niṭṭhitaṁ</span><br />
</p>
<p id="pli-tv-bu-pmc14p0">
<span class="pali m-text">Saṅghādisesuddeso</span><br />
</p>
<p id="pli-tv-bu-pmc14p1">
<span class="pali m-text">Ime kho panāyasmanto terasa saṅghādisesā dhammā uddesaṁ āgacchanti.</span><br />
</p>
<p id="pli-tv-bu-pmc15p0">
<span class="pali m-text">Saṅghādisesa 1. Sukkavissaṭṭhi</span><br />
</p>
<p id="pli-tv-bu-pmc15p1">
<span class="pali m-text">Sañcetanikā sukkavissaṭṭhi aññatra supinantā saṅghādiseso.</span><br />
</p>
<p id="pli-tv-bu-pmc16p0">
<span class="pali m-text">Saṅghādisesa 2. Kāyasaṁsagga</span><br />
</p>
<p id="pli-tv-bu-pmc16p1">
<span class="pali m-text">Yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyya hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ, saṅghādiseso.</span><br />
</p>
<p id="pli-tv-bu-pmc17p0">
<span class="pali m-text">Saṅghādisesa 3. Duṭṭhullavācā</span><br />
</p>
<p id="pli-tv-bu-pmc17p1">
<span class="pali m-text">Yo pana bhikkhu otiṇṇo vipariṇatena cittena mātugāmaṁ duṭṭhullāhi vācāhi obhāseyya yathā taṁ yuvā yuvatiṁ methunupasaṁhitāhi, saṅghādiseso.</span><br />
</p>
<p id="pli-tv-bu-pmc18p0">
<span class="pali m-text">Saṅghādisesa 4. Attakāmapāricariya</span><br />
</p>
<p id="pli-tv-bu-pmc18p1">
<span class="pali m-text">Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṁ bhāseyya “etadaggaṁ bhagini pāricariyānaṁ yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyā”ti methunupasaṁhitena, saṅghādiseso.</span><br />
</p>
<p id="pli-tv-bu-pmc19p0">
<span class="pali m-text">Saṅghādisesa 5. Sañcaritta</span><br />
</p>
<p id="pli-tv-bu-pmc19p1">
<span class="pali m-text">Yo pana bhikkhu sañcarittaṁ samāpajjeyya itthiyā vā purisamatiṁ purisassa vā itthimatiṁ, jāyattane vā jārattane vā, antamaso taṅkhaṇikāyapi, saṅghādiseso.</span><br />
</p>
<p id="pli-tv-bu-pmc20p0">
<span class="pali m-text">Saṅghādisesa 6. Kuṭikāra</span><br />
</p>
<p id="pli-tv-bu-pmc20p1">
<span class="pali m-text">Saññācikāya pana bhikkhunā kuṭiṁ kārayamānena assāmikaṁ attuddesaṁ pamāṇikā kāretabbā, tatridaṁ pamāṇaṁ, dīghaso dvādasa vidatthiyo sugatavidatthiyā, tiriyaṁ sattantarā,</span><br />
</p>
<p id="pli-tv-bu-pmc20p2">
<span class="pali m-text">bhikkhū abhinetabbā vatthudesanāya, tehi bhikkhūhi vatthu desetabbaṁ anārambhaṁ saparikkamanaṁ.</span><br />
</p>
<p id="pli-tv-bu-pmc20p3">
<span class="pali m-text">Sārambhe ce bhikkhu vatthusmiṁ aparikkamane saññācikāya kuṭiṁ kāreyya, bhikkhū vā anabhineyya vatthudesanāya, pamāṇaṁ vā atikkāmeyya, saṅghādiseso.</span><br />
</p>
<p id="pli-tv-bu-pmc21p0">
<span class="pali m-text">Saṅghādisesa 7. Vihārakāra</span><br />
</p>
<p id="pli-tv-bu-pmc21p1">
<span class="pali m-text">Mahallakaṁ pana bhikkhunā vihāraṁ kārayamānena sassāmikaṁ attuddesaṁ bhikkhū abhinetabbā vatthudesanāya,</span><br />
</p>
<p id="pli-tv-bu-pmc21p2">
<span class="pali m-text">tehi bhikkhūhi vatthu desetabbaṁ anārambhaṁ saparikkamanaṁ.</span><br />
</p>
<p id="pli-tv-bu-pmc21p3">
<span class="pali m-text">Sārambhe ce bhikkhu vatthusmiṁ aparikkamane mahallakaṁ vihāraṁ kāreyya, bhikkhū vā anabhineyya vatthudesanāya, saṅghādiseso.</span><br />
</p>
<p id="pli-tv-bu-pmc22p0">
<span class="pali m-text">Saṅghādisesa 8. Duṭṭhadosa</span><br />
</p>
<p id="pli-tv-bu-pmc22p1">
<span class="pali m-text">Yo pana bhikkhu bhikkhuṁ duṭṭho doso appatīto amūlakena pārājikena dhammena anuddhaṁseyya “appeva nāma naṁ imamhā brahmacariyā cāveyya”nti,</span><br />
</p>
<p id="pli-tv-bu-pmc22p2">
<span class="pali m-text">tato aparena samayena samanuggāhīyamāno vā asamanuggāhīyamāno vā amūlakañceva taṁ adhikaraṇaṁ hoti, bhikkhu ca dosaṁ patiṭṭhāti, saṅghādiseso.</span><br />
</p>
<p id="pli-tv-bu-pmc23p0">
<span class="pali m-text">Saṅghādisesa 9. Aññabhāgiya</span><br />
</p>
<p id="pli-tv-bu-pmc23p1">
<span class="pali m-text">Yo pana bhikkhu bhikkhuṁ duṭṭho doso appatīto aññabhāgiyassa adhikaraṇassa kiñcidesaṁ lesamattaṁ upādāya pārājikena dhammena anuddhaṁseyya “appeva nāma naṁ imamhā brahmacariyā cāveyya”nti,</span><br />
</p>
<p id="pli-tv-bu-pmc23p2">
<span class="pali m-text">tato aparena samayena samanuggāhīyamāno vā asamanuggāhīyamāno vā aññabhāgiyañceva taṁ adhikaraṇaṁ hoti kocideso lesamatto upādinno, bhikkhu ca dosaṁ patiṭṭhāti, saṅghādiseso.</span><br />
</p>
<p id="pli-tv-bu-pmc24p0">
<span class="pali m-text">Saṅghādisesa 10. Saṅghabheda</span><br />
</p>
<p id="pli-tv-bu-pmc24p1">
<span class="pali m-text">Yo pana bhikkhu samaggassa saṅghassa bhedāya parakkameyya, bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evamassa vacanīyo</span><br />
</p>
<p id="pli-tv-bu-pmc24p2">
<span class="pali m-text">“māyasmā samaggassa saṅghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi,</span><br />
</p>
<p id="pli-tv-bu-pmc24p3">
<span class="pali m-text">sametāyasmā saṅghena, samaggo hi saṅgho sammodamāno avivadamāno ekuddeso phāsu viharatī”ti,</span><br />
</p>
<p id="pli-tv-bu-pmc24p4">
<span class="pali m-text">evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya,</span><br />
</p>
<p id="pli-tv-bu-pmc24p5">
<span class="pali m-text">yāvatatiyañce samanubhāsiyamāno taṁ paṭinissajjeyya, iccetaṁ kusalaṁ,</span><br />
</p>
<p id="pli-tv-bu-pmc24p6">
<span class="pali m-text">no ce paṭinissajjeyya, saṅghādiseso.</span><br />
</p>
<p id="pli-tv-bu-pmc25p0">
<span class="pali m-text">Saṅghādisesa 11. Bhedānuvattaka</span><br />
</p>
<p id="pli-tv-bu-pmc25p1">
<span class="pali m-text">Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā, te evaṁ vadeyyuṁ</span><br />
</p>
<p id="pli-tv-bu-pmc25p2">
<span class="pali m-text">“māyasmanto etaṁ bhikkhuṁ kiñci avacuttha,</span><br />
</p>
<p id="pli-tv-bu-pmc25p3">
<span class="pali m-text">dhammavādī ceso bhikkhu, vinayavādī ceso bhikkhu,</span><br />
</p>
<p id="pli-tv-bu-pmc25p4">
<span class="pali m-text">amhākañceso bhikkhu chandañca ruciñca ādāya voharati, jānāti, no bhāsati, amhākampetaṁ khamatī”ti,</span><br />
</p>
<p id="pli-tv-bu-pmc25p5">
<span class="pali m-text">te bhikkhū bhikkhūhi evamassu vacanīyā</span><br />
</p>
<p id="pli-tv-bu-pmc25p6">
<span class="pali m-text">“māyasmanto evaṁ avacuttha,</span><br />
</p>
<p id="pli-tv-bu-pmc25p7">
<span class="pali m-text">na ceso bhikkhu dhammavādī, na ceso bhikkhu vinayavādī,</span><br />
</p>
<p id="pli-tv-bu-pmc25p8">
<span class="pali m-text">māyasmantānampi saṅghabhedo ruccittha,</span><br />
</p>
<p id="pli-tv-bu-pmc25p9">
<span class="pali m-text">sametāyasmantānaṁ saṅghena, samaggo hi saṅgho sammodamāno avivadamāno ekuddeso phāsu viharatī”ti,</span><br />
</p>
<p id="pli-tv-bu-pmc25p10">
<span class="pali m-text">evañca te bhikkhū bhikkhūhi vuccamānā tatheva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya,</span><br />
</p>
<p id="pli-tv-bu-pmc25p11">
<span class="pali m-text">yāvatatiyañce samanubhāsiyamānā taṁ paṭinissajjeyyuṁ, iccetaṁ kusalaṁ,</span><br />
</p>
<p id="pli-tv-bu-pmc25p12">
<span class="pali m-text">no ce paṭinissajjeyyuṁ, saṅghādiseso.</span><br />
</p>
<p id="pli-tv-bu-pmc26p0">
<span class="pali m-text">Saṅghādisesa 12. Dubbaca</span><br />
</p>
<p id="pli-tv-bu-pmc26p1">
<span class="pali m-text">Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti</span><br />
</p>
<p id="pli-tv-bu-pmc26p2">
<span class="pali m-text">“mā maṁ āyasmanto kiñci avacuttha kalyāṇaṁ vā pāpakaṁ vā, ahampāyasmante na kiñci vakkhāmi kalyāṇaṁ vā pāpakaṁ vā,</span><br />
</p>
<p id="pli-tv-bu-pmc26p3">
<span class="pali m-text">viramathāyasmanto mama vacanāyā”ti,</span><br />
</p>
<p id="pli-tv-bu-pmc26p4">
<span class="pali m-text">so bhikkhu bhikkhūhi evamassa vacanīyo</span><br />
</p>
<p id="pli-tv-bu-pmc26p5">
<span class="pali m-text">“māyasmā attānaṁ avacanīyaṁ akāsi, vacanīyamevāyasmā attānaṁ karotu,</span><br />
</p>
<p id="pli-tv-bu-pmc26p6">
<span class="pali m-text">āyasmāpi bhikkhū vadatu sahadhammena, bhikkhūpi āyasmantaṁ vakkhanti sahadhammena,</span><br />
</p>
<p id="pli-tv-bu-pmc26p7">
<span class="pali m-text">evaṁ saṁvaddhā hi tassa bhagavato parisā yadidaṁ aññamaññavacanena aññamaññavuṭṭhāpanenā”ti,</span><br />
</p>
<p id="pli-tv-bu-pmc26p8">
<span class="pali m-text">evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya,</span><br />
</p>
<p id="pli-tv-bu-pmc26p9">
<span class="pali m-text">yāvatatiyañce samanubhāsiyamāno taṁ paṭinissajjeyya, iccetaṁ kusalaṁ,</span><br />
</p>
<p id="pli-tv-bu-pmc26p10">
<span class="pali m-text">no ce paṭinissajjeyya, saṅghādiseso.</span><br />
</p>
<p id="pli-tv-bu-pmc27p0">
<span class="pali m-text">Saṅghādisesa 13. Kuladūsaka</span><br />
</p>
<p id="pli-tv-bu-pmc27p1">
<span class="pali m-text">Bhikkhu paneva aññataraṁ gāmaṁ vā nigamaṁ vā upanissāya viharati kuladūsako pāpasamācāro, tassa kho pāpakā samācārā dissanti ceva suyyanti ca, kulāni ca tena duṭṭhāni dissanti ceva suyyanti ca,</span><br />
</p>
<p id="pli-tv-bu-pmc27p2">
<span class="pali m-text">so bhikkhu bhikkhūhi evamassa vacanīyo</span><br />
</p>
<p id="pli-tv-bu-pmc27p3">
<span class="pali m-text">“āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṁ te idha vāsenā”ti,</span><br />
</p>
<p id="pli-tv-bu-pmc27p4">
<span class="pali m-text">evañca so bhikkhu bhikkhūhi vuccamāno te bhikkhū evaṁ vadeyya</span><br />
</p>
<p id="pli-tv-bu-pmc27p5">
<span class="pali m-text">“chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū tādisikāya āpattiyā ekaccaṁ pabbājenti, ekaccaṁ na pabbājentī”ti,</span><br />
</p>
<p id="pli-tv-bu-pmc27p6">
<span class="pali m-text">so bhikkhu bhikkhūhi evamassa vacanīyo</span><br />
</p>
<p id="pli-tv-bu-pmc27p7">
<span class="pali m-text">“māyasmā evaṁ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino,</span><br />
</p>
<p id="pli-tv-bu-pmc27p8">
<span class="pali m-text">āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṁ te idha vāsenā”ti,</span><br />
</p>
<p id="pli-tv-bu-pmc27p9">
<span class="pali m-text">evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya,</span><br />
</p>
<p id="pli-tv-bu-pmc27p10">
<span class="pali m-text">yāvatatiyañce samanubhāsiyamāno taṁ paṭinissajjeyya, iccetaṁ kusalaṁ,</span><br />
</p>
<p id="pli-tv-bu-pmc27p11">
<span class="pali m-text">no ce paṭinissajjeyya, saṅghādiseso.</span><br />
</p>
<p id="pli-tv-bu-pmc28p1">
<span class="pali m-text">Uddiṭṭhā kho āyasmanto terasa saṅghādisesā dhammā nava paṭhamāpattikā, cattāro yāvatatiyakā.</span><br />
</p>
<p id="pli-tv-bu-pmc28p2">
<span class="pali m-text">Yesaṁ bhikkhu aññataraṁ vā aññataraṁ vā āpajjitvā yāvatīhaṁ jānaṁ paṭicchādeti, tāvatīhaṁ tena bhikkhunā akāmā parivatthabbaṁ.</span><br />
</p>
<p id="pli-tv-bu-pmc28p3">
<span class="pali m-text">Parivutthaparivāsena bhikkhunā uttari chārattaṁ bhikkhumānattāya paṭipajjitabbaṁ,</span><br />
</p>
<p id="pli-tv-bu-pmc28p4">
<span class="pali m-text">ciṇṇamānatto bhikkhu yattha siyā vīsatigaṇo bhikkhusaṅgho, tattha so bhikkhu abbhetabbo.</span><br />
</p>
<p id="pli-tv-bu-pmc28p5">
<span class="pali m-text">Ekenapi ce ūno vīsatigaṇo bhikkhusaṅgho taṁ bhikkhuṁ abbheyya, so ca bhikkhu anabbhito, te ca bhikkhū gārayhā, ayaṁ tattha sāmīci.</span><br />
</p>
<p id="pli-tv-bu-pmc28p6">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc28p7">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc28p8">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc28p9">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc28p10">
<span class="pali m-text">Saṅghādiseso niṭṭhito</span><br />
</p>
<p id="pli-tv-bu-pmc29p0">
<span class="pali m-text">Aniyatuddeso</span><br />
</p>
<p id="pli-tv-bu-pmc29p1">
<span class="pali m-text">Ime kho panāyasmanto dve aniyatā dhammā uddesaṁ āgacchanti.</span><br />
</p>
<p id="pli-tv-bu-pmc30p0">
<span class="pali m-text">Aniyata 1. Paṭhamaaniyata</span><br />
</p>
<p id="pli-tv-bu-pmc30p1">
<span class="pali m-text">Yo pana bhikkhu mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappeyya, tamenaṁ saddheyyavacasā upāsikā disvā</span><br />
</p>
<p id="pli-tv-bu-pmc30p2">
<span class="pali m-text">tiṇṇaṁ dhammānaṁ aññatarena vadeyya pārājikena vā saṅghādisesena vā pācittiyena vā,</span><br />
</p>
<p id="pli-tv-bu-pmc30p3">
<span class="pali m-text">nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo pārājikena vā saṅghādisesena vā pācittiyena vā,</span><br />
</p>
<p id="pli-tv-bu-pmc30p4">
<span class="pali m-text">yena vā sā saddheyyavacasā upāsikā vadeyya, tena so bhikkhu kāretabbo,</span><br />
</p>
<p id="pli-tv-bu-pmc30p5">
<span class="pali m-text">ayaṁ dhammo aniyato.</span><br />
</p>
<p id="pli-tv-bu-pmc31p0">
<span class="pali m-text">Aniyata 2. Dutiyaaniyata</span><br />
</p>
<p id="pli-tv-bu-pmc31p1">
<span class="pali m-text">Na heva kho pana paṭicchannaṁ āsanaṁ hoti nālaṅkammaniyaṁ, alañca kho hoti mātugāmaṁ duṭṭhullāhi vācāhi obhāsituṁ,</span><br />
</p>
<p id="pli-tv-bu-pmc31p2">
<span class="pali m-text">yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya, tamenaṁ saddheyyavacasā upāsikā disvā</span><br />
</p>
<p id="pli-tv-bu-pmc31p3">
<span class="pali m-text">dvinnaṁ dhammānaṁ aññatarena vadeyya saṅghādisesena vā pācittiyena vā,</span><br />
</p>
<p id="pli-tv-bu-pmc31p4">
<span class="pali m-text">nisajjaṁ bhikkhu paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena vā,</span><br />
</p>
<p id="pli-tv-bu-pmc31p5">
<span class="pali m-text">yena vā sā saddheyyavacasā upāsikā vadeyya, tena so bhikkhu kāretabbo,</span><br />
</p>
<p id="pli-tv-bu-pmc31p6">
<span class="pali m-text">ayampi dhammo aniyato.</span><br />
</p>
<p id="pli-tv-bu-pmc32p1">
<span class="pali m-text">Uddiṭṭhā kho āyasmanto dve aniyatā dhammā.</span><br />
</p>
<p id="pli-tv-bu-pmc32p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc32p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc32p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc32p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc32p6">
<span class="pali m-text">Aniyato niṭṭhito</span><br />
</p>
<p id="pli-tv-bu-pmc33p0">
<span class="pali m-text">Nissaggiyapācittiyā</span><br />
</p>
<p id="pli-tv-bu-pmc33p1">
<span class="pali m-text">Ime kho panāyasmanto tiṁsa nissaggiyā pācittiyā dhammā uddesaṁ āgacchanti.</span><br />
</p>
<p id="pli-tv-bu-pmc34p0p1">
<span class="pali m-text">Chapter 1. Kaṭhina</span><br />
</p>
<p id="pli-tv-bu-pmc34p0p2">
<span class="pali m-text">Nissaggiya Pācittiya 1. Kathina</span><br />
</p>
<p id="pli-tv-bu-pmc34p1">
<span class="pali m-text">Niṭṭhitacīvarasmiṁ bhikkhunā ubbhatasmiṁ kathine dasāhaparamaṁ atirekacīvaraṁ dhāretabbaṁ, taṁ atikkāmayato nissaggiyaṁ pācittiyaṁ.</span><br />
</p>
<p id="pli-tv-bu-pmc35p0">
<span class="pali m-text">Nissaggiya Pācittiya 2. Udosita</span><br />
</p>
<p id="pli-tv-bu-pmc35p1">
<span class="pali m-text">Niṭṭhitacīvarasmiṁ bhikkhunā ubbhatasmiṁ kathine ekarattampi ce bhikkhu ticīvarena vippavaseyya, aññatra bhikkhusammutiyā nissaggiyaṁ pācittiyaṁ.</span><br />
</p>
<p id="pli-tv-bu-pmc36p0">
<span class="pali m-text">Nissaggiya Pācittiya 3. Akālacīvara</span><br />
</p>
<p id="pli-tv-bu-pmc36p1">
<span class="pali m-text">Niṭṭhitacīvarasmiṁ bhikkhunā ubbhatasmiṁ kathine bhikkhuno paneva akālacīvaraṁ uppajjeyya, ākaṅkhamānena bhikkhunā paṭiggahetabbaṁ,</span><br />
</p>
<p id="pli-tv-bu-pmc36p2">
<span class="pali m-text">paṭiggahetvā khippameva kāretabbaṁ,</span><br />
</p>
<p id="pli-tv-bu-pmc36p3">
<span class="pali m-text">no cassa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā satiyā paccāsāya.</span><br />
</p>
<p id="pli-tv-bu-pmc36p4">
<span class="pali m-text">Tato ce uttari nikkhipeyya satiyāpi paccāsāya, nissaggiyaṁ pācittiyaṁ.</span><br />
</p>
<p id="pli-tv-bu-pmc37p0">
<span class="pali m-text">Nissaggiya Pācittiya 4. Purāṇacīvara</span><br />
</p>
<p id="pli-tv-bu-pmc37p1">
<span class="pali m-text">Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā, nissaggiyaṁ pācittiyaṁ.</span><br />
</p>
<p id="pli-tv-bu-pmc38p0">
<span class="pali m-text">Nissaggiya Pācittiya 5. Cīvarapaṭiggahaṇa</span><br />
</p>
<p id="pli-tv-bu-pmc38p1">
<span class="pali m-text">Yo pana bhikkhu aññātikāya bhikkhuniyā hatthato cīvaraṁ paṭiggaṇheyya aññatra pārivattakā, nissaggiyaṁ pācittiyaṁ.</span><br />
</p>
<p id="pli-tv-bu-pmc39p0">
<span class="pali m-text">Nissaggiya Pācittiya 6. Aññātakaviññatti</span><br />
</p>
<p id="pli-tv-bu-pmc39p1">
<span class="pali m-text">Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya aññatra samayā, nissaggiyaṁ pācittiyaṁ.</span><br />
</p>
<p id="pli-tv-bu-pmc39p2">
<span class="pali m-text">Tatthāyaṁ samayo, acchinnacīvaro vā hoti bhikkhu, naṭṭhacīvaro vā, ayaṁ tattha samayo.</span><br />
</p>
<p id="pli-tv-bu-pmc40p0">
<span class="pali m-text">Nissaggiya Pācittiya 7. Tatuttari</span><br />
</p>
<p id="pli-tv-bu-pmc40p1">
<span class="pali m-text">Tañce aññātako gahapati vā gahapatānī vā bahūhi cīvarehi abhihaṭṭhuṁ pavāreyya, santaruttaraparamaṁ tena bhikkhunā tato cīvaraṁ sāditabbaṁ. Tato ce uttari sādiyeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc41p0">
<span class="pali m-text">Nissaggiya Pācittiya 8. Paṭhamaupakkhaṭa</span><br />
</p>
<p id="pli-tv-bu-pmc41p1">
<span class="pali m-text">Bhikkhuṁ paneva uddissa aññātakassa gahapatissa vā gahapatāniyā vā cīvaracetāpannaṁ upakkhaṭaṁ hoti</span><br />
</p>
<p id="pli-tv-bu-pmc41p2">
<span class="pali m-text">“iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādessāmī”ti,</span><br />
</p>
<p id="pli-tv-bu-pmc41p3">
<span class="pali m-text">tatra ce so bhikkhu pubbe appavārito upasaṅkamitvā cīvare vikappaṁ āpajjeyya</span><br />
</p>
<p id="pli-tv-bu-pmc41p4">
<span class="pali m-text">“sādhu vata maṁ āyasmā iminā cīvaracetāpannena evarūpaṁ vā evarūpaṁ vā cīvaraṁ cetāpetvā acchādehī”ti</span><br />
</p>
<p id="pli-tv-bu-pmc41p5">
<span class="pali m-text">kalyāṇakamyataṁ upādāya, nissaggiyaṁ pācittiyaṁ.</span><br />
</p>
<p id="pli-tv-bu-pmc42p0">
<span class="pali m-text">Nissaggiya Pācittiya 9. Dutiyaupakkhaṭa</span><br />
</p>
<p id="pli-tv-bu-pmc42p1">
<span class="pali m-text">Bhikkhuṁ paneva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpannāni upakkhaṭāni honti</span><br />
</p>
<p id="pli-tv-bu-pmc42p2">
<span class="pali m-text">“imehi mayaṁ paccekacīvaracetāpannehi paccekacīvarāni cetāpetvā itthannāmaṁ bhikkhuṁ cīvarehi acchādessāmā”ti,</span><br />
</p>
<p id="pli-tv-bu-pmc42p3">
<span class="pali m-text">tatra ce so bhikkhu pubbe appavārito upasaṅkamitvā cīvare vikappaṁ āpajjeyya</span><br />
</p>
<p id="pli-tv-bu-pmc42p4">
<span class="pali m-text">“sādhu vata maṁ āyasmanto imehi paccekacīvaracetāpannehi evarūpaṁ vā evarūpaṁ vā cīvaraṁ cetāpetvā acchādetha ubhova santā ekenā”ti</span><br />
</p>
<p id="pli-tv-bu-pmc42p5">
<span class="pali m-text">kalyāṇakamyataṁ upādāya, nissaggiyaṁ pācittiyaṁ.</span><br />
</p>
<p id="pli-tv-bu-pmc43p0">
<span class="pali m-text">Nissaggiya Pācittiya 10. Rāja</span><br />
</p>
<p id="pli-tv-bu-pmc43p1">
<span class="pali m-text">Bhikkhuṁ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṁ pahiṇeyya</span><br />
</p>
<p id="pli-tv-bu-pmc43p2">
<span class="pali m-text">“iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehī”ti.</span><br />
</p>
<p id="pli-tv-bu-pmc43p3">
<span class="pali m-text">So ce dūto taṁ bhikkhuṁ upasaṅkamitvā evaṁ vadeyya</span><br />
</p>
<p id="pli-tv-bu-pmc43p4">
<span class="pali m-text">“idaṁ kho, bhante, āyasmantaṁ uddissa cīvaracetāpannaṁ ābhataṁ, paṭiggaṇhātu āyasmā cīvaracetāpanna”nti.</span><br />
</p>
<p id="pli-tv-bu-pmc43p5">
<span class="pali m-text">Tena bhikkhunā so dūto evamassa vacanīyo</span><br />
</p>
<p id="pli-tv-bu-pmc43p6">
<span class="pali m-text">“na kho mayaṁ, āvuso, cīvaracetāpannaṁ paṭiggaṇhāma, cīvarañca kho mayaṁ paṭiggaṇhāma kālena kappiya”nti.</span><br />
</p>
<p id="pli-tv-bu-pmc43p7">
<span class="pali m-text">So ce dūto taṁ bhikkhuṁ evaṁ vadeyya</span><br />
</p>
<p id="pli-tv-bu-pmc43p8">
<span class="pali m-text">“atthi panāyasmato koci veyyāvaccakaro”ti.</span><br />
</p>
<p id="pli-tv-bu-pmc43p9">
<span class="pali m-text">Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā</span><br />
</p>
<p id="pli-tv-bu-pmc43p10">
<span class="pali m-text">“eso kho, āvuso, bhikkhūnaṁ veyyāvaccakaro”ti.</span><br />
</p>
<p id="pli-tv-bu-pmc43p11">
<span class="pali m-text">So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya</span><br />
</p>
<p id="pli-tv-bu-pmc43p12">
<span class="pali m-text">“yaṁ kho, bhante, āyasmā veyyāvaccakaraṁ niddisi, saññatto so mayā, upasaṅkamatāyasmā kālena, cīvarena taṁ acchādessatī”ti.</span><br />
</p>
<p id="pli-tv-bu-pmc43p13">
<span class="pali m-text">Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo</span><br />
</p>
<p id="pli-tv-bu-pmc43p14">
<span class="pali m-text">“attho me, āvuso, cīvarenā”ti,</span><br />
</p>
<p id="pli-tv-bu-pmc43p15">
<span class="pali m-text">dvattikkhattuṁ codayamāno sārayamāno taṁ cīvaraṁ abhinipphādeyya, iccetaṁ kusalaṁ,</span><br />
</p>
<p id="pli-tv-bu-pmc43p16">
<span class="pali m-text">no ce abhinipphādeyya, catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ,</span><br />
</p>
<p id="pli-tv-bu-pmc43p17">
<span class="pali m-text">catukkhattuṁ pañcakkhattuṁ chakkhattuparamaṁ tuṇhībhūto uddissa tiṭṭhamāno taṁ cīvaraṁ abhinipphādeyya, iccetaṁ kusalaṁ,</span><br />
</p>
<p id="pli-tv-bu-pmc43p18">
<span class="pali m-text">tato ce uttari vāyamamāno taṁ cīvaraṁ abhinipphādeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc43p19">
<span class="pali m-text">No ce abhinipphādeyya, yatassa cīvaracetāpannaṁ ābhataṁ, tattha sāmaṁ vā gantabbaṁ, dūto vā pāhetabbo</span><br />
</p>
<p id="pli-tv-bu-pmc43p20">
<span class="pali m-text">“yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa bhikkhuno kiñci atthaṁ anubhoti,</span><br />
</p>
<p id="pli-tv-bu-pmc43p21">
<span class="pali m-text">yuñjantāyasmanto sakaṁ, mā vo sakaṁ vinassā”ti,</span><br />
</p>
<p id="pli-tv-bu-pmc43p22">
<span class="pali m-text">ayaṁ tattha sāmīci.</span><br />
</p>
<p id="pli-tv-bu-pmc43p23">
<span class="pali m-text">Kathinavaggo paṭhamo.</span><br />
</p>
<p id="pli-tv-bu-pmc44p0p1">
<span class="pali m-text">Chapter 2. Kosiya</span><br />
</p>
<p id="pli-tv-bu-pmc44p0p2">
<span class="pali m-text">Nissaggiya Pācittiya 11. Kosiya</span><br />
</p>
<p id="pli-tv-bu-pmc44p1">
<span class="pali m-text">Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc45p0">
<span class="pali m-text">Nissaggiya Pācittiya 12. Suddhakāḷaka</span><br />
</p>
<p id="pli-tv-bu-pmc45p1">
<span class="pali m-text">Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc46p0">
<span class="pali m-text">Nissaggiya Pācittiya 13. Dvebhāga</span><br />
</p>
<p id="pli-tv-bu-pmc46p1">
<span class="pali m-text">Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā, tatiyaṁ odātānaṁ, catutthaṁ gocariyānaṁ.</span><br />
</p>
<p id="pli-tv-bu-pmc46p2">
<span class="pali m-text">Anādā ce bhikkhu dve bhāge suddhakāḷakānaṁ eḷakalomānaṁ, tatiyaṁ odātānaṁ, catutthaṁ gocariyānaṁ, navaṁ santhataṁ kārāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc47p0">
<span class="pali m-text">Nissaggiya Pācittiya 14. Chabbassa</span><br />
</p>
<p id="pli-tv-bu-pmc47p1">
<span class="pali m-text">Navaṁ pana bhikkhunā santhataṁ kārāpetvā chabbassāni dhāretabbaṁ,</span><br />
</p>
<p id="pli-tv-bu-pmc47p2">
<span class="pali m-text">orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya aññatra bhikkhusammutiyā, nissaggiyaṁ pācittiyaṁ.</span><br />
</p>
<p id="pli-tv-bu-pmc48p0">
<span class="pali m-text">Nissaggiya Pācittiya 15. Nisīdanasanthata</span><br />
</p>
<p id="pli-tv-bu-pmc48p1">
<span class="pali m-text">Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya.</span><br />
</p>
<p id="pli-tv-bu-pmc48p2">
<span class="pali m-text">Anādā ce bhikkhu purāṇasantha tassa sāmantā sugatavidatthiṁ, navaṁ nisīdanasanthataṁ kārāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc49p0">
<span class="pali m-text">Nissaggiya Pācittiya 16. Eḷakaloma</span><br />
</p>
<p id="pli-tv-bu-pmc49p1">
<span class="pali m-text">Bhikkhuno paneva addhānamaggappaṭipannassa eḷakalomāni uppajjeyyuṁ,</span><br />
</p>
<p id="pli-tv-bu-pmc49p2">
<span class="pali m-text">ākaṅkhamānena bhikkhunā paṭiggahetabbāni, paṭiggahetvā tiyojanaparamaṁ sahatthā haritabbāni asante hārake.</span><br />
</p>
<p id="pli-tv-bu-pmc49p3">
<span class="pali m-text">Tato ce uttari hareyya, asantepi hārake, nissaggiyaṁ pācittiyaṁ.</span><br />
</p>
<p id="pli-tv-bu-pmc50p0">
<span class="pali m-text">Nissaggiya Pācittiya 17. Eḷakalomadhovāpana</span><br />
</p>
<p id="pli-tv-bu-pmc50p1">
<span class="pali m-text">Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyaṁ.</span><br />
</p>
<p id="pli-tv-bu-pmc51p0">
<span class="pali m-text">Nissaggiya Pācittiya 18. Rūpiya</span><br />
</p>
<p id="pli-tv-bu-pmc51p1">
<span class="pali m-text">Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc52p0">
<span class="pali m-text">Nissaggiya Pācittiya 19. Rūpiyasaṁvohāra</span><br />
</p>
<p id="pli-tv-bu-pmc52p1">
<span class="pali m-text">Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc53p0">
<span class="pali m-text">Nissaggiya Pācittiya 20. Kayavikkaya</span><br />
</p>
<p id="pli-tv-bu-pmc53p1">
<span class="pali m-text">Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc53p2">
<span class="pali m-text">Kosiyavaggo dutiyo.</span><br />
</p>
<p id="pli-tv-bu-pmc54p0p1">
<span class="pali m-text">Chapter 3. Patta</span><br />
</p>
<p id="pli-tv-bu-pmc54p0p2">
<span class="pali m-text">Nissaggiya Pācittiya 21. Patta</span><br />
</p>
<p id="pli-tv-bu-pmc54p1">
<span class="pali m-text">Dasāhaparamaṁ atirekapatto dhāretabbo, taṁ atikkāmayato nissaggiyaṁ pācittiyaṁ.</span><br />
</p>
<p id="pli-tv-bu-pmc55p0">
<span class="pali m-text">Nissaggiya Pācittiya 22. Ūnapañcabandhana</span><br />
</p>
<p id="pli-tv-bu-pmc55p1">
<span class="pali m-text">Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc55p2">
<span class="pali m-text">Tena bhikkhunā so patto bhikkhuparisāya nissajjitabbo,</span><br />
</p>
<p id="pli-tv-bu-pmc55p3">
<span class="pali m-text">yo ca tassā bhikkhuparisāya pattapariyanto, so tassa bhikkhuno padātabbo “ayaṁ te bhikkhu patto yāva bhedanāya dhāretabbo”ti,</span><br />
</p>
<p id="pli-tv-bu-pmc55p4">
<span class="pali m-text">ayaṁ tattha sāmīci.</span><br />
</p>
<p id="pli-tv-bu-pmc56p0">
<span class="pali m-text">Nissaggiya Pācittiya 23. Bhesajja</span><br />
</p>
<p id="pli-tv-bu-pmc56p1">
<span class="pali m-text">Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ—sappi navanītaṁ telaṁ madhu phāṇitaṁ, tāni paṭiggahetvā sattāhaparamaṁ sannidhikārakaṁ paribhuñjitabbāni,</span><br />
</p>
<p id="pli-tv-bu-pmc56p2">
<span class="pali m-text">taṁ atikkāmayato nissaggiyaṁ pācittiyaṁ.</span><br />
</p>
<p id="pli-tv-bu-pmc57p0">
<span class="pali m-text">Nissaggiya Pācittiya 24. Vassikasāṭika</span><br />
</p>
<p id="pli-tv-bu-pmc57p1">
<span class="pali m-text">“Māso seso gimhāna”nti bhikkhunā vassikasāṭikacīvaraṁ pariyesitabbaṁ, “addhamāso seso gimhāna”nti katvā nivāsetabbaṁ.</span><br />
</p>
<p id="pli-tv-bu-pmc57p2">
<span class="pali m-text">Orena ce “māso seso gimhāna”nti vassikasāṭikacīvaraṁ pariyeseyya, orena“ddhamāso seso gimhāna”nti katvā nivāseyya, nissaggiyaṁ pācittiyaṁ.</span><br />
</p>
<p id="pli-tv-bu-pmc58p0">
<span class="pali m-text">Nissaggiya Pācittiya 25. Cīvaraacchindana</span><br />
</p>
<p id="pli-tv-bu-pmc58p1">
<span class="pali m-text">Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyaṁ.</span><br />
</p>
<p id="pli-tv-bu-pmc59p0">
<span class="pali m-text">Nissaggiya Pācittiya 26. Suttaviññatti</span><br />
</p>
<p id="pli-tv-bu-pmc59p1">
<span class="pali m-text">Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc60p0">
<span class="pali m-text">Nissaggiya Pācittiya 27. Mahāpesakāra</span><br />
</p>
<p id="pli-tv-bu-pmc60p1">
<span class="pali m-text">Bhikkhuṁ paneva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya</span><br />
</p>
<p id="pli-tv-bu-pmc60p2">
<span class="pali m-text">“idaṁ kho, āvuso, cīvaraṁ maṁ uddissa viyyati, āyatañca karotha, vitthatañca, appitañca, suvītañca, suppavāyitañca, suvilekhitañca, suvitacchitañca karotha,</span><br />
</p>
<p id="pli-tv-bu-pmc60p3">
<span class="pali m-text">appeva nāma mayampi āyasmantānaṁ kiñcimattaṁ anupadajjeyyāmā”ti.</span><br />
</p>
<p id="pli-tv-bu-pmc60p4">
<span class="pali m-text">Evañca so bhikkhu vatvā kiñcimattaṁ anupadajjeyya antamaso piṇḍapātamattampi, nissaggiyaṁ pācittiyaṁ.</span><br />
</p>
<p id="pli-tv-bu-pmc61p0">
<span class="pali m-text">Nissaggiya Pācittiya 28. Accekacīvara</span><br />
</p>
<p id="pli-tv-bu-pmc61p1">
<span class="pali m-text">Dasāhānāgataṁ kattikatemāsikapuṇṇamaṁ bhikkhuno paneva accekacīvaraṁ uppajjeyya, accekaṁ maññamānena bhikkhunā paṭiggahetabbaṁ, paṭiggahetvā yāva cīvarakālasamayaṁ nikkhipitabbaṁ.</span><br />
</p>
<p id="pli-tv-bu-pmc61p2">
<span class="pali m-text">Tato ce uttari nikkhipeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc62p0">
<span class="pali m-text">Nissaggiya Pācittiya 29. Sāsaṅka</span><br />
</p>
<p id="pli-tv-bu-pmc62p1">
<span class="pali m-text">Upavassaṁ kho pana kattikapuṇṇamaṁ yāni kho pana tāni āraññakāni senāsanāni sāsaṅkasammatāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya,</span><br />
</p>
<p id="pli-tv-bu-pmc62p2">
<span class="pali m-text">chārattaparamaṁ tena bhikkhunā tena cīvarena vippavasitabbaṁ. Tato ce uttari vippavaseyya aññatra bhikkhusammutiyā, nissaggiyaṁ pācittiyaṁ.</span><br />
</p>
<p id="pli-tv-bu-pmc63p0">
<span class="pali m-text">Nissaggiya Pācittiya 30. Pariṇata</span><br />
</p>
<p id="pli-tv-bu-pmc63p1">
<span class="pali m-text">Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyaṁ.</span><br />
</p>
<p id="pli-tv-bu-pmc63p2">
<span class="pali m-text">Pattavaggo tatiyo.</span><br />
</p>
<p id="pli-tv-bu-pmc64p1">
<span class="pali m-text">Uddiṭṭhā kho āyasmanto tiṁsa nissaggiyā pācittiyā dhammā.</span><br />
</p>
<p id="pli-tv-bu-pmc64p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc64p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc64p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc64p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc64p6">
<span class="pali m-text">Nissaggiyapācittiyā niṭṭhitā</span><br />
</p>
<p id="pli-tv-bu-pmc65p0">
<span class="pali m-text">Suddhapācittiyā</span><br />
</p>
<p id="pli-tv-bu-pmc65p1">
<span class="pali m-text">Ime kho panāyasmanto dvenavuti pācittiyā dhammā uddesaṁ āgacchanti.</span><br />
</p>
<p id="pli-tv-bu-pmc66p0p1">
<span class="pali m-text">Chapter 1. Musāvāda</span><br />
</p>
<p id="pli-tv-bu-pmc66p0p2">
<span class="pali m-text">Pācittiya 1. Musāvāda</span><br />
</p>
<p id="pli-tv-bu-pmc66p1">
<span class="pali m-text">Sampajānamusāvāde pācittiyaṁ.</span><br />
</p>
<p id="pli-tv-bu-pmc67p0">
<span class="pali m-text">Pācittiya 2. Omasavāda</span><br />
</p>
<p id="pli-tv-bu-pmc67p1">
<span class="pali m-text">Omasavāde pācittiyaṁ.</span><br />
</p>
<p id="pli-tv-bu-pmc68p0">
<span class="pali m-text">Pācittiya 3. Pesuñña</span><br />
</p>
<p id="pli-tv-bu-pmc68p1">
<span class="pali m-text">Bhikkhupesuññe pācittiyaṁ.</span><br />
</p>
<p id="pli-tv-bu-pmc69p0">
<span class="pali m-text">Pācittiya 4. Padasodhamma</span><br />
</p>
<p id="pli-tv-bu-pmc69p1">
<span class="pali m-text">Yo pana bhikkhu anupasampannaṁ padaso dhammaṁ vāceyya, pācittiyaṁ.</span><br />
</p>
<p id="pli-tv-bu-pmc70p0">
<span class="pali m-text">Pācittiya 5. Paṭhamasahaseyya</span><br />
</p>
<p id="pli-tv-bu-pmc70p1">
<span class="pali m-text">Yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyaṁ.</span><br />
</p>
<p id="pli-tv-bu-pmc71p0">
<span class="pali m-text">Pācittiya 6. Dutiyasahaseyya</span><br />
</p>
<p id="pli-tv-bu-pmc71p1">
<span class="pali m-text">Yo pana bhikkhu mātugāmena sahaseyyaṁ kappeyya, pācittiyaṁ.</span><br />
</p>
<p id="pli-tv-bu-pmc72p0">
<span class="pali m-text">Pācittiya 7. Dhammadesanā</span><br />
</p>
<p id="pli-tv-bu-pmc72p1">
<span class="pali m-text">Yo pana bhikkhu mātugāmassa uttarichappañcavācāhi dhammaṁ deseyya aññatra viññunā purisaviggahena, pācittiyaṁ.</span><br />
</p>
<p id="pli-tv-bu-pmc73p0">
<span class="pali m-text">Pācittiya 8. Bhūtārocana</span><br />
</p>
<p id="pli-tv-bu-pmc73p1">
<span class="pali m-text">Yo pana bhikkhu anupasampannassa uttarimanussadhammaṁ āroceyya, bhūtasmiṁ pācittiyaṁ.</span><br />
</p>
<p id="pli-tv-bu-pmc74p0">
<span class="pali m-text">Pācittiya 9. Duṭṭhullārocana</span><br />
</p>
<p id="pli-tv-bu-pmc74p1">
<span class="pali m-text">Yo pana bhikkhu bhikkhussa duṭṭhullaṁ āpattiṁ anupasampannassa āroceyya aññatra bhikkhusammutiyā, pācittiyaṁ.</span><br />
</p>
<p id="pli-tv-bu-pmc75p0">
<span class="pali m-text">Pācittiya 10. Pathavīkhaṇana</span><br />
</p>
<p id="pli-tv-bu-pmc75p1">
<span class="pali m-text">Yo pana bhikkhu pathaviṁ khaṇeyya vā khaṇāpeyya vā pācittiyaṁ.</span><br />
</p>
<p id="pli-tv-bu-pmc75p2">
<span class="pali m-text">Musāvādavaggo paṭhamo</span><br />
</p>
<p id="pli-tv-bu-pmc76p0p1">
<span class="pali m-text">Chapter 2. Bhūtagāma</span><br />
</p>
<p id="pli-tv-bu-pmc76p0p2">
<span class="pali m-text">Pācittiya 11. Bhūtagāma</span><br />
</p>
<p id="pli-tv-bu-pmc76p1">
<span class="pali m-text">Bhūtagāmapātabyatāya pācittiyaṁ.</span><br />
</p>
<p id="pli-tv-bu-pmc77p0">
<span class="pali m-text">Pācittiya 12. Aññavādaka</span><br />
</p>
<p id="pli-tv-bu-pmc77p1">
<span class="pali m-text">Aññavādake, vihesake pācittiyaṁ.</span><br />
</p>
<p id="pli-tv-bu-pmc78p0">
<span class="pali m-text">Pācittiya 13. Ujjhāpanaka</span><br />
</p>
<p id="pli-tv-bu-pmc78p1">
<span class="pali m-text">Ujjhāpanake, khiyyanake pācittiyaṁ.</span><br />
</p>
<p id="pli-tv-bu-pmc79p0">
<span class="pali m-text">Pācittiya 14. Paṭhamasenāsana</span><br />
</p>
<p id="pli-tv-bu-pmc79p1">
<span class="pali m-text">Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto neva uddhareyya, na uddharāpeyya, anāpucchaṁ vā gaccheyya, pācittiyaṁ.</span><br />
</p>
<p id="pli-tv-bu-pmc80p0">
<span class="pali m-text">Pācittiya 15. Dutiyasenāsana</span><br />
</p>
<p id="pli-tv-bu-pmc80p1">
<span class="pali m-text">Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya, na uddharāpeyya, anāpucchaṁ vā gaccheyya, pācittiyaṁ.</span><br />
</p>
<p id="pli-tv-bu-pmc81p0">
<span class="pali m-text">Pācittiya 16. Anupakhajja</span><br />
</p>
<p id="pli-tv-bu-pmc81p1">
<span class="pali m-text">Yo pana bhikkhu saṅghike vihāre jānaṁ pubbupagataṁ bhikkhuṁ anupakhajja seyyaṁ kappeyya “yassa sambādho bhavissati, so pakkamissatī”ti etadeva paccayaṁ karitvā anaññaṁ, pācittiyaṁ.</span><br />
</p>
<p id="pli-tv-bu-pmc82p0">
<span class="pali m-text">Pācittiya 17. Nikkaḍḍhana</span><br />
</p>
<p id="pli-tv-bu-pmc82p1">
<span class="pali m-text">Yo pana bhikkhu bhikkhuṁ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṁ.</span><br />
</p>
<p id="pli-tv-bu-pmc83p0">
<span class="pali m-text">Pācittiya 18. Vehāsakuṭi</span><br />
</p>
<p id="pli-tv-bu-pmc83p1">
<span class="pali m-text">Yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyaṁ.</span><br />
</p>
<p id="pli-tv-bu-pmc84p0">
<span class="pali m-text">Pācittiya 19. Mahallakavihāra</span><br />
</p>
<p id="pli-tv-bu-pmc84p1">
<span class="pali m-text">Mahallakaṁ pana bhikkhunā vihāraṁ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṁ appaharite ṭhitena adhiṭṭhātabbaṁ, tato ce uttari appaharitepi ṭhito adhiṭṭhaheyya, pācittiyaṁ.</span><br />
</p>
<p id="pli-tv-bu-pmc85p0">
<span class="pali m-text">Pācittiya 20. Sappāṇaka</span><br />
</p>
<p id="pli-tv-bu-pmc85p1">
<span class="pali m-text">Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyaṁ.</span><br />
</p>
<p id="pli-tv-bu-pmc85p2">
<span class="pali m-text">Bhūtagāmavaggo dutiyo</span><br />
</p>
<p id="pli-tv-bu-pmc86p0p1">
<span class="pali m-text">Chapter 3. Ovāda</span><br />
</p>
<p id="pli-tv-bu-pmc86p0p2">
<span class="pali m-text">Pācittiya 21. Ovāda</span><br />
</p>
<p id="pli-tv-bu-pmc86p1">
<span class="pali m-text">Yo pana bhikkhu asammato bhikkhuniyo ovadeyya, pācittiyaṁ.</span><br />
</p>
<p id="pli-tv-bu-pmc87p0">
<span class="pali m-text">Pācittiya 22. Atthaṅgata</span><br />
</p>
<p id="pli-tv-bu-pmc87p1">
<span class="pali m-text">Sammatopi ce bhikkhu atthaṅgate sūriye bhikkhuniyo ovadeyya, pācittiyaṁ.</span><br />
</p>
<p id="pli-tv-bu-pmc88p0">
<span class="pali m-text">Pācittiya 23. Bhikkhunupassaya</span><br />
</p>
<p id="pli-tv-bu-pmc88p1">
<span class="pali m-text">Yo pana bhikkhu bhikkhunupassayaṁ upasaṅkamitvā bhikkhuniyo ovadeyya aññatra samayā, pācittiyaṁ.</span><br />
</p>
<p id="pli-tv-bu-pmc88p2">
<span class="pali m-text">Tatthāyaṁ samayo, gilānā hoti bhikkhunī, ayaṁ tattha samayo.</span><br />
</p>
<p id="pli-tv-bu-pmc89p0">
<span class="pali m-text">Pācittiya 24. Āmisa</span><br />
</p>
<p id="pli-tv-bu-pmc89p1">
<span class="pali m-text">Yo pana bhikkhu evaṁ vadeyya “āmisahetu therā bhikkhū bhikkhuniyo ovadantī”ti, pācittiyaṁ.</span><br />
</p>
<p id="pli-tv-bu-pmc90p0">
<span class="pali m-text">Pācittiya 25. Cīvaradāna</span><br />
</p>
<p id="pli-tv-bu-pmc90p1">
<span class="pali m-text">Yo pana bhikkhu aññātikāya bhikkhuniyā cīvaraṁ dadeyya aññatra pārivattakā, pācittiyaṁ.</span><br />
</p>
<p id="pli-tv-bu-pmc91p0">
<span class="pali m-text">Pācittiya 26. Cīvarasibbana</span><br />
</p>
<p id="pli-tv-bu-pmc91p1">
<span class="pali m-text">Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyaṁ.</span><br />
</p>
<p id="pli-tv-bu-pmc92p0">
<span class="pali m-text">Pācittiya 27. Saṁvidhāna</span><br />
</p>
<p id="pli-tv-bu-pmc92p1">
<span class="pali m-text">Yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya antamaso gāmantarampi aññatra samayā, pācittiyaṁ.</span><br />
</p>
<p id="pli-tv-bu-pmc92p2">
<span class="pali m-text">Tatthāyaṁ samayo, satthagamanīyo hoti maggo, sāsaṅkasammato, sappaṭibhayo, ayaṁ tattha samayo.</span><br />
</p>
<p id="pli-tv-bu-pmc93p0">
<span class="pali m-text">Pācittiya 28. Nāvābhiruhana</span><br />
</p>
<p id="pli-tv-bu-pmc93p1">
<span class="pali m-text">Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya uddhaṅgāminiṁ vā adhogāminiṁ vā aññatra tiriyaṁ taraṇāya, pācittiyaṁ.</span><br />
</p>
<p id="pli-tv-bu-pmc94p0">
<span class="pali m-text">Pācittiya 29. Paripācita</span><br />
</p>
<p id="pli-tv-bu-pmc94p1">
<span class="pali m-text">Yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya aññatra pubbe gihisamārambhā, pācittiyaṁ.</span><br />
</p>
<p id="pli-tv-bu-pmc95p0">
<span class="pali m-text">Pācittiya 30. Rahonisajja</span><br />
</p>
<p id="pli-tv-bu-pmc95p1">
<span class="pali m-text">Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyaṁ.</span><br />
</p>
<p id="pli-tv-bu-pmc95p2">
<span class="pali m-text">Ovādavaggo tatiyo</span><br />
</p>
<p id="pli-tv-bu-pmc96p0p1">
<span class="pali m-text">Chapter 4. Bhojanavaggo</span><br />
</p>
<p id="pli-tv-bu-pmc96p0p2">
<span class="pali m-text">Pācittiya 31. Āvasathapiṇḍa</span><br />
</p>
<p id="pli-tv-bu-pmc96p1">
<span class="pali m-text">Agilānena bhikkhunā eko āvasathapiṇḍo bhuñjitabbo.</span><br />
</p>
<p id="pli-tv-bu-pmc96p2">
<span class="pali m-text">Tato ce uttari bhuñjeyya, pācittiyaṁ.</span><br />
</p>
<p id="pli-tv-bu-pmc97p0">
<span class="pali m-text">Pācittiya 32. Gaṇabhojana</span><br />
</p>
<p id="pli-tv-bu-pmc97p1">
<span class="pali m-text">Gaṇabhojane aññatra samayā pācittiyaṁ.</span><br />
</p>
<p id="pli-tv-bu-pmc97p2">
<span class="pali m-text">Tatthāyaṁ samayo, gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo, ayaṁ tattha samayo.</span><br />
</p>
<p id="pli-tv-bu-pmc98p0">
<span class="pali m-text">Pācittiya 33. Paramparabhojana</span><br />
</p>
<p id="pli-tv-bu-pmc98p1">
<span class="pali m-text">Paramparabhojane aññatra samayā pācittiyaṁ.</span><br />
</p>
<p id="pli-tv-bu-pmc98p2">
<span class="pali m-text">Tatthāyaṁ samayo, gilānasamayo, cīvaradānasamayo, cīvarakārasamayo, ayaṁ tattha samayo.</span><br />
</p>
<p id="pli-tv-bu-pmc99p0">
<span class="pali m-text">Pācittiya 34. Kāṇamātu</span><br />
</p>
<p id="pli-tv-bu-pmc99p1">
<span class="pali m-text">Bhikkhuṁ paneva kulaṁ upagataṁ pūvehi vā manthehi vā abhihaṭṭhuṁ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttari paṭiggaṇheyya, pācittiyaṁ.</span><br />
</p>
<p id="pli-tv-bu-pmc99p2">
<span class="pali m-text">Dvattipattapūre paṭiggahetvā tato nīharitvā bhikkhūhi saddhiṁ saṁvibhajitabbaṁ, ayaṁ tattha sāmīci.</span><br />
</p>
<p id="pli-tv-bu-pmc100p0">
<span class="pali m-text">Pācittiya 35. Paṭhamapavāraṇā</span><br />
</p>
<p id="pli-tv-bu-pmc100p1">
<span class="pali m-text">Yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.</span><br />
</p>
<p id="pli-tv-bu-pmc101p0">
<span class="pali m-text">Pācittiya 36. Dutiyapavāraṇā</span><br />
</p>
<p id="pli-tv-bu-pmc101p1">
<span class="pali m-text">Yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya “handa bhikkhu khāda vā bhuñja vā”ti jānaṁ āsādanāpekkho, bhuttasmiṁ pācittiyaṁ.</span><br />
</p>
<p id="pli-tv-bu-pmc102p0">
<span class="pali m-text">Pācittiya 37. Vikālabhojana</span><br />
</p>
<p id="pli-tv-bu-pmc102p1">
<span class="pali m-text">Yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.</span><br />
</p>
<p id="pli-tv-bu-pmc103p0">
<span class="pali m-text">Pācittiya 38. Sannidhikāraka</span><br />
</p>
<p id="pli-tv-bu-pmc103p1">
<span class="pali m-text">Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.</span><br />
</p>
<p id="pli-tv-bu-pmc104p0">
<span class="pali m-text">Pācittiya 39. Paṇītabhojana</span><br />
</p>
<p id="pli-tv-bu-pmc104p1">
<span class="pali m-text">Yāni kho pana tāni paṇītabhojanāni, seyyathidaṁ—sappi, navanītaṁ, telaṁ, madhu, phāṇitaṁ, maccho, maṁsaṁ, khīraṁ, dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṁ.</span><br />
</p>
<p id="pli-tv-bu-pmc105p0">
<span class="pali m-text">Pācittiya 40. Dantapona</span><br />
</p>
<p id="pli-tv-bu-pmc105p1">
<span class="pali m-text">Yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā, pācittiyaṁ.</span><br />
</p>
<p id="pli-tv-bu-pmc105p2">
<span class="pali m-text">Bhojanavaggo catuttho</span><br />
</p>
<p id="pli-tv-bu-pmc106p0p1">
<span class="pali m-text">Chapter 5. Acelaka</span><br />
</p>
<p id="pli-tv-bu-pmc106p0p2">
<span class="pali m-text">Pācittiya 41. Acelaka</span><br />
</p>
<p id="pli-tv-bu-pmc106p1">
<span class="pali m-text">Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyaṁ.</span><br />
</p>
<p id="pli-tv-bu-pmc107p0">
<span class="pali m-text">Pācittiya 42. Uyyojana</span><br />
</p>
<p id="pli-tv-bu-pmc107p1">
<span class="pali m-text">Yo pana bhikkhu bhikkhuṁ “ehāvuso, gāmaṁ vā nigamaṁ vā piṇḍāya pavisissāmā”ti tassa dāpetvā vā adāpetvā vā uyyojeyya “gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī”ti etadeva paccayaṁ karitvā anaññaṁ, pācittiyaṁ.</span><br />
</p>
<p id="pli-tv-bu-pmc108p0">
<span class="pali m-text">Pācittiya 43. Sabhojana</span><br />
</p>
<p id="pli-tv-bu-pmc108p1">
<span class="pali m-text">Yo pana bhikkhu sabhojane kule anupakhajja nisajjaṁ kappeyya, pācittiyaṁ.</span><br />
</p>
<p id="pli-tv-bu-pmc109p0">
<span class="pali m-text">Pācittiya 44. Rahopaṭicchanna</span><br />
</p>
<p id="pli-tv-bu-pmc109p1">
<span class="pali m-text">Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyaṁ.</span><br />
</p>
<p id="pli-tv-bu-pmc110p0">
<span class="pali m-text">Pācittiya 45. Rahonisajja</span><br />
</p>
<p id="pli-tv-bu-pmc110p1">
<span class="pali m-text">Yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyaṁ.</span><br />
</p>
<p id="pli-tv-bu-pmc111p0">
<span class="pali m-text">Pācittiya 46. Cāritta</span><br />
</p>
<p id="pli-tv-bu-pmc111p1">
<span class="pali m-text">Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya aññatra samayā, pācittiyaṁ.</span><br />
</p>
<p id="pli-tv-bu-pmc111p2">
<span class="pali m-text">Tatthāyaṁ samayo, cīvaradānasamayo, cīvarakārasamayo, ayaṁ tattha samayo.</span><br />
</p>
<p id="pli-tv-bu-pmc112p0">
<span class="pali m-text">Pācittiya 47. Mahānāma</span><br />
</p>
<p id="pli-tv-bu-pmc112p1">
<span class="pali m-text">Agilānena bhikkhunā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṁ.</span><br />
</p>
<p id="pli-tv-bu-pmc113p0">
<span class="pali m-text">Pācittiya 48. Uyyuttasenā</span><br />
</p>
<p id="pli-tv-bu-pmc113p1">
<span class="pali m-text">Yo pana bhikkhu uyyuttaṁ senaṁ dassanāya gaccheyya aññatra tathārūpappaccayā, pācittiyaṁ.</span><br />
</p>
<p id="pli-tv-bu-pmc114p0">
<span class="pali m-text">Pācittiya 49. Senāvāsa</span><br />
</p>
<p id="pli-tv-bu-pmc114p1">
<span class="pali m-text">Siyā ca tassa bhikkhuno kocideva paccayo senaṁ gamanāya, dirattatirattaṁ tena bhikkhunā senāya vasitabbaṁ.</span><br />
</p>
<p id="pli-tv-bu-pmc114p2">
<span class="pali m-text">Tato ce uttari vaseyya, pācittiyaṁ.</span><br />
</p>
<p id="pli-tv-bu-pmc115p0">
<span class="pali m-text">Pācittiya 50. Uyyodhika</span><br />
</p>
<p id="pli-tv-bu-pmc115p1">
<span class="pali m-text">Dirattatirattaṁ ce bhikkhu senāya vasamāno uyyodhikaṁ vā balaggaṁ vā senābyūhaṁ vā anīkadassanaṁ vā gaccheyya, pācittiyaṁ.</span><br />
</p>
<p id="pli-tv-bu-pmc115p2">
<span class="pali m-text">Acelakavaggo pañcamo</span><br />
</p>
<p id="pli-tv-bu-pmc116p0p1">
<span class="pali m-text">Chapter 6. Surāpāna</span><br />
</p>
<p id="pli-tv-bu-pmc116p0p2">
<span class="pali m-text">Pācittiya 51. Surāpāna</span><br />
</p>
<p id="pli-tv-bu-pmc116p1">
<span class="pali m-text">Surāmerayapāne pācittiyaṁ.</span><br />
</p>
<p id="pli-tv-bu-pmc117p0">
<span class="pali m-text">Pācittiya 52. Aṅgulipatodaka</span><br />
</p>
<p id="pli-tv-bu-pmc117p1">
<span class="pali m-text">Aṅgulipatodake pācittiyaṁ.</span><br />
</p>
<p id="pli-tv-bu-pmc118p0">
<span class="pali m-text">Pācittiya 53. Hasadhamma</span><br />
</p>
<p id="pli-tv-bu-pmc118p1">
<span class="pali m-text">Udake hasadhamme pācittiyaṁ.</span><br />
</p>
<p id="pli-tv-bu-pmc119p0">
<span class="pali m-text">Pācittiya 54. Anādariya</span><br />
</p>
<p id="pli-tv-bu-pmc119p1">
<span class="pali m-text">Anādariye pācittiyaṁ.</span><br />
</p>
<p id="pli-tv-bu-pmc120p0">
<span class="pali m-text">Pācittiya 55. Bhiṁsāpana</span><br />
</p>
<p id="pli-tv-bu-pmc120p1">
<span class="pali m-text">Yo pana bhikkhu bhikkhuṁ bhiṁsāpeyya, pācittiyaṁ.</span><br />
</p>
<p id="pli-tv-bu-pmc121p0">
<span class="pali m-text">Pācittiya 56. Joti</span><br />
</p>
<p id="pli-tv-bu-pmc121p1">
<span class="pali m-text">Yo pana bhikkhu agilāno visibbanāpekkho jotiṁ samādaheyya vā samādahāpeyya vā aññatra tathārūpappaccayā, pācittiyaṁ.</span><br />
</p>
<p id="pli-tv-bu-pmc122p0">
<span class="pali m-text">Pācittiya 57. Nahāna</span><br />
</p>
<p id="pli-tv-bu-pmc122p1">
<span class="pali m-text">Yo pana bhikkhu orenaddhamāsaṁ nahāyeyya aññatra samayā, pācittiyaṁ.</span><br />
</p>
<p id="pli-tv-bu-pmc122p2">
<span class="pali m-text">Tatthāyaṁ samayo “diyaḍḍho māso seso gimhāna”nti “vassānassa paṭhamo māso” iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṁ tattha samayo.</span><br />
</p>
<p id="pli-tv-bu-pmc123p0">
<span class="pali m-text">Pācittiya 58. Dubbaṇṇakaraṇa</span><br />
</p>
<p id="pli-tv-bu-pmc123p1">
<span class="pali m-text">Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ nīlaṁ vā kaddamaṁ vā kāḷasāmaṁ vā. Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyaṁ.</span><br />
</p>
<p id="pli-tv-bu-pmc124p0">
<span class="pali m-text">Pācittiya 59. Vikappana</span><br />
</p>
<p id="pli-tv-bu-pmc124p1">
<span class="pali m-text">Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ paribhuñjeyya, pācittiyaṁ.</span><br />
</p>
<p id="pli-tv-bu-pmc125p0">
<span class="pali m-text">Pācittiya 60. Apanidhāna</span><br />
</p>
<p id="pli-tv-bu-pmc125p1">
<span class="pali m-text">Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā antamaso hasāpekkhopi, pācittiyaṁ.</span><br />
</p>
<p id="pli-tv-bu-pmc125p2">
<span class="pali m-text">Surāpānavaggo chaṭṭho</span><br />
</p>
<p id="pli-tv-bu-pmc126p0p1">
<span class="pali m-text">Chapter 7. Sappāṇa</span><br />
</p>
<p id="pli-tv-bu-pmc126p0p2">
<span class="pali m-text">Pācittiya 61. Sañcicca</span><br />
</p>
<p id="pli-tv-bu-pmc126p1">
<span class="pali m-text">Yo pana bhikkhu sañcicca pāṇaṁ jīvitā voropeyya, pācittiyaṁ.</span><br />
</p>
<p id="pli-tv-bu-pmc127p0">
<span class="pali m-text">Pācittiya 62. Sappāṇaka</span><br />
</p>
<p id="pli-tv-bu-pmc127p1">
<span class="pali m-text">Yo pana bhikkhu jānaṁ sappāṇakaṁ udakaṁ paribhuñjeyya, pācittiyaṁ.</span><br />
</p>
<p id="pli-tv-bu-pmc128p0">
<span class="pali m-text">Pācittiya 63. Ukkoṭana</span><br />
</p>
<p id="pli-tv-bu-pmc128p1">
<span class="pali m-text">Yo pana bhikkhu jānaṁ yathādhammaṁ nihatādhikaraṇaṁ punakammāya ukkoṭeyya, pācittiyaṁ.</span><br />
</p>
<p id="pli-tv-bu-pmc129p0">
<span class="pali m-text">Pācittiya 64. Duṭṭhulla</span><br />
</p>
<p id="pli-tv-bu-pmc129p1">
<span class="pali m-text">Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyaṁ.</span><br />
</p>
<p id="pli-tv-bu-pmc130p0">
<span class="pali m-text">Pācittiya 65. Ūnavīsativassa</span><br />
</p>
<p id="pli-tv-bu-pmc130p1">
<span class="pali m-text">Yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno, te ca bhikkhū gārayhā, idaṁ tasmiṁ pācittiyaṁ.</span><br />
</p>
<p id="pli-tv-bu-pmc131p0">
<span class="pali m-text">Pācittiya 66. Theyyasattha</span><br />
</p>
<p id="pli-tv-bu-pmc131p1">
<span class="pali m-text">Yo pana bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjeyya antamaso gāmantarampi, pācittiyaṁ.</span><br />
</p>
<p id="pli-tv-bu-pmc132p0">
<span class="pali m-text">Pācittiya 67. Saṁvidhāna</span><br />
</p>
<p id="pli-tv-bu-pmc132p1">
<span class="pali m-text">Yo pana bhikkhu mātugāmena saddhiṁ saṁvidhāya ekaddhānamaggaṁ paṭipajjeyya antamaso gāmantarampi, pācittiyaṁ.</span><br />
</p>
<p id="pli-tv-bu-pmc133p0">
<span class="pali m-text">Pācittiya 68. Ariṭṭha</span><br />
</p>
<p id="pli-tv-bu-pmc133p1">
<span class="pali m-text">Yo pana bhikkhu evaṁ vadeyya</span><br />
</p>
<p id="pli-tv-bu-pmc133p2">
<span class="pali m-text">“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti,</span><br />
</p>
<p id="pli-tv-bu-pmc133p3">
<span class="pali m-text">so bhikkhu bhikkhūhi evamassa vacanīyo</span><br />
</p>
<p id="pli-tv-bu-pmc133p4">
<span class="pali m-text">“māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya,</span><br />
</p>
<p id="pli-tv-bu-pmc133p5">
<span class="pali m-text">anekapariyāyenāvuso antarāyikā dhammā antarāyikā vuttā bhagavatā, alañca pana te paṭisevato antarāyāyā”ti.</span><br />
</p>
<p id="pli-tv-bu-pmc133p6">
<span class="pali m-text">Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya.</span><br />
</p>
<p id="pli-tv-bu-pmc133p7">
<span class="pali m-text">Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ.</span><br />
</p>
<p id="pli-tv-bu-pmc133p8">
<span class="pali m-text">No ce paṭinissajjeyya, pācittiyaṁ.</span><br />
</p>
<p id="pli-tv-bu-pmc134p0">
<span class="pali m-text">Pācittiya 69. Ukkhittasambhoga</span><br />
</p>
<p id="pli-tv-bu-pmc134p1">
<span class="pali m-text">Yo pana bhikkhu jānaṁ tathāvādinā bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā, saṁvaseyya vā, saha vā seyyaṁ kappeyya, pācittiyaṁ.</span><br />
</p>
<p id="pli-tv-bu-pmc135p0">
<span class="pali m-text">Pācittiya 70. Kaṇṭaka</span><br />
</p>
<p id="pli-tv-bu-pmc135p1">
<span class="pali m-text">Samaṇuddesopi ce evaṁ vadeyya</span><br />
</p>
<p id="pli-tv-bu-pmc135p2">
<span class="pali m-text">“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti,</span><br />
</p>
<p id="pli-tv-bu-pmc135p3">
<span class="pali m-text">so samaṇuddeso bhikkhūhi evamassa vacanīyo</span><br />
</p>
<p id="pli-tv-bu-pmc135p4">
<span class="pali m-text">“māvuso, samaṇuddesa evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya,</span><br />
</p>
<p id="pli-tv-bu-pmc135p5">
<span class="pali m-text">anekapariyāyenāvuso, samaṇuddesa antarāyikā dhammā antarāyikā vuttā bhagavatā, alañca pana te paṭisevato antarāyāyā”ti,</span><br />
</p>
<p id="pli-tv-bu-pmc135p6">
<span class="pali m-text">evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo</span><br />
</p>
<p id="pli-tv-bu-pmc135p7">
<span class="pali m-text">“ajjatagge te, āvuso, samaṇuddesa na ceva so bhagavā satthā apadisitabbo,</span><br />
</p>
<p id="pli-tv-bu-pmc135p8">
<span class="pali m-text">yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ, sāpi te natthi,</span><br />
</p>
<p id="pli-tv-bu-pmc135p9">
<span class="pali m-text">cara pire, vinassā”ti.</span><br />
</p>
<p id="pli-tv-bu-pmc135p10">
<span class="pali m-text">Yo pana bhikkhu jānaṁ tathānāsitaṁ samaṇuddesaṁ upalāpeyya vā, upaṭṭhāpeyya vā, sambhuñjeyya vā, saha vā seyyaṁ kappeyya, pācittiyaṁ.</span><br />
</p>
<p id="pli-tv-bu-pmc135p11">
<span class="pali m-text">Sappāṇakavaggo sattamo</span><br />
</p>
<p id="pli-tv-bu-pmc136p0p1">
<span class="pali m-text">Chapter 8. Sahadhammika</span><br />
</p>
<p id="pli-tv-bu-pmc136p0p2">
<span class="pali m-text">Pācittiya 71. Sahadhammika</span><br />
</p>
<p id="pli-tv-bu-pmc136p1">
<span class="pali m-text">Yo pana bhikkhu bhikkhūhi sahadhammikaṁ vuccamāno evaṁ vadeyya “na tāvāhaṁ, āvuso, etasmiṁ sikkhāpade sikkhissāmi, yāva na aññaṁ bhikkhuṁ byattaṁ vinayadharaṁ paripucchāmī”ti, pācittiyaṁ.</span><br />
</p>
<p id="pli-tv-bu-pmc136p2">
<span class="pali m-text">Sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ, ayaṁ tattha sāmīci.</span><br />
</p>
<p id="pli-tv-bu-pmc137p0">
<span class="pali m-text">Pācittiya 72. Vilekhana</span><br />
</p>
<p id="pli-tv-bu-pmc137p1">
<span class="pali m-text">Yo pana bhikkhu pātimokkhe uddissamāne evaṁ vadeyya “kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī”ti, sikkhāpadavivaṇṇake pācittiyaṁ.</span><br />
</p>
<p id="pli-tv-bu-pmc138p0">
<span class="pali m-text">Pācittiya 73. Mohana</span><br />
</p>
<p id="pli-tv-bu-pmc138p1">
<span class="pali m-text">Yo pana bhikkhu anvaddhamāsaṁ pātimokkhe uddissamāne evaṁ vadeyya</span><br />
</p>
<p id="pli-tv-bu-pmc138p2">
<span class="pali m-text">“idāneva kho ahaṁ jānāmi, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī”ti.</span><br />
</p>
<p id="pli-tv-bu-pmc138p3">
<span class="pali m-text">Tañce bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṁ āpanno, tañca yathādhammo kāretabbo, uttari cassa moho āropetabbo</span><br />
</p>
<p id="pli-tv-bu-pmc138p4">
<span class="pali m-text">“tassa te, āvuso, alābhā, tassa te dulladdhaṁ, yaṁ tvaṁ pātimokkhe uddissamānena sādhukaṁ aṭṭhiṁ katvā manasi karosī”ti,</span><br />
</p>
<p id="pli-tv-bu-pmc138p5">
<span class="pali m-text">idaṁ tasmiṁ mohanake pācittiyaṁ.</span><br />
</p>
<p id="pli-tv-bu-pmc139p0">
<span class="pali m-text">Pācittiya 74. Pahāra</span><br />
</p>
<p id="pli-tv-bu-pmc139p1">
<span class="pali m-text">Yo pana bhikkhu bhikkhussa kupito anattamano pahāraṁ dadeyya, pācittiyaṁ.</span><br />
</p>
<p id="pli-tv-bu-pmc140p0">
<span class="pali m-text">Pācittiya 75. Talasattika</span><br />
</p>
<p id="pli-tv-bu-pmc140p1">
<span class="pali m-text">Yo pana bhikkhu bhikkhussa kupito anattamano talasattikaṁ uggireyya, pācittiyaṁ.</span><br />
</p>
<p id="pli-tv-bu-pmc141p0">
<span class="pali m-text">Pācittiya 76. Amūlaka</span><br />
</p>
<p id="pli-tv-bu-pmc141p1">
<span class="pali m-text">Yo pana bhikkhu bhikkhuṁ amūlakena saṅghādisesena anuddhaṁseyya, pācittiyaṁ.</span><br />
</p>
<p id="pli-tv-bu-pmc142p0">
<span class="pali m-text">Pācittiya 77. Sañcicca</span><br />
</p>
<p id="pli-tv-bu-pmc142p1">
<span class="pali m-text">Yo pana bhikkhu bhikkhussa sañcicca kukkuccaṁ upadaheyya “itissa muhuttampi aphāsu bhavissatī”ti etadeva paccayaṁ karitvā anaññaṁ, pācittiyaṁ.</span><br />
</p>
<p id="pli-tv-bu-pmc143p0">
<span class="pali m-text">Pācittiya 78. Upassuti</span><br />
</p>
<p id="pli-tv-bu-pmc143p1">
<span class="pali m-text">Yo pana bhikkhu bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭheyya “yaṁ ime bhaṇissanti, taṁ sossāmī”ti etadeva paccayaṁ karitvā anaññaṁ, pācittiyaṁ.</span><br />
</p>
<p id="pli-tv-bu-pmc144p0">
<span class="pali m-text">Pācittiya 79. Kammappaṭibāhana</span><br />
</p>
<p id="pli-tv-bu-pmc144p1">
<span class="pali m-text">Yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyaṁ.</span><br />
</p>
<p id="pli-tv-bu-pmc145p0">
<span class="pali m-text">Pācittiya 80. Chandaṁadatvāgamana</span><br />
</p>
<p id="pli-tv-bu-pmc145p1">
<span class="pali m-text">Yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyaṁ.</span><br />
</p>
<p id="pli-tv-bu-pmc146p0">
<span class="pali m-text">Pācittiya 81. Dubbala</span><br />
</p>
<p id="pli-tv-bu-pmc146p1">
<span class="pali m-text">Yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya “yathāsanthutaṁ bhikkhū saṅghikaṁ lābhaṁ pariṇāmentī”ti, pācittiyaṁ.</span><br />
</p>
<p id="pli-tv-bu-pmc147p0">
<span class="pali m-text">Pācittiya 82. Pariṇāmana</span><br />
</p>
<p id="pli-tv-bu-pmc147p1">
<span class="pali m-text">Yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyaṁ.</span><br />
</p>
<p id="pli-tv-bu-pmc147p2">
<span class="pali m-text">Sahadhammikavaggo aṭṭhamo</span><br />
</p>
<p id="pli-tv-bu-pmc148p0p1">
<span class="pali m-text">Chapter 9. Ratana</span><br />
</p>
<p id="pli-tv-bu-pmc148p0p2">
<span class="pali m-text">Pācittiya 83. Antepura</span><br />
</p>
<p id="pli-tv-bu-pmc148p1">
<span class="pali m-text">Yo pana bhikkhu rañño khattiyassa muddhābhisittassa anikkhantarājake aniggataratanake pubbe appaṭisaṁvidito indakhīlaṁ atikkāmeyya, pācittiyaṁ.</span><br />
</p>
<p id="pli-tv-bu-pmc149p0">
<span class="pali m-text">Pācittiya 84. Ratana</span><br />
</p>
<p id="pli-tv-bu-pmc149p1">
<span class="pali m-text">Yo pana bhikkhu ratanaṁ vā ratanasammataṁ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṁ.</span><br />
</p>
<p id="pli-tv-bu-pmc149p2">
<span class="pali m-text">Ratanaṁ vā pana bhikkhunā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṁ “yassa bhavissati, so harissatī”ti, ayaṁ tattha sāmīci.</span><br />
</p>
<p id="pli-tv-bu-pmc150p0">
<span class="pali m-text">Pācittiya 85. Vikālagāmappavesana</span><br />
</p>
<p id="pli-tv-bu-pmc150p1">
<span class="pali m-text">Yo pana bhikkhu santaṁ bhikkhuṁ anāpucchāvikāle gāmaṁ paviseyya aññatra tathārūpā accāyikā karaṇīyā, pācittiyaṁ.</span><br />
</p>
<p id="pli-tv-bu-pmc151p0">
<span class="pali m-text">Pācittiya 86. Sūcighara</span><br />
</p>
<p id="pli-tv-bu-pmc151p1">
<span class="pali m-text">Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya, bhedanakaṁ pācittiyaṁ.</span><br />
</p>
<p id="pli-tv-bu-pmc152p0">
<span class="pali m-text">Pācittiya 87. Mañcapīṭha</span><br />
</p>
<p id="pli-tv-bu-pmc152p1">
<span class="pali m-text">Navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena aññatra heṭṭhimāya aṭaniyā. Taṁ atikkāmayato chedanakaṁ pācittiyaṁ.</span><br />
</p>
<p id="pli-tv-bu-pmc153p0">
<span class="pali m-text">Pācittiya 88. Tūlonaddha</span><br />
</p>
<p id="pli-tv-bu-pmc153p1">
<span class="pali m-text">Yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyaṁ.</span><br />
</p>
<p id="pli-tv-bu-pmc154p0">
<span class="pali m-text">Pācittiya 89. Nisīdana</span><br />
</p>
<p id="pli-tv-bu-pmc154p1">
<span class="pali m-text">Nisīdanaṁ pana bhikkhunā kārayamānena pamāṇikaṁ kāretabbaṁ, tatridaṁ pamāṇaṁ, dīghaso dve vidatthiyo sugatavidatthiyā, tiriyaṁ diyaḍḍhaṁ, dasā vidatthi. Taṁ atikkāmayato chedanakaṁ pācittiyaṁ.</span><br />
</p>
<p id="pli-tv-bu-pmc155p0">
<span class="pali m-text">Pācittiya 90. Kaṇḍuppaṭicchādi</span><br />
</p>
<p id="pli-tv-bu-pmc155p1">
<span class="pali m-text">Kaṇḍuppaṭicchādiṁ pana bhikkhunā kārayamānena pamāṇikā kāretabbā, tatridaṁ pamāṇaṁ, dīghaso catasso vidatthiyo sugatavidatthiyā, tiriyaṁ dve vidatthiyo. Taṁ atikkāmayato chedanakaṁ pācittiyaṁ.</span><br />
</p>
<p id="pli-tv-bu-pmc156p0">
<span class="pali m-text">Pācittiya 91. Vassikasāṭika</span><br />
</p>
<p id="pli-tv-bu-pmc156p1">
<span class="pali m-text">Vassikasāṭikaṁ pana bhikkhunā kārayamānena pamāṇikā kāretabbā, tatridaṁ pamāṇaṁ, dīghaso cha vidatthiyo sugatavidatthiyā, tiriyaṁ aḍḍhateyyā. Taṁ atikkāmayato chedanakaṁ pācittiyaṁ.</span><br />
</p>
<p id="pli-tv-bu-pmc157p0">
<span class="pali m-text">Pācittiya 92. Nanda</span><br />
</p>
<p id="pli-tv-bu-pmc157p1">
<span class="pali m-text">Yo pana bhikkhu sugatacīvarappamāṇaṁ cīvaraṁ kārāpeyya, atirekaṁ vā, chedanakaṁ pācittiyaṁ.</span><br />
</p>
<p id="pli-tv-bu-pmc157p2">
<span class="pali m-text">Tatridaṁ sugatassa sugatacīvarappamāṇaṁ, dīghaso nava vidatthiyo sugatavidatthiyā, tiriyaṁ cha vidatthiyo, idaṁ sugatassa sugatacīvarapamāṇanti.</span><br />
</p>
<p id="pli-tv-bu-pmc157p3">
<span class="pali m-text">Ratanavaggo navamo</span><br />
</p>
<p id="pli-tv-bu-pmc158p1">
<span class="pali m-text">Uddiṭṭhā kho āyasmanto dvenavuti pācittiyā dhammā.</span><br />
</p>
<p id="pli-tv-bu-pmc158p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc158p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc158p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc158p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc158p6">
<span class="pali m-text">Pācittiyā niṭṭhitā</span><br />
</p>
<p id="pli-tv-bu-pmc159p0">
<span class="pali m-text">Pāṭidesanīya</span><br />
</p>
<p id="pli-tv-bu-pmc159p1">
<span class="pali m-text">Ime kho panāyasmanto cattāro pāṭidesanīyā dhammā uddesaṁ āgacchanti.</span><br />
</p>
<p id="pli-tv-bu-pmc160p0">
<span class="pali m-text">Pāṭidesanīya 1. Paṭhamapāṭidesanīya</span><br />
</p>
<p id="pli-tv-bu-pmc160p1">
<span class="pali m-text">Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā</span><br />
</p>
<p id="pli-tv-bu-pmc160p2">
<span class="pali m-text">“gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.</span><br />
</p>
<p id="pli-tv-bu-pmc161p0">
<span class="pali m-text">Pāṭidesanīya 2. Dutiyapāṭidesanīya</span><br />
</p>
<p id="pli-tv-bu-pmc161p1">
<span class="pali m-text">Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti “idha sūpaṁ detha, idha odanaṁ dethā”ti. Tehi bhikkhūhi sā bhikkhunī apasādetabbā “apasakka tāva bhagini, yāva bhikkhū bhuñjantī”ti. Ekassapi ce bhikkhuno na paṭibhāseyya taṁ bhikkhuniṁ apasādetuṁ “apasakka tāva bhagini, yāva bhikkhū bhuñjantī”ti, paṭidesetabbaṁ tehi bhikkhūhi</span><br />
</p>
<p id="pli-tv-bu-pmc161p2">
<span class="pali m-text">“gārayhaṁ, āvuso, dhammaṁ āpajjimhā asappāyaṁ pāṭidesanīyaṁ, taṁ paṭidesemā”ti.</span><br />
</p>
<p id="pli-tv-bu-pmc162p0">
<span class="pali m-text">Pāṭidesanīya 3. Tatiyapāṭidesanīya</span><br />
</p>
<p id="pli-tv-bu-pmc162p1">
<span class="pali m-text">Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā, bhojanīyaṁ vā sahatthā paṭiggahetvā khādeyya vā, bhuñjeyya vā, paṭidesetabbaṁ tena bhikkhunā</span><br />
</p>
<p id="pli-tv-bu-pmc162p2">
<span class="pali m-text">“gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.</span><br />
</p>
<p id="pli-tv-bu-pmc163p0">
<span class="pali m-text">Pāṭidesanīya 4. Catutthapāṭidesanīya</span><br />
</p>
<p id="pli-tv-bu-pmc163p1">
<span class="pali m-text">Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṁviditaṁ khādanīyaṁ vā, bhojanīyaṁ vā ajjhārāme sahatthā paṭiggahetvā agilāno khādeyya vā, bhuñjeyya vā, paṭidesetabbaṁ tena bhikkhunā</span><br />
</p>
<p id="pli-tv-bu-pmc163p2">
<span class="pali m-text">“gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.</span><br />
</p>
<p id="pli-tv-bu-pmc164p1">
<span class="pali m-text">Uddiṭṭhā kho āyasmanto cattāro pāṭidesanīyā dhammā.</span><br />
</p>
<p id="pli-tv-bu-pmc164p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc164p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc164p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc164p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc164p6">
<span class="pali m-text">Pāṭidesanīyā niṭṭhitā</span><br />
</p>
<p id="pli-tv-bu-pmc165p0">
<span class="pali m-text">Sekhiya</span><br />
</p>
<p id="pli-tv-bu-pmc165p1">
<span class="pali m-text">Ime kho panāyasmanto sekhiyā dhammā uddesaṁ āgacchanti.</span><br />
</p>
<p id="pli-tv-bu-pmc166p0p1">
<span class="pali m-text">Chapter 1. Parimaṇḍala</span><br />
</p>
<p id="pli-tv-bu-pmc166p0p2">
<span class="pali m-text">Sekhiya 1. Parimaṇḍala</span><br />
</p>
<p id="pli-tv-bu-pmc166p1">
<span class="pali m-text">Parimaṇḍalaṁ nivāsessāmīti sikkhā karaṇīyā.</span><br />
</p>
<p id="pli-tv-bu-pmc167p0">
<span class="pali m-text">Sekhiya 2.</span><br />
</p>
<p id="pli-tv-bu-pmc167p1">
<span class="pali m-text">Parimaṇḍalaṁ pārupissāmīti sikkhā karaṇīyā.</span><br />
</p>
<p id="pli-tv-bu-pmc168p0">
<span class="pali m-text">Sekhiya 3. Suppaṭicchanna</span><br />
</p>
<p id="pli-tv-bu-pmc168p1">
<span class="pali m-text">Suppaṭicchanno antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc169p0">
<span class="pali m-text">Sekhiya 4.</span><br />
</p>
<p id="pli-tv-bu-pmc169p1">
<span class="pali m-text">Suppaṭicchanno antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc170p0">
<span class="pali m-text">Sekhiya 5. Susaṁvuta</span><br />
</p>
<p id="pli-tv-bu-pmc170p1">
<span class="pali m-text">Susaṁvuto antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc171p0">
<span class="pali m-text">Sekhiya 6.</span><br />
</p>
<p id="pli-tv-bu-pmc171p1">
<span class="pali m-text">Susaṁvuto antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc172p0">
<span class="pali m-text">Sekhiya 7. Okkhittacakkhu</span><br />
</p>
<p id="pli-tv-bu-pmc172p1">
<span class="pali m-text">Okkhittacakkhu antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc173p0">
<span class="pali m-text">Sekhiya 8.</span><br />
</p>
<p id="pli-tv-bu-pmc173p1">
<span class="pali m-text">Okkhittacakkhu antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc174p0">
<span class="pali m-text">Sekhiya 9. Ukkhittaka</span><br />
</p>
<p id="pli-tv-bu-pmc174p1">
<span class="pali m-text">Na ukkhittakāya antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc175p0">
<span class="pali m-text">Sekhiya 10.</span><br />
</p>
<p id="pli-tv-bu-pmc175p1">
<span class="pali m-text">Na ukkhittakāya antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc175p2">
<span class="pali m-text">Parimaṇḍalavaggo paṭhamo</span><br />
</p>
<p id="pli-tv-bu-pmc176p0p1">
<span class="pali m-text">Chapter 2. Ujjagghika</span><br />
</p>
<p id="pli-tv-bu-pmc176p0p2">
<span class="pali m-text">Sekhiya 11. Ujjagghika</span><br />
</p>
<p id="pli-tv-bu-pmc177p1">
<span class="pali m-text">Na ujjagghikāya antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc178p0">
<span class="pali m-text">Sekhiya 12.</span><br />
</p>
<p id="pli-tv-bu-pmc178p1">
<span class="pali m-text">Na ujjagghikāya antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc179p0">
<span class="pali m-text">Sekhiya 13. Uccasadda</span><br />
</p>
<p id="pli-tv-bu-pmc179p1">
<span class="pali m-text">Appasaddo antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc180p0">
<span class="pali m-text">Sekhiya 14.</span><br />
</p>
<p id="pli-tv-bu-pmc180p1">
<span class="pali m-text">Appasaddo antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc181p0">
<span class="pali m-text">Sekhiya 15. Kāyappacālaka</span><br />
</p>
<p id="pli-tv-bu-pmc181p1">
<span class="pali m-text">Na kāyappacālakaṁ antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc182p0">
<span class="pali m-text">Sekhiya 16.</span><br />
</p>
<p id="pli-tv-bu-pmc182p1">
<span class="pali m-text">Na kāyappacālakaṁ antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc183p0">
<span class="pali m-text">Sekhiya 17. Bāhuppacālaka</span><br />
</p>
<p id="pli-tv-bu-pmc183p1">
<span class="pali m-text">Na bāhuppacālakaṁ antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc184p0">
<span class="pali m-text">Sekhiya 18.</span><br />
</p>
<p id="pli-tv-bu-pmc184p1">
<span class="pali m-text">Na bāhuppacālakaṁ antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc185p0">
<span class="pali m-text">Sekhiya 19. Sīsappacālaka</span><br />
</p>
<p id="pli-tv-bu-pmc185p1">
<span class="pali m-text">Na sīsappacālakaṁ antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc186p0">
<span class="pali m-text">Sekhiya 20.</span><br />
</p>
<p id="pli-tv-bu-pmc186p1">
<span class="pali m-text">Na sīsappacālakaṁ antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc186p2">
<span class="pali m-text">Ujjagghikavaggo dutiyo</span><br />
</p>
<p id="pli-tv-bu-pmc187p0p1">
<span class="pali m-text">Chapter 3. Khambhakata</span><br />
</p>
<p id="pli-tv-bu-pmc187p0p2">
<span class="pali m-text">Sekhiya 21. Khambhakata</span><br />
</p>
<p id="pli-tv-bu-pmc187p1">
<span class="pali m-text">Na khambhakato antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc188p0">
<span class="pali m-text">Sekhiya 22.</span><br />
</p>
<p id="pli-tv-bu-pmc188p1">
<span class="pali m-text">Na khambhakato antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc189p0">
<span class="pali m-text">Sekhiya 23. Oguṇṭhita</span><br />
</p>
<p id="pli-tv-bu-pmc189p1">
<span class="pali m-text">Na oguṇṭhito antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc190p0">
<span class="pali m-text">Sekhiya 24.</span><br />
</p>
<p id="pli-tv-bu-pmc191p1">
<span class="pali m-text">Na oguṇṭhito antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc192p0">
<span class="pali m-text">Sekhiya 25. Ukkuṭika</span><br />
</p>
<p id="pli-tv-bu-pmc192p1">
<span class="pali m-text">Na ukkuṭikāya antaraghare gamissāmīti sikkhā karaṇīyā.</span><br />
</p>
<p id="pli-tv-bu-pmc193p0">
<span class="pali m-text">Sekhiya 26. Pallatthika</span><br />
</p>
<p id="pli-tv-bu-pmc193p1">
<span class="pali m-text">Na pallatthikāya antaraghare nisīdissāmīti sikkhā karaṇīyā.</span><br />
</p>
<p id="pli-tv-bu-pmc194p0">
<span class="pali m-text">Sekhiya 27. Sakkaccapaṭiggahaṇa</span><br />
</p>
<p id="pli-tv-bu-pmc194p1">
<span class="pali m-text">Sakkaccaṁ piṇḍapātaṁ paṭiggahessāmīti sikkhā karaṇīyā.</span><br />
</p>
<p id="pli-tv-bu-pmc195p0">
<span class="pali m-text">Sekhiya 28. Pattasaññīpaṭiggahaṇa</span><br />
</p>
<p id="pli-tv-bu-pmc195p1">
<span class="pali m-text">Pattasaññī piṇḍapātaṁ paṭiggahessāmīti sikkhā karaṇīyā.</span><br />
</p>
<p id="pli-tv-bu-pmc196p0">
<span class="pali m-text">Sekhiya 29. Samasūpakapaṭiggahaṇa</span><br />
</p>
<p id="pli-tv-bu-pmc196p1">
<span class="pali m-text">Samasūpakaṁ piṇḍapātaṁ paṭiggahessāmīti sikkhā karaṇīyā.</span><br />
</p>
<p id="pli-tv-bu-pmc197p0">
<span class="pali m-text">Sekhiya 30. Samatittika</span><br />
</p>
<p id="pli-tv-bu-pmc197p1">
<span class="pali m-text">Samatittikaṁ piṇḍapātaṁ paṭiggahessāmīti sikkhā karaṇīyā.</span><br />
</p>
<p id="pli-tv-bu-pmc198p2">
<span class="pali m-text">Khambhakatavaggo tatiyo</span><br />
</p>
<p id="pli-tv-bu-pmc199p0p1">
<span class="pali m-text">Chapter 4. Sakkacca</span><br />
</p>
<p id="pli-tv-bu-pmc199p0p2">
<span class="pali m-text">Sekhiya 31. Sakkaccabhuñjana</span><br />
</p>
<p id="pli-tv-bu-pmc199p1">
<span class="pali m-text">Sakkaccaṁ piṇḍapātaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc200p0">
<span class="pali m-text">Sekhiya 32. Pattasaññībhuñjana</span><br />
</p>
<p id="pli-tv-bu-pmc200p1">
<span class="pali m-text">Pattasaññī piṇḍapātaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc201p0">
<span class="pali m-text">Sekhiya 33. Sapadāna</span><br />
</p>
<p id="pli-tv-bu-pmc201p1">
<span class="pali m-text">Sapadānaṁ piṇḍapātaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc202p0">
<span class="pali m-text">Sekhiya 34. Samasūpaka</span><br />
</p>
<p id="pli-tv-bu-pmc202p1">
<span class="pali m-text">Samasūpakaṁ piṇḍapātaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc203p0">
<span class="pali m-text">Sekhiya 35. Nathūpakata</span><br />
</p>
<p id="pli-tv-bu-pmc203p1">
<span class="pali m-text">Na thūpakato omadditvā piṇḍapātaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc204p0">
<span class="pali m-text">Sekhiya 36. Odanappaṭicchādana</span><br />
</p>
<p id="pli-tv-bu-pmc204p1">
<span class="pali m-text">Na sūpaṁ vā byañjanaṁ vā odanena paṭicchādessāmi bhiyyokamyataṁ upādāyāti sikkhā karaṇīyā.</span><br />
</p>
<p id="pli-tv-bu-pmc205p0">
<span class="pali m-text">Sekhiya 37. Sūpodanaviññatti</span><br />
</p>
<p id="pli-tv-bu-pmc205p1">
<span class="pali m-text">Na sūpaṁ vā odanaṁ vā agilāno attano atthāya viññāpetvā bhuñjissāmīti sikkhā karaṇīyā.</span><br />
</p>
<p id="pli-tv-bu-pmc206p0">
<span class="pali m-text">Sekhiya 38. Ujjhānasaññī</span><br />
</p>
<p id="pli-tv-bu-pmc206p1">
<span class="pali m-text">Na ujjhānasaññī paresaṁ pattaṁ olokessāmīti sikkhā karaṇīyā.</span><br />
</p>
<p id="pli-tv-bu-pmc207p0">
<span class="pali m-text">Sekhiya 39. Kabaḷa</span><br />
</p>
<p id="pli-tv-bu-pmc207p1">
<span class="pali m-text">Nātimahantaṁ kabaḷaṁ karissāmīti sikkhā karaṇīyā.</span><br />
</p>
<p id="pli-tv-bu-pmc208p0">
<span class="pali m-text">Sekhiya 40. Ālopa</span><br />
</p>
<p id="pli-tv-bu-pmc208p1">
<span class="pali m-text">Parimaṇḍalaṁ ālopaṁ karissāmīti sikkhā karaṇīyā.</span><br />
</p>
<p id="pli-tv-bu-pmc208p2">
<span class="pali m-text">Sakkaccavaggo catuttho</span><br />
</p>
<p id="pli-tv-bu-pmc209p0p1">
<span class="pali m-text">Chapter 5. Kabaḷa</span><br />
</p>
<p id="pli-tv-bu-pmc209p0p2">
<span class="pali m-text">Sekhiya 41. Anāhaṭa</span><br />
</p>
<p id="pli-tv-bu-pmc209p1">
<span class="pali m-text">Na anāhaṭe kabaḷe mukhadvāraṁ vivarissāmīti sikkhā karaṇīyā.</span><br />
</p>
<p id="pli-tv-bu-pmc210p0">
<span class="pali m-text">Sekhiya 42. Bhuñjamāna</span><br />
</p>
<p id="pli-tv-bu-pmc210p1">
<span class="pali m-text">Na bhuñjamāno sabbahatthaṁ mukhe pakkhipissāmīti sikkhā karaṇīyā.</span><br />
</p>
<p id="pli-tv-bu-pmc211p0">
<span class="pali m-text">Sekhiya 43. Sakabaḷa</span><br />
</p>
<p id="pli-tv-bu-pmc211p1">
<span class="pali m-text">Na sakabaḷena mukhena byāharissāmīti sikkhā karaṇīyā.</span><br />
</p>
<p id="pli-tv-bu-pmc212p0">
<span class="pali m-text">Sekhiya 44. Piṇḍukkhepaka</span><br />
</p>
<p id="pli-tv-bu-pmc212p1">
<span class="pali m-text">Na piṇḍukkhepakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc213p0">
<span class="pali m-text">Sekhiya 45. Kabaḷāvacchedaka</span><br />
</p>
<p id="pli-tv-bu-pmc213p1">
<span class="pali m-text">Na kabaḷāvacchedakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc214p0">
<span class="pali m-text">Sekhiya 46. Avagaṇḍakāraka</span><br />
</p>
<p id="pli-tv-bu-pmc214p1">
<span class="pali m-text">Na avagaṇḍakārakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc215p0">
<span class="pali m-text">Sekhiya 47. Hatthaniddhunaka</span><br />
</p>
<p id="pli-tv-bu-pmc215p1">
<span class="pali m-text">Na hatthaniddhunakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc216p0">
<span class="pali m-text">Sekhiya 48. Sitthāvakāraka</span><br />
</p>
<p id="pli-tv-bu-pmc216p1">
<span class="pali m-text">Na sitthāvakārakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc217p0">
<span class="pali m-text">Sekhiya 49. Jivhānicchāraka</span><br />
</p>
<p id="pli-tv-bu-pmc217p1">
<span class="pali m-text">Na jivhānicchārakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc218p0">
<span class="pali m-text">Sekhiya 50. Capucapukāraka</span><br />
</p>
<p id="pli-tv-bu-pmc218p1">
<span class="pali m-text">Na capucapukārakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc218p2">
<span class="pali m-text">Kabaḷavaggo pañcamo</span><br />
</p>
<p id="pli-tv-bu-pmc219p0p1">
<span class="pali m-text">Chapter 6. Surusuru</span><br />
</p>
<p id="pli-tv-bu-pmc219p0p2">
<span class="pali m-text">Sekhiya 51. Surusurukāraka</span><br />
</p>
<p id="pli-tv-bu-pmc219p1">
<span class="pali m-text">Na surusurukārakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc220p0">
<span class="pali m-text">Sekhiya 52. Hatthanillehaka</span><br />
</p>
<p id="pli-tv-bu-pmc220p1">
<span class="pali m-text">Na hatthanillehakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc221p0">
<span class="pali m-text">Sekhiya 53. Pattanillehaka</span><br />
</p>
<p id="pli-tv-bu-pmc221p1">
<span class="pali m-text">Na pattanillehakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc222p0">
<span class="pali m-text">Sekhiya 54. Oṭṭhanillehaka</span><br />
</p>
<p id="pli-tv-bu-pmc222p1">
<span class="pali m-text">Na oṭṭhanillehakaṁ bhuñjissāmīti sikkhā karaṇīyā.</span><br />
</p>
<p id="pli-tv-bu-pmc223p0">
<span class="pali m-text">Sekhiya 55. Sāmisa</span><br />
</p>
<p id="pli-tv-bu-pmc223p1">
<span class="pali m-text">Na sāmisena hatthena pānīyathālakaṁ paṭiggahessāmīti sikkhā karaṇīyā.</span><br />
</p>
<p id="pli-tv-bu-pmc224p0">
<span class="pali m-text">Sekhiya 56. Sasitthaka</span><br />
</p>
<p id="pli-tv-bu-pmc224p1">
<span class="pali m-text">Na sasitthakaṁ pattadhovanaṁ antaraghare chaḍḍessāmīti sikkhā karaṇīyā.</span><br />
</p>
<p id="pli-tv-bu-pmc225p0">
<span class="pali m-text">Sekhiya 57. Chattapāṇi</span><br />
</p>
<p id="pli-tv-bu-pmc225p1">
<span class="pali m-text">Na chattapāṇissa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc226p0">
<span class="pali m-text">Sekhiya 58. Daṇḍapāṇi</span><br />
</p>
<p id="pli-tv-bu-pmc226p1">
<span class="pali m-text">Na daṇḍapāṇissa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc227p0">
<span class="pali m-text">Sekhiya 59. Satthapāṇi</span><br />
</p>
<p id="pli-tv-bu-pmc227p1">
<span class="pali m-text">Na satthapāṇissa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc228p0">
<span class="pali m-text">Sekhiya 60. Āvudhapāṇi</span><br />
</p>
<p id="pli-tv-bu-pmc228p1">
<span class="pali m-text">Na āvudhapāṇissa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc228p2">
<span class="pali m-text">Surusuruvaggo chaṭṭho</span><br />
</p>
<p id="pli-tv-bu-pmc229p0p1">
<span class="pali m-text">Chapter 7. Pāduka</span><br />
</p>
<p id="pli-tv-bu-pmc229p0p2">
<span class="pali m-text">Sekhiya 61. Pāduka</span><br />
</p>
<p id="pli-tv-bu-pmc229p1">
<span class="pali m-text">Na pādukāruḷhassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc230p0">
<span class="pali m-text">Sekhiya 62. Upāhana</span><br />
</p>
<p id="pli-tv-bu-pmc230p1">
<span class="pali m-text">Na upāhanāruḷhassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc231p0">
<span class="pali m-text">Sekhiya 63. Yāna</span><br />
</p>
<p id="pli-tv-bu-pmc231p1">
<span class="pali m-text">Na yānagatassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc232p0">
<span class="pali m-text">Sekhiya 64. Sayana</span><br />
</p>
<p id="pli-tv-bu-pmc232p1">
<span class="pali m-text">Na sayanagatassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc233p0">
<span class="pali m-text">Sekhiya 65. Pallatthika</span><br />
</p>
<p id="pli-tv-bu-pmc233p1">
<span class="pali m-text">Na pallatthikāya nisinnassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc234p0">
<span class="pali m-text">Sekhiya 66. Veṭhita</span><br />
</p>
<p id="pli-tv-bu-pmc234p1">
<span class="pali m-text">Na veṭhitasīsassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc235p0">
<span class="pali m-text">Sekhiya 67. Oguṇṭhita</span><br />
</p>
<p id="pli-tv-bu-pmc235p1">
<span class="pali m-text">Na oguṇṭhitasīsassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc236p0">
<span class="pali m-text">Sekhiya 68. Chamā</span><br />
</p>
<p id="pli-tv-bu-pmc236p1">
<span class="pali m-text">Na chamāyaṁ nisīditvā āsane nisinnassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc237p0">
<span class="pali m-text">Sekhiya 69. Nīcāsana</span><br />
</p>
<p id="pli-tv-bu-pmc237p1">
<span class="pali m-text">Na nīce āsane nisīditvā ucce āsane nisinnassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc238p0">
<span class="pali m-text">Sekhiya 70. Ṭhita</span><br />
</p>
<p id="pli-tv-bu-pmc238p1">
<span class="pali m-text">Na ṭhito nisinnassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc239p0">
<span class="pali m-text">Sekhiya 71. Pacchatogamana</span><br />
</p>
<p id="pli-tv-bu-pmc239p1">
<span class="pali m-text">Na pacchato gacchanto purato gacchantassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc240p0">
<span class="pali m-text">Sekhiya 72. Uppathenagamana</span><br />
</p>
<p id="pli-tv-bu-pmc240p1">
<span class="pali m-text">Na uppathena gacchanto pathena gacchantassa agilānassa dhammaṁ desessāmīti sikkhā karaṇīyā.</span><br />
</p>
<p id="pli-tv-bu-pmc241p0">
<span class="pali m-text">Sekhiya 73. Ṭhitouccāra</span><br />
</p>
<p id="pli-tv-bu-pmc241p1">
<span class="pali m-text">Na ṭhito agilāno uccāraṁ vā passāvaṁ vā karissāmīti sikkhā karaṇīyā.</span><br />
</p>
<p id="pli-tv-bu-pmc242p0">
<span class="pali m-text">Sekhiya 74. Hariteuccāra</span><br />
</p>
<p id="pli-tv-bu-pmc242p1">
<span class="pali m-text">Na harite agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.</span><br />
</p>
<p id="pli-tv-bu-pmc243p0">
<span class="pali m-text">Sekhiya 75. Udakeuccāra</span><br />
</p>
<p id="pli-tv-bu-pmc243p1">
<span class="pali m-text">Na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.</span><br />
</p>
<p id="pli-tv-bu-pmc243p2">
<span class="pali m-text">Pādukavaggo sattamo</span><br />
</p>
<p id="pli-tv-bu-pmc244p1">
<span class="pali m-text">Uddiṭṭhā kho āyasmanto sekhiyā dhammā.</span><br />
</p>
<p id="pli-tv-bu-pmc244p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc244p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc244p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc244p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc244p6">
<span class="pali m-text">Sekhiyā niṭṭhitā</span><br />
</p>
<p id="pli-tv-bu-pmc245p0">
<span class="pali m-text">Adhikaraṇasamathā</span><br />
</p>
<p id="pli-tv-bu-pmc245p1">
<span class="pali m-text">Ime kho panāyasmanto satta adhikaraṇasamathā dhammā uddesaṁ āgacchanti.</span><br />
</p>
<p id="pli-tv-bu-pmc246p1">
<span class="pali m-text">Uppannuppannānaṁ adhikaraṇānaṁ samathāya vūpasamāya:</span><br />
</p>
<p id="pli-tv-bu-pmc247p0">
<span class="pali m-text">Adhikaraṇasamatha 1</span><br />
</p>
<p id="pli-tv-bu-pmc247p1">
<span class="pali m-text">Sammukhāvinayo dātabbo.</span><br />
</p>
<p id="pli-tv-bu-pmc248p0">
<span class="pali m-text">Adhikaraṇasamatha 2</span><br />
</p>
<p id="pli-tv-bu-pmc248p1">
<span class="pali m-text">Sativinayo dātabbo.</span><br />
</p>
<p id="pli-tv-bu-pmc249p0">
<span class="pali m-text">Adhikaraṇasamatha 3</span><br />
</p>
<p id="pli-tv-bu-pmc249p1">
<span class="pali m-text">Amūḷhavinayo dātabbo.</span><br />
</p>
<p id="pli-tv-bu-pmc250p0">
<span class="pali m-text">Adhikaraṇasamatha 4</span><br />
</p>
<p id="pli-tv-bu-pmc250p1">
<span class="pali m-text">Paṭiññāya kāretabbaṁ.</span><br />
</p>
<p id="pli-tv-bu-pmc251p0">
<span class="pali m-text">Adhikaraṇasamatha 5</span><br />
</p>
<p id="pli-tv-bu-pmc251p1">
<span class="pali m-text">Yebhuyyasikā.</span><br />
</p>
<p id="pli-tv-bu-pmc252p0">
<span class="pali m-text">Adhikaraṇasamatha 6</span><br />
</p>
<p id="pli-tv-bu-pmc252p1">
<span class="pali m-text">Tassapāpiyasikā.</span><br />
</p>
<p id="pli-tv-bu-pmc253p0">
<span class="pali m-text">Adhikaraṇasamatha 7</span><br />
</p>
<p id="pli-tv-bu-pmc253p1">
<span class="pali m-text">Tiṇavatthārakoti.</span><br />
</p>
<p id="pli-tv-bu-pmc254p1">
<span class="pali m-text">Uddiṭṭhā kho āyasmanto satta adhikaraṇasamathā dhammā.</span><br />
</p>
<p id="pli-tv-bu-pmc254p2">
<span class="pali m-text">Tatthāyasmante pucchāmi, kaccittha parisuddhā,</span><br />
</p>
<p id="pli-tv-bu-pmc254p3">
<span class="pali m-text">dutiyampi pucchāmi, kaccittha parisuddhā,</span><br />
</p>
<p id="pli-tv-bu-pmc254p4">
<span class="pali m-text">tatiyampi pucchāmi, kaccittha parisuddhā,</span><br />
</p>
<p id="pli-tv-bu-pmc254p5">
<span class="pali m-text">parisuddhetthāyasmanto, tasmā tuṇhī, evametaṁ dhārayāmīti.</span><br />
</p>
<p id="pli-tv-bu-pmc254p6">
<span class="pali m-text">Adhikaraṇasamathā niṭṭhitā</span><br />
</p>
<p id="pli-tv-bu-pmc255p1">
<span class="pali m-text">Uddiṭṭhaṁ kho āyasmanto nidānaṁ,</span><br />
</p>
<p id="pli-tv-bu-pmc255p2">
<span class="pali m-text">uddiṭṭhā cattāro pārājikā dhammā,</span><br />
</p>
<p id="pli-tv-bu-pmc255p3">
<span class="pali m-text">uddiṭṭhā terasa saṅghādisesā dhammā,</span><br />
</p>
<p id="pli-tv-bu-pmc255p4">
<span class="pali m-text">uddiṭṭhā dve aniyatā dhammā,</span><br />
</p>
<p id="pli-tv-bu-pmc255p5">
<span class="pali m-text">uddiṭṭhā tiṁsa nissaggiyā pācittiyā dhammā,</span><br />
</p>
<p id="pli-tv-bu-pmc255p6">
<span class="pali m-text">uddiṭṭhā dvenavuti pācittiyā dhammā,</span><br />
</p>
<p id="pli-tv-bu-pmc255p7">
<span class="pali m-text">uddiṭṭhā cattāro pāṭidesanīyā dhammā,</span><br />
</p>
<p id="pli-tv-bu-pmc255p8">
<span class="pali m-text">uddiṭṭhā sekhiyā dhammā,</span><br />
</p>
<p id="pli-tv-bu-pmc255p9">
<span class="pali m-text">uddiṭṭhā satta adhikaraṇasamathā dhammā.</span><br />
</p>
<p id="pli-tv-bu-pmc255p10">
<span class="pali m-text">Ettakaṁ tassa bhagavato suttāgataṁ suttapariyāpannaṁ anvaddhamāsaṁ uddesaṁ āgacchati.</span><br />
</p>
<p id="pli-tv-bu-pmc255p11">
<span class="pali m-text">Tattha sabbeheva samaggehi sammodamānehi avivadamānehi sikkhitabbanti.</span><br />
</p>
<p id="pli-tv-bu-pmc255p12">
<span class="pali m-text">Vitthāruddeso pañcamo.</span><br />
</p>
<p id="pli-tv-bu-pmc255p13">
<span class="pali m-text">Bhikkhupātimokkhaṁ niṭṭhitaṁ</span><br />
</p>
<p id="pli-tv-bu-pmc255p14">
<span class="pali m-text">Namo tassa bhagavato arahato sammāsambuddhassa</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/pli-tv-bi-vb-ss0013.html">Previous</a></div>
<div class="m-col-t-6 m-text-right">
<a href="https://www.theravadan.org/pages/pli-tv-bu-vb-as0001-0007.html">Next</a></div>
</div>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>