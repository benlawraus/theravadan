<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/thi-apy012z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="/pages/thi-apy012z.html" />
  <meta property="og:description" content="Kuṇḍalakesīvagga 10 Yasodharāpamukhaaṭṭhārasabhikkhunīsahassaapadāna Aṭṭhārasasahassāni, bhikkhunī sakyasambhavā; Yasodharāpamukhāni, sambuddhaṁ upasaṅkamuṁ. Aṭṭhārasasahassāni, sabbā honti mahiddhikā; Vandantī munino pāde, ārocenti yathābalaṁ. “Jāti khīṇā jarā byādhi, maraṇañca mahāmuni; Anāsavaṁ padaṁ santaṁ, amataṁ yāma nāyaka. Khalitañce pure atthi, sabbāsampi mahāmuni; Aparādhamajānantī, khama amhaṁ vināyaka”. “Iddhiñcāpi nidassetha, mama sāsanakārikā …" />
  <meta name="twitter:description" content="Kuṇḍalakesīvagga 10 Yasodharāpamukhaaṭṭhārasabhikkhunīsahassaapadāna Aṭṭhārasasahassāni, bhikkhunī sakyasambhavā; Yasodharāpamukhāni, sambuddhaṁ upasaṅkamuṁ. Aṭṭhārasasahassāni, sabbā honti mahiddhikā; Vandantī munino pāde, ārocenti yathābalaṁ. “Jāti khīṇā jarā byādhi, maraṇañca mahāmuni; Anāsavaṁ padaṁ santaṁ, amataṁ yāma nāyaka. Khalitañce pure atthi, sabbāsampi mahāmuni; Aparādhamajānantī, khama amhaṁ vināyaka”. “Iddhiñcāpi nidassetha, mama sāsanakārikā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="yasodharapamukhaattharasabhikkhunisahassaapadana">
<h3><a href="#yasodharapamukhaattharasabhikkhunisahassaapadana">10 Yasodharāpamukhaaṭṭhārasabhikkhunīsahassaapadāna</a></h3>
<p id="thi-ap30c1p1">
<span class="pali m-text">Aṭṭhārasasahassāni,</span><br />
</p>
<p id="thi-ap30c1p2">
<span class="pali m-text">bhikkhunī sakyasambhavā;</span><br />
</p>
<p id="thi-ap30c1p3">
<span class="pali m-text">Yasodharāpamukhāni,</span><br />
</p>
<p id="thi-ap30c1p4">
<span class="pali m-text">sambuddhaṁ upasaṅkamuṁ.</span><br />
</p>
<p id="thi-ap30c2p1">
<span class="pali m-text">Aṭṭhārasasahassāni,</span><br />
</p>
<p id="thi-ap30c2p2">
<span class="pali m-text">sabbā honti mahiddhikā;</span><br />
</p>
<p id="thi-ap30c2p3">
<span class="pali m-text">Vandantī munino pāde,</span><br />
</p>
<p id="thi-ap30c2p4">
<span class="pali m-text">ārocenti yathābalaṁ.</span><br />
</p>
<p id="thi-ap30c3p1">
<span class="pali m-text">“Jāti khīṇā jarā byādhi,</span><br />
</p>
<p id="thi-ap30c3p2">
<span class="pali m-text">maraṇañca mahāmuni;</span><br />
</p>
<p id="thi-ap30c3p3">
<span class="pali m-text">Anāsavaṁ padaṁ santaṁ,</span><br />
</p>
<p id="thi-ap30c3p4">
<span class="pali m-text">amataṁ yāma nāyaka.</span><br />
</p>
<p id="thi-ap30c4p1">
<span class="pali m-text">Khalitañce pure atthi,</span><br />
</p>
<p id="thi-ap30c4p2">
<span class="pali m-text">sabbāsampi mahāmuni;</span><br />
</p>
<p id="thi-ap30c4p3">
<span class="pali m-text">Aparādhamajānantī,</span><br />
</p>
<p id="thi-ap30c4p4">
<span class="pali m-text">khama amhaṁ vināyaka”.</span><br />
</p>
<p id="thi-ap30c5p1">
<span class="pali m-text">“Iddhiñcāpi nidassetha,</span><br />
</p>
<p id="thi-ap30c5p2">
<span class="pali m-text">mama sāsanakārikā;</span><br />
</p>
<p id="thi-ap30c5p3">
<span class="pali m-text">Parisānañca sabbāsaṁ,</span><br />
</p>
<p id="thi-ap30c5p4">
<span class="pali m-text">kaṅkhaṁ chindatha yāvatā”.</span><br />
</p>
<p id="thi-ap30c6p1">
<span class="pali m-text">“Yasodharā mahāvīra,</span><br />
</p>
<p id="thi-ap30c6p2">
<span class="pali m-text">manāpā piyadassanā;</span><br />
</p>
<p id="thi-ap30c6p3">
<span class="pali m-text">Sabbā tuyhaṁ mahāvīra,</span><br />
</p>
<p id="thi-ap30c6p4">
<span class="pali m-text">agārasmiṁ pajāpati.</span><br />
</p>
<p id="thi-ap30c7p1">
<span class="pali m-text">Thīnaṁ satasahassānaṁ,</span><br />
</p>
<p id="thi-ap30c7p2">
<span class="pali m-text">navutīnaṁ chaduttari;</span><br />
</p>
<p id="thi-ap30c7p3">
<span class="pali m-text">Agāre te mayaṁ vīra,</span><br />
</p>
<p id="thi-ap30c7p4">
<span class="pali m-text">pāmokkhā sabbā issarā.</span><br />
</p>
<p id="thi-ap30c8p1">
<span class="pali m-text">Rūpācāraguṇūpetā,</span><br />
</p>
<p id="thi-ap30c8p2">
<span class="pali m-text">yobbanaṭṭhā piyaṁvadā;</span><br />
</p>
<p id="thi-ap30c8p3">
<span class="pali m-text">Sabbā no apacāyanti,</span><br />
</p>
<p id="thi-ap30c8p4">
<span class="pali m-text">devatā viya mānusā.</span><br />
</p>
<p id="thi-ap30c9p1">
<span class="pali m-text">Aṭṭhārasasahassāni,</span><br />
</p>
<p id="thi-ap30c9p2">
<span class="pali m-text">sabbā sākiyasambhavā;</span><br />
</p>
<p id="thi-ap30c9p3">
<span class="pali m-text">Yasodharāsahassāni,</span><br />
</p>
<p id="thi-ap30c9p4">
<span class="pali m-text">pāmokkhā issarā tadā.</span><br />
</p>
<p id="thi-ap30c10p1">
<span class="pali m-text">Kāmadhātumatikkamma,</span><br />
</p>
<p id="thi-ap30c10p2">
<span class="pali m-text">saṇṭhitā rūpadhātuyā;</span><br />
</p>
<p id="thi-ap30c10p3">
<span class="pali m-text">Rūpena sadisā natthi,</span><br />
</p>
<p id="thi-ap30c10p4">
<span class="pali m-text">sahassānaṁ mahāmuni”.</span><br />
</p>
<p id="thi-ap30c11p1">
<span class="pali m-text">Sambuddhaṁ abhivādetvā,</span><br />
</p>
<p id="thi-ap30c11p2">
<span class="pali m-text">iddhiṁ dassaṁsu satthuno;</span><br />
</p>
<p id="thi-ap30c11p3">
<span class="pali m-text">Nekā nānāvidhākārā,</span><br />
</p>
<p id="thi-ap30c11p4">
<span class="pali m-text">mahāiddhīpi dassayuṁ.</span><br />
</p>
<p id="thi-ap30c12p1">
<span class="pali m-text">Cakkavāḷasamaṁ kāyaṁ,</span><br />
</p>
<p id="thi-ap30c12p2">
<span class="pali m-text">sīsaṁ uttarato kuru;</span><br />
</p>
<p id="thi-ap30c12p3">
<span class="pali m-text">Ubho pakkhā duve dīpā,</span><br />
</p>
<p id="thi-ap30c12p4">
<span class="pali m-text">jambudīpaṁ sarīrato.</span><br />
</p>
<p id="thi-ap30c13p1">
<span class="pali m-text">Dakkhiṇañca saraṁ piñchaṁ,</span><br />
</p>
<p id="thi-ap30c13p2">
<span class="pali m-text">nānāsākhā tu pattakā;</span><br />
</p>
<p id="thi-ap30c13p3">
<span class="pali m-text">Candañca sūriyañcakkhi,</span><br />
</p>
<p id="thi-ap30c13p4">
<span class="pali m-text">merupabbatato sikhaṁ.</span><br />
</p>
<p id="thi-ap30c14p1">
<span class="pali m-text">Cakkavāḷagiriṁ tuṇḍaṁ,</span><br />
</p>
<p id="thi-ap30c14p2">
<span class="pali m-text">jamburukkhaṁ samūlakaṁ;</span><br />
</p>
<p id="thi-ap30c14p3">
<span class="pali m-text">Bījamānā upāgantvā,</span><br />
</p>
<p id="thi-ap30c14p4">
<span class="pali m-text">vandantī lokanāyakaṁ.</span><br />
</p>
<p id="thi-ap30c15p1">
<span class="pali m-text">Hatthivaṇṇaṁ tathevassaṁ,</span><br />
</p>
<p id="thi-ap30c15p2">
<span class="pali m-text">pabbataṁ jaladhiṁ tathā;</span><br />
</p>
<p id="thi-ap30c15p3">
<span class="pali m-text">Candañca sūriyaṁ meruṁ,</span><br />
</p>
<p id="thi-ap30c15p4">
<span class="pali m-text">sakkavaṇṇañca dassayuṁ.</span><br />
</p>
<p id="thi-ap30c16p1">
<span class="pali m-text">“Yasodharā mayaṁ vīra,</span><br />
</p>
<p id="thi-ap30c16p2">
<span class="pali m-text">pāde vandāma cakkhuma;</span><br />
</p>
<p id="thi-ap30c16p3">
<span class="pali m-text">Tava cirapabhāvena,</span><br />
</p>
<p id="thi-ap30c16p4">
<span class="pali m-text">nipphannā naranāyaka.</span><br />
</p>
<p id="thi-ap30c17p1">
<span class="pali m-text">Iddhīsu ca vasī homa,</span><br />
</p>
<p id="thi-ap30c17p2">
<span class="pali m-text">dibbāya sotadhātuyā;</span><br />
</p>
<p id="thi-ap30c17p3">
<span class="pali m-text">Cetopariyañāṇassa,</span><br />
</p>
<p id="thi-ap30c17p4">
<span class="pali m-text">vasī homa mahāmune.</span><br />
</p>
<p id="thi-ap30c18p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap30c18p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap30c18p3">
<span class="pali m-text">Sabbāsavā parikkhīṇā,</span><br />
</p>
<p id="thi-ap30c18p4">
<span class="pali m-text">natthi dāni punabbhavo.</span><br />
</p>
<p id="thi-ap30c19p1">
<span class="pali m-text">Atthadhammaniruttīsu,</span><br />
</p>
<p id="thi-ap30c19p2">
<span class="pali m-text">paṭibhāne tatheva ca;</span><br />
</p>
<p id="thi-ap30c19p3">
<span class="pali m-text">Ñāṇaṁ amhaṁ mahāvīra,</span><br />
</p>
<p id="thi-ap30c19p4">
<span class="pali m-text">uppannaṁ tava santike.</span><br />
</p>
<p id="thi-ap30c20p1">
<span class="pali m-text">Pubbānaṁ lokanāthānaṁ,</span><br />
</p>
<p id="thi-ap30c20p2">
<span class="pali m-text">saṅgamaṁ no nidassitaṁ;</span><br />
</p>
<p id="thi-ap30c20p3">
<span class="pali m-text">Adhikārā bahū amhaṁ,</span><br />
</p>
<p id="thi-ap30c20p4">
<span class="pali m-text">tuyhatthāya mahāmune.</span><br />
</p>
<p id="thi-ap30c21p1">
<span class="pali m-text">Yaṁ amhaṁ pūritaṁ kammaṁ,</span><br />
</p>
<p id="thi-ap30c21p2">
<span class="pali m-text">kusalaṁ sarase mune;</span><br />
</p>
<p id="thi-ap30c21p3">
<span class="pali m-text">Tuyhatthāya mahāvīra,</span><br />
</p>
<p id="thi-ap30c21p4">
<span class="pali m-text">puññānupacitāni no.</span><br />
</p>
<p id="thi-ap30c22p1">
<span class="pali m-text">Abhabbaṭṭhāne vajjetvā,</span><br />
</p>
<p id="thi-ap30c22p2">
<span class="pali m-text">vārayimha anācaraṁ;</span><br />
</p>
<p id="thi-ap30c22p3">
<span class="pali m-text">Tuyhatthāya mahāvīra,</span><br />
</p>
<p id="thi-ap30c22p4">
<span class="pali m-text">cattāni jīvitāni no.</span><br />
</p>
<p id="thi-ap30c23p1">
<span class="pali m-text">Nekakoṭisahassāni,</span><br />
</p>
<p id="thi-ap30c23p2">
<span class="pali m-text">bhariyatthāyadāsi no;</span><br />
</p>
<p id="thi-ap30c23p3">
<span class="pali m-text">Na tattha vimanā homa,</span><br />
</p>
<p id="thi-ap30c23p4">
<span class="pali m-text">tuyhatthāya mahāmune.</span><br />
</p>
<p id="thi-ap30c24p1">
<span class="pali m-text">Nekakoṭisahassāni,</span><br />
</p>
<p id="thi-ap30c24p2">
<span class="pali m-text">upakārāyadāsi no;</span><br />
</p>
<p id="thi-ap30c24p3">
<span class="pali m-text">Na tattha vimanā homa,</span><br />
</p>
<p id="thi-ap30c24p4">
<span class="pali m-text">tuyhatthāya mahāmune.</span><br />
</p>
<p id="thi-ap30c25p1">
<span class="pali m-text">Nekakoṭisahassāni,</span><br />
</p>
<p id="thi-ap30c25p2">
<span class="pali m-text">bhojanatthāyadāsi no;</span><br />
</p>
<p id="thi-ap30c25p3">
<span class="pali m-text">Na tattha vimanā homa,</span><br />
</p>
<p id="thi-ap30c25p4">
<span class="pali m-text">tuyhatthāya mahāmune.</span><br />
</p>
<p id="thi-ap30c26p1">
<span class="pali m-text">Nekakoṭisahassāni,</span><br />
</p>
<p id="thi-ap30c26p2">
<span class="pali m-text">jīvitāni cajimhase;</span><br />
</p>
<p id="thi-ap30c26p3">
<span class="pali m-text">Bhayamokkhaṁ karissāma,</span><br />
</p>
<p id="thi-ap30c26p4">
<span class="pali m-text">jīvitāni cajimhase.</span><br />
</p>
<p id="thi-ap30c27p1">
<span class="pali m-text">Aṅgagate alaṅkāre,</span><br />
</p>
<p id="thi-ap30c27p2">
<span class="pali m-text">vatthe nānāvidhe bahū;</span><br />
</p>
<p id="thi-ap30c27p3">
<span class="pali m-text">Itthibhaṇḍe na gūhāma,</span><br />
</p>
<p id="thi-ap30c27p4">
<span class="pali m-text">tuyhatthāya mahāmune.</span><br />
</p>
<p id="thi-ap30c28p1">
<span class="pali m-text">Dhanadhaññapariccāgaṁ,</span><br />
</p>
<p id="thi-ap30c28p2">
<span class="pali m-text">gāmāni nigamāni ca;</span><br />
</p>
<p id="thi-ap30c28p3">
<span class="pali m-text">Khettaṁ puttā ca dhītā ca,</span><br />
</p>
<p id="thi-ap30c28p4">
<span class="pali m-text">pariccattā mahāmune.</span><br />
</p>
<p id="thi-ap30c29p1">
<span class="pali m-text">Hatthī assā gavā cāpi,</span><br />
</p>
<p id="thi-ap30c29p2">
<span class="pali m-text">dāsiyo paricārikā;</span><br />
</p>
<p id="thi-ap30c29p3">
<span class="pali m-text">Tuyhatthāya mahāvīra,</span><br />
</p>
<p id="thi-ap30c29p4">
<span class="pali m-text">pariccattaṁ asaṅkhiyaṁ.</span><br />
</p>
<p id="thi-ap30c30p1">
<span class="pali m-text">Yaṁ amhe paṭimantesi,</span><br />
</p>
<p id="thi-ap30c30p2">
<span class="pali m-text">‘dānaṁ dassāma yācake’;</span><br />
</p>
<p id="thi-ap30c30p3">
<span class="pali m-text">Vimanaṁ no na passāma,</span><br />
</p>
<p id="thi-ap30c30p4">
<span class="pali m-text">dadato dānamuttamaṁ.</span><br />
</p>
<p id="thi-ap30c31p1">
<span class="pali m-text">Nānāvidhaṁ bahuṁ dukkhaṁ,</span><br />
</p>
<p id="thi-ap30c31p2">
<span class="pali m-text">saṁsāre ca bahubbidhe;</span><br />
</p>
<p id="thi-ap30c31p3">
<span class="pali m-text">Tuyhatthāya mahāvīra,</span><br />
</p>
<p id="thi-ap30c31p4">
<span class="pali m-text">anubhuttaṁ asaṅkhiyaṁ.</span><br />
</p>
<p id="thi-ap30c32p1">
<span class="pali m-text">Sukhappattānumodāma,</span><br />
</p>
<p id="thi-ap30c32p2">
<span class="pali m-text">na ca dukkhesu dummanā;</span><br />
</p>
<p id="thi-ap30c32p3">
<span class="pali m-text">Sabbattha tulitā homa,</span><br />
</p>
<p id="thi-ap30c32p4">
<span class="pali m-text">tuyhatthāya mahāmune.</span><br />
</p>
<p id="thi-ap30c33p1">
<span class="pali m-text">Anumaggena sambuddho,</span><br />
</p>
<p id="thi-ap30c33p2">
<span class="pali m-text">yaṁ dhammaṁ abhinīhari;</span><br />
</p>
<p id="thi-ap30c33p3">
<span class="pali m-text">Anubhotvā sukhaṁ dukkhaṁ,</span><br />
</p>
<p id="thi-ap30c33p4">
<span class="pali m-text">patto bodhiṁ mahāmune.</span><br />
</p>
<p id="thi-ap30c34p1">
<span class="pali m-text">Brahmadevañca sambuddhaṁ,</span><br />
</p>
<p id="thi-ap30c34p2">
<span class="pali m-text">gotamaṁ lokanāyakaṁ;</span><br />
</p>
<p id="thi-ap30c34p3">
<span class="pali m-text">Aññesaṁ lokanāthānaṁ,</span><br />
</p>
<p id="thi-ap30c34p4">
<span class="pali m-text">saṅgamaṁ tehi no bahū.</span><br />
</p>
<p id="thi-ap30c35p1">
<span class="pali m-text">Adhikāraṁ bahuṁ amhe,</span><br />
</p>
<p id="thi-ap30c35p2">
<span class="pali m-text">tuyhatthāya mahāmune;</span><br />
</p>
<p id="thi-ap30c35p3">
<span class="pali m-text">Gavesato buddhadhamme,</span><br />
</p>
<p id="thi-ap30c35p4">
<span class="pali m-text">mayaṁ te paricārikā.</span><br />
</p>
<p id="thi-ap30c36p1">
<span class="pali m-text">Kappe ca satasahasse,</span><br />
</p>
<p id="thi-ap30c36p2">
<span class="pali m-text">caturo ca asaṅkhiye;</span><br />
</p>
<p id="thi-ap30c36p3">
<span class="pali m-text">Dīpaṅkaro mahāvīro,</span><br />
</p>
<p id="thi-ap30c36p4">
<span class="pali m-text">uppajji lokanāyako.</span><br />
</p>
<p id="thi-ap30c37p1">
<span class="pali m-text">Paccantadesavisaye,</span><br />
</p>
<p id="thi-ap30c37p2">
<span class="pali m-text">nimantetvā tathāgataṁ;</span><br />
</p>
<p id="thi-ap30c37p3">
<span class="pali m-text">Tassa āgamanaṁ maggaṁ,</span><br />
</p>
<p id="thi-ap30c37p4">
<span class="pali m-text">sodhenti tuṭṭhamānasā.</span><br />
</p>
<p id="thi-ap30c38p1">
<span class="pali m-text">Tena kālena so āsi,</span><br />
</p>
<p id="thi-ap30c38p2">
<span class="pali m-text">sumedho nāma brāhmaṇo;</span><br />
</p>
<p id="thi-ap30c38p3">
<span class="pali m-text">Maggañca paṭiyādesi,</span><br />
</p>
<p id="thi-ap30c38p4">
<span class="pali m-text">āyato sabbadassino.</span><br />
</p>
<p id="thi-ap30c39p1">
<span class="pali m-text">Tena kālena ahumha,</span><br />
</p>
<p id="thi-ap30c39p2">
<span class="pali m-text">sabbā brāhmaṇasambhavā;</span><br />
</p>
<p id="thi-ap30c39p3">
<span class="pali m-text">Thalūdajāni pupphāni,</span><br />
</p>
<p id="thi-ap30c39p4">
<span class="pali m-text">āharimha samāgamaṁ.</span><br />
</p>
<p id="thi-ap30c40p1">
<span class="pali m-text">Tasmiṁ so samaye buddho,</span><br />
</p>
<p id="thi-ap30c40p2">
<span class="pali m-text">dīpaṅkaro mahāyaso;</span><br />
</p>
<p id="thi-ap30c40p3">
<span class="pali m-text">Viyākāsi mahāvīro,</span><br />
</p>
<p id="thi-ap30c40p4">
<span class="pali m-text">isimuggatamānasaṁ.</span><br />
</p>
<p id="thi-ap30c41p1">
<span class="pali m-text">Calatī ravatī puthavī,</span><br />
</p>
<p id="thi-ap30c41p2">
<span class="pali m-text">saṅkampati sadevake;</span><br />
</p>
<p id="thi-ap30c41p3">
<span class="pali m-text">Tassa kammaṁ pakittente,</span><br />
</p>
<p id="thi-ap30c41p4">
<span class="pali m-text">isimuggatamānasaṁ.</span><br />
</p>
<p id="thi-ap30c42p1">
<span class="pali m-text">Devakaññā manussā ca,</span><br />
</p>
<p id="thi-ap30c42p2">
<span class="pali m-text">mayañcāpi sadevakā;</span><br />
</p>
<p id="thi-ap30c42p3">
<span class="pali m-text">Nānāpūjanīyaṁ bhaṇḍaṁ,</span><br />
</p>
<p id="thi-ap30c42p4">
<span class="pali m-text">pūjayitvāna patthayuṁ.</span><br />
</p>
<p id="thi-ap30c43p1">
<span class="pali m-text">Tesaṁ buddho viyākāsi,</span><br />
</p>
<p id="thi-ap30c43p2">
<span class="pali m-text">jotidīpa sanāmako;</span><br />
</p>
<p id="thi-ap30c43p3">
<span class="pali m-text">‘Ajja ye patthitā atthi,</span><br />
</p>
<p id="thi-ap30c43p4">
<span class="pali m-text">te bhavissanti sammukhā’.</span><br />
</p>
<p id="thi-ap30c44p1">
<span class="pali m-text">Aparimeyye ito kappe,</span><br />
</p>
<p id="thi-ap30c44p2">
<span class="pali m-text">yaṁ no buddho viyākari;</span><br />
</p>
<p id="thi-ap30c44p3">
<span class="pali m-text">Taṁ vācamanumodentā,</span><br />
</p>
<p id="thi-ap30c44p4">
<span class="pali m-text">evaṅkārī ahumha no.</span><br />
</p>
<p id="thi-ap30c45p1">
<span class="pali m-text">Tassa kammassa sukatassa,</span><br />
</p>
<p id="thi-ap30c45p2">
<span class="pali m-text">tassa cittaṁ pasādayuṁ;</span><br />
</p>
<p id="thi-ap30c45p3">
<span class="pali m-text">Devamānusikaṁ yoniṁ,</span><br />
</p>
<p id="thi-ap30c45p4">
<span class="pali m-text">anubhotvā asaṅkhiyaṁ.</span><br />
</p>
<p id="thi-ap30c46p1">
<span class="pali m-text">Sukhadukkhenubhotvāna,</span><br />
</p>
<p id="thi-ap30c46p2">
<span class="pali m-text">devesu mānusesu ca;</span><br />
</p>
<p id="thi-ap30c46p3">
<span class="pali m-text">Pacchime bhave sampatte,</span><br />
</p>
<p id="thi-ap30c46p4">
<span class="pali m-text">jātāmha sākiye kule.</span><br />
</p>
<p id="thi-ap30c47p1">
<span class="pali m-text">Rūpavatī bhogavatī,</span><br />
</p>
<p id="thi-ap30c47p2">
<span class="pali m-text">yasasīlavatī tato;</span><br />
</p>
<p id="thi-ap30c47p3">
<span class="pali m-text">Sabbaṅgasampadā homa,</span><br />
</p>
<p id="thi-ap30c47p4">
<span class="pali m-text">kulesu abhisakkatā.</span><br />
</p>
<p id="thi-ap30c48p1">
<span class="pali m-text">Lābhaṁ silokaṁ sakkāraṁ,</span><br />
</p>
<p id="thi-ap30c48p2">
<span class="pali m-text">lokadhammasamāgamaṁ;</span><br />
</p>
<p id="thi-ap30c48p3">
<span class="pali m-text">Cittañca dukkhitaṁ natthi,</span><br />
</p>
<p id="thi-ap30c48p4">
<span class="pali m-text">vasāma akutobhayā.</span><br />
</p>
<p id="thi-ap30c49p1">
<span class="pali m-text">Vuttañhetaṁ bhagavatā,</span><br />
</p>
<p id="thi-ap30c49p2">
<span class="pali m-text">‘rañño antepure tadā;</span><br />
</p>
<p id="thi-ap30c49p3">
<span class="pali m-text">Khattiyānaṁ pure vīra,</span><br />
</p>
<p id="thi-ap30c49p4">
<span class="pali m-text">upakārañca niddisi.</span><br />
</p>
<p id="thi-ap30c50p1">
<span class="pali m-text">Upakārā ca yā nārī,</span><br />
</p>
<p id="thi-ap30c50p2">
<span class="pali m-text">yā ca nārī sukhe dukhe;</span><br />
</p>
<p id="thi-ap30c50p3">
<span class="pali m-text">Atthakkhāyī ca yā nārī,</span><br />
</p>
<p id="thi-ap30c50p4">
<span class="pali m-text">yā ca nārīnukampikā.</span><br />
</p>
<p id="thi-ap30c51p1">
<span class="pali m-text">Dhammaṁ care sucaritaṁ,</span><br />
</p>
<p id="thi-ap30c51p2">
<span class="pali m-text">na naṁ duccaritaṁ care;</span><br />
</p>
<p id="thi-ap30c51p3">
<span class="pali m-text">Dhammacārī sukhaṁ seti,</span><br />
</p>
<p id="thi-ap30c51p4">
<span class="pali m-text">asmiṁ loke paramhi ca’.</span><br />
</p>
<p id="thi-ap30c52p1">
<span class="pali m-text">Agāraṁ vijahitvāna,</span><br />
</p>
<p id="thi-ap30c52p2">
<span class="pali m-text">pabbajimhanagāriyaṁ;</span><br />
</p>
<p id="thi-ap30c52p3">
<span class="pali m-text">Aḍḍhamāse asampatte,</span><br />
</p>
<p id="thi-ap30c52p4">
<span class="pali m-text">catusaccaṁ phusimha no.</span><br />
</p>
<p id="thi-ap30c53p1">
<span class="pali m-text">Cīvaraṁ piṇḍapātañca,</span><br />
</p>
<p id="thi-ap30c53p2">
<span class="pali m-text">paccayaṁ sayanāsanaṁ;</span><br />
</p>
<p id="thi-ap30c53p3">
<span class="pali m-text">Upanenti bahū amhe,</span><br />
</p>
<p id="thi-ap30c53p4">
<span class="pali m-text">sāgarasseva ūmiyo.</span><br />
</p>
<p id="thi-ap30c54p1">
<span class="pali m-text">Kilesā jhāpitā amhaṁ,</span><br />
</p>
<p id="thi-ap30c54p2">
<span class="pali m-text">bhavā sabbe samūhatā;</span><br />
</p>
<p id="thi-ap30c54p3">
<span class="pali m-text">Nāgīva bandhanaṁ chetvā,</span><br />
</p>
<p id="thi-ap30c54p4">
<span class="pali m-text">viharāma anāsavā.</span><br />
</p>
<p id="thi-ap30c55p1">
<span class="pali m-text">Svāgataṁ vata no āsi,</span><br />
</p>
<p id="thi-ap30c55p2">
<span class="pali m-text">mama buddhassa santike;</span><br />
</p>
<p id="thi-ap30c55p3">
<span class="pali m-text">Tisso vijjā anuppattā,</span><br />
</p>
<p id="thi-ap30c55p4">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap30c56p1">
<span class="pali m-text">Paṭisambhidā catasso,</span><br />
</p>
<p id="thi-ap30c56p2">
<span class="pali m-text">vimokkhāpi ca aṭṭhime;</span><br />
</p>
<p id="thi-ap30c56p3">
<span class="pali m-text">Chaḷabhiññā sacchikatā,</span><br />
</p>
<p id="thi-ap30c56p4">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap30c57p1">
<span class="pali m-text">Evaṁ bahuvidhaṁ dukkhaṁ,</span><br />
</p>
<p id="thi-ap30c57p2">
<span class="pali m-text">sampattī ca bahubbidhā;</span><br />
</p>
<p id="thi-ap30c57p3">
<span class="pali m-text">Visuddhabhāvaṁ sampattā,</span><br />
</p>
<p id="thi-ap30c57p4">
<span class="pali m-text">labhāma sabbasampadā.</span><br />
</p>
<p id="thi-ap30c58p1">
<span class="pali m-text">Yā dadanti sakattānaṁ,</span><br />
</p>
<p id="thi-ap30c58p2">
<span class="pali m-text">puññatthāya mahesino;</span><br />
</p>
<p id="thi-ap30c58p3">
<span class="pali m-text">Sahāyasampadā honti,</span><br />
</p>
<p id="thi-ap30c58p4">
<span class="pali m-text">nibbānapadamasaṅkhataṁ.</span><br />
</p>
<p id="thi-ap30c59p1">
<span class="pali m-text">Parikkhīṇaṁ atītañca,</span><br />
</p>
<p id="thi-ap30c59p2">
<span class="pali m-text">paccuppannaṁ anāgataṁ;</span><br />
</p>
<p id="thi-ap30c59p3">
<span class="pali m-text">Sabbakammampi no khīṇaṁ,</span><br />
</p>
<p id="thi-ap30c59p4">
<span class="pali m-text">pāde vandāma cakkhuma”.</span><br />
</p>
<p id="thi-ap30c60p1">
<span class="pali m-text">“Nibbānāya vadantīnaṁ,</span><br />
</p>
<p id="thi-ap30c60p2">
<span class="pali m-text">Kiṁ vo vakkhāma uttari;</span><br />
</p>
<p id="thi-ap30c60p3">
<span class="pali m-text">Santasaṅkhatadosañhi,</span><br />
</p>
<p id="thi-ap30c60p4">
<span class="pali m-text">Pappotha amataṁ padaṁ”.</span><br />
</p>
<p id="thi-ap30c61p1">
<span class="pali m-text">Itthaṁ sudaṁ yasodharāpamukhāni aṭṭhārasabhikkhunīsahassāni bhagavato sammukhā imā gāthāyo abhāsitthāti.</span><br />
</p>
<p id="thi-ap30c62p1">
<span class="pali m-text">Yasodharāpamukhaaṭṭhārasabhikkhunīsahassāpadānaṁ dasamaṁ.</span><br />
</p>
<p id="thi-ap30c63p1">
<span class="pali m-text">Kuṇḍalakesīvaggo tatiyo.</span><br />
</p>
<p id="thi-ap30c64p1">
<span class="pali m-text">Tassuddānaṁ</span><br />
</p>
<p id="thi-ap30c65p1">
<span class="pali m-text">Kuṇḍalā gotamī ceva,</span><br />
</p>
<p id="thi-ap30c65p2">
<span class="pali m-text">dhammadinnā ca sakulā;</span><br />
</p>
<p id="thi-ap30c65p3">
<span class="pali m-text">Varanandā ca soṇā ca,</span><br />
</p>
<p id="thi-ap30c65p4">
<span class="pali m-text">kāpilānī yasodharā.</span><br />
</p>
<p id="thi-ap30c66p1">
<span class="pali m-text">Dasasahassabhikkhunī,</span><br />
</p>
<p id="thi-ap30c66p2">
<span class="pali m-text">aṭṭhārasasahassakā;</span><br />
</p>
<p id="thi-ap30c66p3">
<span class="pali m-text">Gāthāsatāni cattāri,</span><br />
</p>
<p id="thi-ap30c66p4">
<span class="pali m-text">cha ca sattatimeva ca.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>