<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bv0013.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/bv0012.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0014.html">Next</a></div>
</div>
<section id="sumedhabuddhavamsa">
<span id="bv13c0p2"></span><h2><span class="pali m-text">13. Sumedhabuddhavaṁsa</span></h2>
<p id="bv13c1p1">
<span class="pali m-text">“Padumuttarassa aparena,</span><br />
</p>
<p id="bv13c1p2">
<span class="pali m-text">Sumedho nāma nāyako;</span><br />
</p>
<p id="bv13c1p3">
<span class="pali m-text">Durāsado uggatejo,</span><br />
</p>
<p id="bv13c1p4">
<span class="pali m-text">Sabbalokuttamo muni.</span><br />
</p>
<p id="bv13c2p1">
<span class="pali m-text">Pasannanetto sumukho,</span><br />
</p>
<p id="bv13c2p2">
<span class="pali m-text">brahā uju patāpavā;</span><br />
</p>
<p id="bv13c2p3">
<span class="pali m-text">Hitesī sabbasattānaṁ,</span><br />
</p>
<p id="bv13c2p4">
<span class="pali m-text">bahū mocesi bandhanā.</span><br />
</p>
<p id="bv13c3p1">
<span class="pali m-text">Yadā buddho pāpuṇitvā,</span><br />
</p>
<p id="bv13c3p2">
<span class="pali m-text">kevalaṁ bodhimuttamaṁ;</span><br />
</p>
<p id="bv13c3p3">
<span class="pali m-text">Sudassanamhi nagare,</span><br />
</p>
<p id="bv13c3p4">
<span class="pali m-text">dhammacakkaṁ pavattayi.</span><br />
</p>
<p id="bv13c4p1">
<span class="pali m-text">Tassāpi abhisamayā tīṇi,</span><br />
</p>
<p id="bv13c4p2">
<span class="pali m-text">Ahesuṁ dhammadesane;</span><br />
</p>
<p id="bv13c4p3">
<span class="pali m-text">Koṭisatasahassānaṁ,</span><br />
</p>
<p id="bv13c4p4">
<span class="pali m-text">Paṭhamābhisamayo ahu.</span><br />
</p>
<p id="bv13c5p1">
<span class="pali m-text">Punāparaṁ kumbhakaṇṇaṁ,</span><br />
</p>
<p id="bv13c5p2">
<span class="pali m-text">yakkhaṁ so damayī jino;</span><br />
</p>
<p id="bv13c5p3">
<span class="pali m-text">Navutikoṭisahassānaṁ,</span><br />
</p>
<p id="bv13c5p4">
<span class="pali m-text">dutiyābhisamayo ahu.</span><br />
</p>
<p id="bv13c6p1">
<span class="pali m-text">Punāparaṁ amitayaso,</span><br />
</p>
<p id="bv13c6p2">
<span class="pali m-text">catusaccaṁ pakāsayi;</span><br />
</p>
<p id="bv13c6p3">
<span class="pali m-text">Asītikoṭisahassānaṁ,</span><br />
</p>
<p id="bv13c6p4">
<span class="pali m-text">tatiyābhisamayo ahu.</span><br />
</p>
<p id="bv13c7p1">
<span class="pali m-text">Sannipātā tayo āsuṁ,</span><br />
</p>
<p id="bv13c7p2">
<span class="pali m-text">sumedhassa mahesino;</span><br />
</p>
<p id="bv13c7p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv13c7p4">
<span class="pali m-text">santacittāna tādinaṁ.</span><br />
</p>
<p id="bv13c8p1">
<span class="pali m-text">Sudassanaṁ nāma nagaraṁ,</span><br />
</p>
<p id="bv13c8p2">
<span class="pali m-text">upagañchi jino yadā;</span><br />
</p>
<p id="bv13c8p3">
<span class="pali m-text">Tadā khīṇāsavā bhikkhū,</span><br />
</p>
<p id="bv13c8p4">
<span class="pali m-text">samiṁsu satakoṭiyo.</span><br />
</p>
<p id="bv13c9p1">
<span class="pali m-text">Punāparaṁ devakūṭe,</span><br />
</p>
<p id="bv13c9p2">
<span class="pali m-text">bhikkhūnaṁ kathinatthate;</span><br />
</p>
<p id="bv13c9p3">
<span class="pali m-text">Tadā navutikoṭīnaṁ,</span><br />
</p>
<p id="bv13c9p4">
<span class="pali m-text">dutiyo āsi samāgamo.</span><br />
</p>
<p id="bv13c10p1">
<span class="pali m-text">Punāparaṁ dasabalo,</span><br />
</p>
<p id="bv13c10p2">
<span class="pali m-text">yadā carati cārikaṁ;</span><br />
</p>
<p id="bv13c10p3">
<span class="pali m-text">Tadā asītikoṭīnaṁ,</span><br />
</p>
<p id="bv13c10p4">
<span class="pali m-text">tatiyo āsi samāgamo.</span><br />
</p>
<p id="bv13c11p1">
<span class="pali m-text">Ahaṁ tena samayena,</span><br />
</p>
<p id="bv13c11p2">
<span class="pali m-text">uttaro nāma māṇavo;</span><br />
</p>
<p id="bv13c11p3">
<span class="pali m-text">Asītikoṭiyo mayhaṁ,</span><br />
</p>
<p id="bv13c11p4">
<span class="pali m-text">ghare sannicitaṁ dhanaṁ.</span><br />
</p>
<p id="bv13c12p1">
<span class="pali m-text">Kevalaṁ sabbaṁ datvāna,</span><br />
</p>
<p id="bv13c12p2">
<span class="pali m-text">sasaṅghe lokanāyake;</span><br />
</p>
<p id="bv13c12p3">
<span class="pali m-text">Saraṇaṁ tassupagañchiṁ,</span><br />
</p>
<p id="bv13c12p4">
<span class="pali m-text">pabbajjañcābhirocayiṁ.</span><br />
</p>
<p id="bv13c13p1">
<span class="pali m-text">Sopi maṁ buddho byākāsi,</span><br />
</p>
<p id="bv13c13p2">
<span class="pali m-text">karonto anumodanaṁ;</span><br />
</p>
<p id="bv13c13p3">
<span class="pali m-text">‘Tiṁsakappasahassamhi,</span><br />
</p>
<p id="bv13c13p4">
<span class="pali m-text">ayaṁ buddho bhavissati.</span><br />
</p>
<p id="bv13c14p1">
<span class="pali m-text">Padhānaṁ padahitvāna,</span><br />
</p>
<p id="bv13c14p2">
<span class="pali m-text">…pe…</span><br />
</p>
<p id="bv13c14p3">
<span class="pali m-text">hessāma sammukhā imaṁ’.</span><br />
</p>
<p id="bv13c15p1">
<span class="pali m-text">Tassāpi vacanaṁ sutvā,</span><br />
</p>
<p id="bv13c15p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv13c15p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv13c15p4">
<span class="pali m-text">dasapāramipūriyā.</span><br />
</p>
<p id="bv13c16p1">
<span class="pali m-text">Suttantaṁ vinayañcāpi,</span><br />
</p>
<p id="bv13c16p2">
<span class="pali m-text">navaṅgaṁ satthusāsanaṁ;</span><br />
</p>
<p id="bv13c16p3">
<span class="pali m-text">Sabbaṁ pariyāpuṇitvāna,</span><br />
</p>
<p id="bv13c16p4">
<span class="pali m-text">sobhayiṁ jinasāsanaṁ.</span><br />
</p>
<p id="bv13c17p1">
<span class="pali m-text">Tatthappamatto viharanto,</span><br />
</p>
<p id="bv13c17p2">
<span class="pali m-text">Nisajjaṭṭhānacaṅkame;</span><br />
</p>
<p id="bv13c17p3">
<span class="pali m-text">Abhiññāsu pāramiṁ gantvā,</span><br />
</p>
<p id="bv13c17p4">
<span class="pali m-text">Brahmalokamagañchahaṁ.</span><br />
</p>
<p id="bv13c18p1">
<span class="pali m-text">Sudassanaṁ nāma nagaraṁ,</span><br />
</p>
<p id="bv13c18p2">
<span class="pali m-text">sudatto nāma khattiyo;</span><br />
</p>
<p id="bv13c18p3">
<span class="pali m-text">Sudattā nāma janikā,</span><br />
</p>
<p id="bv13c18p4">
<span class="pali m-text">sumedhassa mahesino.</span><br />
</p>
<p id="bv13c19p1">
<span class="pali m-text">Navavassasahassāni,</span><br />
</p>
<p id="bv13c19p2">
<span class="pali m-text">Agāraṁ ajjha so vasi;</span><br />
</p>
<p id="bv13c19p3">
<span class="pali m-text">Sucandakañcanasirivaḍḍhā,</span><br />
</p>
<p id="bv13c19p4">
<span class="pali m-text">Tayo pāsādamuttamā.</span><br />
</p>
<p id="bv13c20p1">
<span class="pali m-text">Tisoḷasasahassāni,</span><br />
</p>
<p id="bv13c20p2">
<span class="pali m-text">nāriyo samalaṅkatā;</span><br />
</p>
<p id="bv13c20p3">
<span class="pali m-text">Sumanā nāma sā nārī,</span><br />
</p>
<p id="bv13c20p4">
<span class="pali m-text">punabbasu nāma atrajo.</span><br />
</p>
<p id="bv13c21p1">
<span class="pali m-text">Nimitte caturo disvā,</span><br />
</p>
<p id="bv13c21p2">
<span class="pali m-text">hatthiyānena nikkhami;</span><br />
</p>
<p id="bv13c21p3">
<span class="pali m-text">Anūnakaṁ aḍḍhamāsaṁ,</span><br />
</p>
<p id="bv13c21p4">
<span class="pali m-text">padhānaṁ padahī jino.</span><br />
</p>
<p id="bv13c22p1">
<span class="pali m-text">Brahmunā yācito santo,</span><br />
</p>
<p id="bv13c22p2">
<span class="pali m-text">sumedho lokanāyako;</span><br />
</p>
<p id="bv13c22p3">
<span class="pali m-text">Vatti cakkaṁ mahāvīro,</span><br />
</p>
<p id="bv13c22p4">
<span class="pali m-text">sudassanuyyānamuttame.</span><br />
</p>
<p id="bv13c23p1">
<span class="pali m-text">Saraṇo sabbakāmo ca,</span><br />
</p>
<p id="bv13c23p2">
<span class="pali m-text">ahesuṁ aggasāvakā;</span><br />
</p>
<p id="bv13c23p3">
<span class="pali m-text">Sāgaro nāmupaṭṭhāko,</span><br />
</p>
<p id="bv13c23p4">
<span class="pali m-text">sumedhassa mahesino.</span><br />
</p>
<p id="bv13c24p1">
<span class="pali m-text">Rāmā ceva surāmā ca,</span><br />
</p>
<p id="bv13c24p2">
<span class="pali m-text">ahesuṁ aggasāvikā;</span><br />
</p>
<p id="bv13c24p3">
<span class="pali m-text">Bodhi tassa bhagavato,</span><br />
</p>
<p id="bv13c24p4">
<span class="pali m-text">mahānīpoti vuccati.</span><br />
</p>
<p id="bv13c25p1">
<span class="pali m-text">Uruvelā yasavā ca,</span><br />
</p>
<p id="bv13c25p2">
<span class="pali m-text">ahesuṁ aggupaṭṭhakā;</span><br />
</p>
<p id="bv13c25p3">
<span class="pali m-text">Yasodharā sirimā ca,</span><br />
</p>
<p id="bv13c25p4">
<span class="pali m-text">ahesuṁ aggupaṭṭhikā.</span><br />
</p>
<p id="bv13c26p1">
<span class="pali m-text">Aṭṭhāsītiratanāni,</span><br />
</p>
<p id="bv13c26p2">
<span class="pali m-text">accuggato mahāmuni;</span><br />
</p>
<p id="bv13c26p3">
<span class="pali m-text">Obhāseti disā sabbā,</span><br />
</p>
<p id="bv13c26p4">
<span class="pali m-text">cando tāragaṇe yathā.</span><br />
</p>
<p id="bv13c27p1">
<span class="pali m-text">Cakkavattimaṇī nāma,</span><br />
</p>
<p id="bv13c27p2">
<span class="pali m-text">yathā tapati yojanaṁ;</span><br />
</p>
<p id="bv13c27p3">
<span class="pali m-text">Tatheva tassa ratanaṁ,</span><br />
</p>
<p id="bv13c27p4">
<span class="pali m-text">samantā pharati yojanaṁ.</span><br />
</p>
<p id="bv13c28p1">
<span class="pali m-text">Navutivassasahassāni,</span><br />
</p>
<p id="bv13c28p2">
<span class="pali m-text">āyu vijjati tāvade;</span><br />
</p>
<p id="bv13c28p3">
<span class="pali m-text">Tāvatā tiṭṭhamāno so,</span><br />
</p>
<p id="bv13c28p4">
<span class="pali m-text">tāresi janataṁ bahuṁ.</span><br />
</p>
<p id="bv13c29p1">
<span class="pali m-text">Tevijjachaḷabhiññehi,</span><br />
</p>
<p id="bv13c29p2">
<span class="pali m-text">balappattehi tādihi;</span><br />
</p>
<p id="bv13c29p3">
<span class="pali m-text">Samākulamidaṁ āsi,</span><br />
</p>
<p id="bv13c29p4">
<span class="pali m-text">arahantehi sādhuhi.</span><br />
</p>
<p id="bv13c30p1">
<span class="pali m-text">Tepi sabbe amitayasā,</span><br />
</p>
<p id="bv13c30p2">
<span class="pali m-text">vippamuttā nirūpadhī;</span><br />
</p>
<p id="bv13c30p3">
<span class="pali m-text">Ñāṇālokaṁ dassayitvā,</span><br />
</p>
<p id="bv13c30p4">
<span class="pali m-text">nibbutā te mahāyasā.</span><br />
</p>
<p id="bv13c31p1">
<span class="pali m-text">Sumedho jinavaro buddho,</span><br />
</p>
<p id="bv13c31p2">
<span class="pali m-text">Medhārāmamhi nibbuto;</span><br />
</p>
<p id="bv13c31p3">
<span class="pali m-text">Dhātuvitthārikaṁ āsi,</span><br />
</p>
<p id="bv13c31p4">
<span class="pali m-text">Tesu tesu padesato”ti.</span><br />
</p>
<p id="bv13c32p1">
<span class="pali m-text">Sumedhassa bhagavato vaṁso ekādasamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/bv0012.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0014.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>