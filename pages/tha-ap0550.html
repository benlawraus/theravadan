<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0550.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/tha-ap0549.html">Previous</a></div>
<div class="m-col-t-6 m-text-right">
<a href="https://www.theravadan.org/pages/tha-ap0551.html">Next</a></div>
</div>
<p id="tha-ap550c0p2">
<span class="pali m-text">Bhaddiyavagga</span><br />
</p>
<section id="lomasakangiyattheraapadana">
<span id="tha-ap550c0p3"></span><h2><span class="pali m-text">8 Lomasakaṅgiyattheraapadāna</span></h2>
<p id="tha-ap550c1p1">
<span class="pali m-text">“Imamhi bhaddake kappe,</span><br />
</p>
<p id="tha-ap550c1p2">
<span class="pali m-text">brahmabandhu mahāyaso;</span><br />
</p>
<p id="tha-ap550c1p3">
<span class="pali m-text">Kassapo nāma gottena,</span><br />
</p>
<p id="tha-ap550c1p4">
<span class="pali m-text">uppajji vadataṁ varo.</span><br />
</p>
<p id="tha-ap550c2p1">
<span class="pali m-text">Tadāhaṁ candano ceva,</span><br />
</p>
<p id="tha-ap550c2p2">
<span class="pali m-text">pabbajitvāna sāsane;</span><br />
</p>
<p id="tha-ap550c2p3">
<span class="pali m-text">Āpāṇakoṭikaṁ dhammaṁ,</span><br />
</p>
<p id="tha-ap550c2p4">
<span class="pali m-text">pūrayitvāna sāsane.</span><br />
</p>
<p id="tha-ap550c3p1">
<span class="pali m-text">Tato cutā santusitaṁ,</span><br />
</p>
<p id="tha-ap550c3p2">
<span class="pali m-text">upapannā ubho mayaṁ;</span><br />
</p>
<p id="tha-ap550c3p3">
<span class="pali m-text">Tattha dibbehi naccehi,</span><br />
</p>
<p id="tha-ap550c3p4">
<span class="pali m-text">gītehi vāditehi ca.</span><br />
</p>
<p id="tha-ap550c4p1">
<span class="pali m-text">Rūpādidasahaṅgehi,</span><br />
</p>
<p id="tha-ap550c4p2">
<span class="pali m-text">abhibhotvāna sesake;</span><br />
</p>
<p id="tha-ap550c4p3">
<span class="pali m-text">Yāvatāyuṁ vasitvāna,</span><br />
</p>
<p id="tha-ap550c4p4">
<span class="pali m-text">anubhotvā mahāsukhaṁ.</span><br />
</p>
<p id="tha-ap550c5p1">
<span class="pali m-text">Tato cavitvā tidasaṁ,</span><br />
</p>
<p id="tha-ap550c5p2">
<span class="pali m-text">candano upapajjatha;</span><br />
</p>
<p id="tha-ap550c5p3">
<span class="pali m-text">Ahaṁ kapilavatthusmiṁ,</span><br />
</p>
<p id="tha-ap550c5p4">
<span class="pali m-text">ajāyiṁ sākiyatrajo.</span><br />
</p>
<p id="tha-ap550c6p1">
<span class="pali m-text">Yadā udāyittherena,</span><br />
</p>
<p id="tha-ap550c6p2">
<span class="pali m-text">ajjhiṭṭho lokanāyako;</span><br />
</p>
<p id="tha-ap550c6p3">
<span class="pali m-text">Anukampiya sakyānaṁ,</span><br />
</p>
<p id="tha-ap550c6p4">
<span class="pali m-text">upesi kapilavhayaṁ.</span><br />
</p>
<p id="tha-ap550c7p1">
<span class="pali m-text">Tadātimānino sakyā,</span><br />
</p>
<p id="tha-ap550c7p2">
<span class="pali m-text">na buddhassa guṇaññuno;</span><br />
</p>
<p id="tha-ap550c7p3">
<span class="pali m-text">Paṇamanti na sambuddhaṁ,</span><br />
</p>
<p id="tha-ap550c7p4">
<span class="pali m-text">jātithaddhā anādarā.</span><br />
</p>
<p id="tha-ap550c8p1">
<span class="pali m-text">Tesaṁ saṅkappamaññāya,</span><br />
</p>
<p id="tha-ap550c8p2">
<span class="pali m-text">ākāse caṅkamī jino;</span><br />
</p>
<p id="tha-ap550c8p3">
<span class="pali m-text">Pajjunno viya vassittha,</span><br />
</p>
<p id="tha-ap550c8p4">
<span class="pali m-text">pajjalittha yathā sikhī.</span><br />
</p>
<p id="tha-ap550c9p1">
<span class="pali m-text">Dassetvā rūpamatulaṁ,</span><br />
</p>
<p id="tha-ap550c9p2">
<span class="pali m-text">puna antaradhāyatha;</span><br />
</p>
<p id="tha-ap550c9p3">
<span class="pali m-text">Ekopi hutvā bahudhā,</span><br />
</p>
<p id="tha-ap550c9p4">
<span class="pali m-text">ahosi punarekako.</span><br />
</p>
<p id="tha-ap550c10p1">
<span class="pali m-text">Andhakāraṁ pakāsañca,</span><br />
</p>
<p id="tha-ap550c10p2">
<span class="pali m-text">dassayitvā anekadhā;</span><br />
</p>
<p id="tha-ap550c10p3">
<span class="pali m-text">Pāṭiheraṁ karitvāna,</span><br />
</p>
<p id="tha-ap550c10p4">
<span class="pali m-text">vinayī ñātake muni.</span><br />
</p>
<p id="tha-ap550c11p1">
<span class="pali m-text">Cātuddīpo mahāmegho,</span><br />
</p>
<p id="tha-ap550c11p2">
<span class="pali m-text">tāvadeva pavassatha;</span><br />
</p>
<p id="tha-ap550c11p3">
<span class="pali m-text">Tadā hi jātakaṁ buddho,</span><br />
</p>
<p id="tha-ap550c11p4">
<span class="pali m-text">vessantaramadesayi.</span><br />
</p>
<p id="tha-ap550c12p1">
<span class="pali m-text">Tadā te khattiyā sabbe,</span><br />
</p>
<p id="tha-ap550c12p2">
<span class="pali m-text">nihantvā jātijaṁ madaṁ;</span><br />
</p>
<p id="tha-ap550c12p3">
<span class="pali m-text">Upesuṁ saraṇaṁ buddhaṁ,</span><br />
</p>
<p id="tha-ap550c12p4">
<span class="pali m-text">āha suddhodano tadā.</span><br />
</p>
<p id="tha-ap550c13p1">
<span class="pali m-text">‘Idaṁ tatiyaṁ tava bhūripañña,</span><br />
</p>
<p id="tha-ap550c13p2">
<span class="pali m-text">Pādāni vandāmi samantacakkhu;</span><br />
</p>
<p id="tha-ap550c13p3">
<span class="pali m-text">Yadābhijāto pathavī pakampayī,</span><br />
</p>
<p id="tha-ap550c13p4">
<span class="pali m-text">Yadā ca taṁ najjahi jambuchāyā’.</span><br />
</p>
<p id="tha-ap550c14p1">
<span class="pali m-text">Tadā buddhānubhāvaṁ taṁ,</span><br />
</p>
<p id="tha-ap550c14p2">
<span class="pali m-text">disvā vimhitamānaso;</span><br />
</p>
<p id="tha-ap550c14p3">
<span class="pali m-text">Pabbajitvāna tattheva,</span><br />
</p>
<p id="tha-ap550c14p4">
<span class="pali m-text">nivasiṁ mātupūjako.</span><br />
</p>
<p id="tha-ap550c15p1">
<span class="pali m-text">Candano devaputto maṁ,</span><br />
</p>
<p id="tha-ap550c15p2">
<span class="pali m-text">upagantvānupucchatha;</span><br />
</p>
<p id="tha-ap550c15p3">
<span class="pali m-text">Bhaddekarattassa tadā,</span><br />
</p>
<p id="tha-ap550c15p4">
<span class="pali m-text">saṅkhepavitthāraṁ nayaṁ.</span><br />
</p>
<p id="tha-ap550c16p1">
<span class="pali m-text">Coditohaṁ tadā tena,</span><br />
</p>
<p id="tha-ap550c16p2">
<span class="pali m-text">upecca naranāyakaṁ;</span><br />
</p>
<p id="tha-ap550c16p3">
<span class="pali m-text">Bhaddekarattaṁ sutvāna,</span><br />
</p>
<p id="tha-ap550c16p4">
<span class="pali m-text">saṁviggo vanamāmako.</span><br />
</p>
<p id="tha-ap550c17p1">
<span class="pali m-text">Tadā mātaramapucchiṁ,</span><br />
</p>
<p id="tha-ap550c17p2">
<span class="pali m-text">‘vane vacchāmi ekako’;</span><br />
</p>
<p id="tha-ap550c17p3">
<span class="pali m-text">‘Sukhumālo’ti me mātā,</span><br />
</p>
<p id="tha-ap550c17p4">
<span class="pali m-text">vārayī taṁ tadā vacaṁ.</span><br />
</p>
<p id="tha-ap550c18p1">
<span class="pali m-text">‘Kāsaṁ kusaṁ poṭakilaṁ,</span><br />
</p>
<p id="tha-ap550c18p2">
<span class="pali m-text">usīraṁ muñjapabbajaṁ;</span><br />
</p>
<p id="tha-ap550c18p3">
<span class="pali m-text">Urasā panudissāmi,</span><br />
</p>
<p id="tha-ap550c18p4">
<span class="pali m-text">vivekamanubrūhayaṁ’.</span><br />
</p>
<p id="tha-ap550c19p1">
<span class="pali m-text">Tadā vanaṁ paviṭṭhohaṁ,</span><br />
</p>
<p id="tha-ap550c19p2">
<span class="pali m-text">saritvā jinasāsanaṁ;</span><br />
</p>
<p id="tha-ap550c19p3">
<span class="pali m-text">Bhaddekarattaovādaṁ,</span><br />
</p>
<p id="tha-ap550c19p4">
<span class="pali m-text">arahattamapāpuṇiṁ.</span><br />
</p>
<p id="tha-ap550c20p1">
<span class="pali m-text">‘Atītaṁ nānvāgameyya,</span><br />
</p>
<p id="tha-ap550c20p2">
<span class="pali m-text">nappaṭikaṅkhe anāgataṁ;</span><br />
</p>
<p id="tha-ap550c20p3">
<span class="pali m-text">Yadatītaṁ pahīnaṁ taṁ,</span><br />
</p>
<p id="tha-ap550c20p4">
<span class="pali m-text">appattañca anāgataṁ.</span><br />
</p>
<p id="tha-ap550c21p1">
<span class="pali m-text">Paccuppannañca yo dhammaṁ,</span><br />
</p>
<p id="tha-ap550c21p2">
<span class="pali m-text">tattha tattha vipassati;</span><br />
</p>
<p id="tha-ap550c21p3">
<span class="pali m-text">Asaṁhīraṁ asaṅkuppaṁ,</span><br />
</p>
<p id="tha-ap550c21p4">
<span class="pali m-text">taṁ vidvā manubrūhaye.</span><br />
</p>
<p id="tha-ap550c22p1">
<span class="pali m-text">Ajjeva kiccamātappaṁ,</span><br />
</p>
<p id="tha-ap550c22p2">
<span class="pali m-text">ko jaññā maraṇaṁ suve;</span><br />
</p>
<p id="tha-ap550c22p3">
<span class="pali m-text">Na hi no saṅgaraṁ tena,</span><br />
</p>
<p id="tha-ap550c22p4">
<span class="pali m-text">mahāsenena maccunā.</span><br />
</p>
<p id="tha-ap550c23p1">
<span class="pali m-text">Evaṁvihāriṁ ātāpiṁ,</span><br />
</p>
<p id="tha-ap550c23p2">
<span class="pali m-text">ahorattamatanditaṁ;</span><br />
</p>
<p id="tha-ap550c23p3">
<span class="pali m-text">Taṁ ve bhaddekarattoti,</span><br />
</p>
<p id="tha-ap550c23p4">
<span class="pali m-text">santo ācikkhate muni’.</span><br />
</p>
<p id="tha-ap550c24p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap550c24p2">
<span class="pali m-text">…pe…</span><br />
</p>
<p id="tha-ap550c24p3">
<span class="pali m-text">viharāmi anāsavo.</span><br />
</p>
<p id="tha-ap550c25p1">
<span class="pali m-text">Svāgataṁ vata me āsi,</span><br />
</p>
<p id="tha-ap550c25p2">
<span class="pali m-text">…pe…</span><br />
</p>
<p id="tha-ap550c25p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap550c26p1">
<span class="pali m-text">Paṭisambhidā catasso,</span><br />
</p>
<p id="tha-ap550c26p2">
<span class="pali m-text">…pe…</span><br />
</p>
<p id="tha-ap550c26p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap550c27p1">
<span class="pali m-text">Itthaṁ sudaṁ āyasmā lomasakaṅgiyo thero imā gāthāyo abhāsitthāti.</span><br />
</p>
<p id="tha-ap550c28p1">
<span class="pali m-text">Lomasakaṅgiyattherassāpadānaṁ aṭṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/tha-ap0549.html">Previous</a></div>
<div class="m-col-t-6 m-text-right">
<a href="https://www.theravadan.org/pages/tha-ap0551.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>