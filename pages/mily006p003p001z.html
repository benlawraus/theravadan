<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily006p003p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily006p003p001z.html" />
  <meta property="og:description" content="Anumānapañha Vessantaravagga 1. Vessantarapañha “Bhante nāgasena, sabbeva bodhisattā puttadāraṁ denti, udāhu vessantareneva raññā puttadāraṁ dinnan”ti? “Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti. “Api ca kho, bhante nāgasena, tesaṁ anumatena dentī”ti. “Bhariyā, mahārāja, anumatā, dārakā pana bālatāya vilapiṁsu, yadi te atthato jāneyyuṁ, tepi anumodeyyu …" />
  <meta name="twitter:description" content="Anumānapañha Vessantaravagga 1. Vessantarapañha “Bhante nāgasena, sabbeva bodhisattā puttadāraṁ denti, udāhu vessantareneva raññā puttadāraṁ dinnan”ti? “Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti. “Api ca kho, bhante nāgasena, tesaṁ anumatena dentī”ti. “Bhariyā, mahārāja, anumatā, dārakā pana bālatāya vilapiṁsu, yadi te atthato jāneyyuṁ, tepi anumodeyyu …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="anumanapanha">
<h2><a href="#anumanapanha">Anumānapañha</a></h2>
<section id="vessantaravagga">
<h3><a href="#vessantaravagga">Vessantaravagga</a></h3>
<section id="vessantarapanha">
<h4><a href="#vessantarapanha">1. Vessantarapañha</a></h4>
<p id="mil6p3p1c1p1">
<span class="m-text m-primary">“Bhante nāgasena, sabbeva bodhisattā puttadāraṁ denti, udāhu vessantareneva raññā puttadāraṁ dinnan”ti?</span><br />
</p>
<p id="mil6p3p1c1p2">
<span class="m-text m-primary">“Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti.</span><br />
</p>
<p id="mil6p3p1c1p3">
<span class="m-text m-primary">“Api ca kho, bhante nāgasena, tesaṁ anumatena dentī”ti.</span><br />
</p>
<p id="mil6p3p1c1p4">
<span class="m-text m-primary">“Bhariyā, mahārāja, anumatā, dārakā pana bālatāya vilapiṁsu, yadi te atthato jāneyyuṁ, tepi anumodeyyuṁ, na te vilapeyyun”ti.</span><br />
</p>
<p id="mil6p3p1c2p1">
<span class="m-text m-primary">“Dukkaraṁ, bhante nāgasena, bodhisattena kataṁ, yaṁ so attano orase piye putte brāhmaṇassa dāsatthāya adāsi.</span><br />
</p>
<p id="mil6p3p1c3p1">
<span class="m-text m-primary">Idampi dutiyaṁ dukkarato dukkarataraṁ, yaṁ so attano orase piye putte bālake taruṇake latāya bandhitvā tena brāhmaṇena latāya anumajjīyante disvā ajjhupekkhi.</span><br />
</p>
<p id="mil6p3p1c4p1">
<span class="m-text m-primary">Idampi tatiyaṁ dukkarato dukkarataraṁ, yaṁ so sakena balena bandhanā muccitvā āgate dārake sārajjamupagate punadeva latāya bandhitvā adāsi.</span><br />
</p>
<p id="mil6p3p1c5p1">
<span class="m-text m-primary">Idampi catutthaṁ dukkarato dukkarataraṁ, yaṁ so dārake ‘ayaṁ kho, tāta, yakkho khādituṁ neti amhe’ti vilapante ‘mā bhāyitthā’ti na assāsesi.</span><br />
</p>
<p id="mil6p3p1c6p1">
<span class="m-text m-primary">Idampi pañcamaṁ dukkarato dukkarataraṁ, yaṁ so jālissa kumārassa rudamānassa pādesu nipatitvā ‘alaṁ, tāta, kaṇhājinaṁ nivattehi, ahameva gacchāmi yakkhena saha, khādatu maṁ yakkho’ti yācamānassa evaṁ na sampaṭicchi.</span><br />
</p>
<p id="mil6p3p1c7p1">
<span class="m-text m-primary">Idampi chaṭṭhaṁ dukkarato dukkarataraṁ, yaṁ so jālissa kumārassa ‘pāsāṇasamaṁ nūna te, tāta, hadayaṁ, yaṁ tvaṁ amhākaṁ dukkhitānaṁ pekkhamāno nimmanussake brahāraññe yakkhena nīyamāne na nivāresī’ti vilapamānassa kāruññaṁ nākāsi.</span><br />
</p>
<p id="mil6p3p1c8p1">
<span class="m-text m-primary">Idampi sattamaṁ dukkarato dukkarataraṁ, yaṁ tassa ruḷaruḷassa bhīmabhīmassa nīte dārake adassanaṁ gamite na phali hadayaṁ satadhā vā sahassadhā vā, puññakāmena manujena kiṁ paradukkhāpanena, nanu nāma sakadānaṁ dātabbaṁ hotī”ti?</span><br />
</p>
<p id="mil6p3p1c9p1">
<span class="m-text m-primary">“Dukkarassa, mahārāja, katattā bodhisattassa kittisaddo dasasahassiyā lokadhātuyā sadevamanussesu abbhuggato, devā devabhavane pakittenti, asurā asurabhavane pakittenti, garuḷā garuḷabhavane pakittenti, nāgā nāgabhavane pakittenti, yakkhā yakkhabhavane pakittenti, anupubbena tassa kittisaddo paramparāya ajjetarahi idha amhākaṁ samayaṁ anuppatto, taṁ mayaṁ dānaṁ pakittentā vikopentā nisinnā sudinnaṁ, udāhu duddinnanti.</span><br />
</p>
<p id="mil6p3p1c9p2">
<span class="m-text m-primary">So kho panāyaṁ, mahārāja, kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ dasa guṇe anudassati.</span><br />
</p>
<p id="mil6p3p1c9p3">
<span class="m-text m-primary">Katame dasa?</span><br />
</p>
<p id="mil6p3p1c9p4">
<span class="m-text m-primary">Agedhatā nirālayatā cāgo pahānaṁ apunarāvattitā sukhumatā mahantatā duranubodhatā dullabhatā asadisatā buddhadhammassa, so kho panāyaṁ, mahārāja, kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ ime dasa guṇe anudassatī”ti.</span><br />
</p>
<p id="mil6p3p1c10p1">
<span class="m-text m-primary">“Bhante nāgasena, yo paraṁ dukkhāpetvā dānaṁ deti, api nu taṁ dānaṁ sukhavipākaṁ hoti saggasaṁvattanikan”ti?</span><br />
</p>
<p id="mil6p3p1c10p2">
<span class="m-text m-primary">“Āma, mahārāja, kiṁ vattabban”ti.</span><br />
</p>
<p id="mil6p3p1c10p3">
<span class="m-text m-primary">“Iṅgha, bhante nāgasena, kāraṇaṁ upadassehī”ti.</span><br />
</p>
<p id="mil6p3p1c10p4">
<span class="m-text m-primary">“Idha, mahārāja, koci samaṇo vā brāhmaṇo vā sīlavā hoti kalyāṇadhammo, so bhaveyya pakkhahato vā pīṭhasappī vā aññataraṁ vā byādhiṁ āpanno, tamenaṁ yo koci puññakāmo yānaṁ āropetvā patthitaṁ desamanupāpeyya, api nu kho, mahārāja, tassa purisassa tatonidānaṁ kiñci sukhaṁ nibbatteyya saggasaṁvattanikaṁ taṁ kamman”ti?</span><br />
</p>
<p id="mil6p3p1c10p5">
<span class="m-text m-primary">“Āma, bhante, kiṁ vattabbaṁ?</span><br />
</p>
<p id="mil6p3p1c10p6">
<span class="m-text m-primary">Hatthiyānaṁ vā so, bhante, puriso labheyya assayānaṁ vā rathayānaṁ vā, thale thalayānaṁ jale jalayānaṁ devesu devayānaṁ manussesu manussayānaṁ, tadanucchavikaṁ tadanulomikaṁ bhave bhave nibbatteyya, tadanucchavikāni tadanulomikāni cassa sukhāni nibbatteyyuṁ, sugatito sugatiṁ gaccheyya, teneva kammābhisandena iddhiyānaṁ abhiruyha patthitaṁ nibbānanagaraṁ pāpuṇeyyā”ti.</span><br />
</p>
<p id="mil6p3p1c10p7">
<span class="m-text m-primary">“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so puriso balībadde dukkhāpetvā evarūpaṁ sukhaṁ anubhavati.</span><br />
</p>
<p id="mil6p3p1c11p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yathā paradukkhāpanena dinnadānaṁ sukhavipākaṁ hoti saggasaṁvattanikaṁ.</span><br />
</p>
<p id="mil6p3p1c11p2">
<span class="m-text m-primary">Idha, mahārāja, yo koci rājā janapadato dhammikaṁ baliṁ uddharāpetvā āṇāpavattanena dānaṁ dadeyya, api nu kho so, mahārāja, rājā tatonidānaṁ kiñci sukhaṁ anubhaveyya saggasaṁvattanikaṁ taṁ dānan”ti?</span><br />
</p>
<p id="mil6p3p1c11p3">
<span class="m-text m-primary">“Āma, bhante, kiṁ vattabbaṁ, tatonidānaṁ so, bhante, rājā uttariṁ anekasatasahassaguṇaṁ labheyya.</span><br />
</p>
<p id="mil6p3p1c11p4">
<span class="m-text m-primary">Rājūnaṁ atirājā bhaveyya, devānaṁ atidevo bhaveyya, brahmānaṁ atibrahmā bhaveyya, samaṇānaṁ atisamaṇo bhaveyya, brāhmaṇānaṁ atibrāhmaṇo bhaveyya, arahantānaṁ atiarahā bhaveyyā”ti.</span><br />
</p>
<p id="mil6p3p1c11p5">
<span class="m-text m-primary">“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so rājā balinā janaṁ pīḷetvā dinnadānena evarūpaṁ uttariṁ yasasukhaṁ anubhavatī”ti.</span><br />
</p>
<p id="mil6p3p1c12p1">
<span class="m-text m-primary">“Atidānaṁ, bhante nāgasena, vessantarena raññā dinnaṁ, yaṁ so sakaṁ bhariyaṁ parassa bhariyatthāya adāsi, sake orase putte brāhmaṇassa dāsatthāya adāsi, atidānaṁ nāma, bhante nāgasena, loke vidūhi ninditaṁ garahitaṁ, yathā nāma, bhante nāgasena, atibhārena sakaṭassa akkho bhijjati, atibhārena nāvā osīdati, atibhuttena bhojanaṁ visamaṁ pariṇamati, ativassena dhaññaṁ vinassati, atidānena bhogakkhayaṁ upeti, atitāpena pathavī upaḍayhati, atirāgena ummattako hoti, atidosena vajjho hoti, atimohena anayaṁ āpajjati, atilobhena coraggahaṇamupagacchati, atibhayena nirujjhati, atipūrena nadī uttarati, ativātena asani patati, atiagginā odanaṁ uttarati, atisañcaraṇena na ciraṁ jīvati.</span><br />
</p>
<p id="mil6p3p1c12p2">
<span class="m-text m-primary">Evameva kho, bhante nāgasena, atidānaṁ nāma loke vidūhi ninditaṁ garahitaṁ, atidānaṁ, bhante nāgasena, vessantarena raññā dinnaṁ, na tattha kiñci phalaṁ icchitabban”ti.</span><br />
</p>
<p id="mil6p3p1c13p1">
<span class="m-text m-primary">“Atidānaṁ, mahārāja, loke vidūhi vaṇṇitaṁ thutaṁ pasatthaṁ, ye keci yādisaṁ kīdisaṁ dānaṁ denti, atidānadāyī loke kittiṁ pāpuṇāti.</span><br />
</p>
<p id="mil6p3p1c13p2">
<span class="m-text m-primary">Yathā, mahārāja, atipavaratāya dibbaṁ vanamūlaṁ gahitampi hatthapāse ṭhitānaṁ parajanānaṁ na dassayati, agado atijaccatāya pīḷāya samugghātako rogānaṁ antakaro, aggi atijotitāya ḍahati, udakaṁ atisītatāya nibbāpeti, padumaṁ parisuddhatāya na upalimpati vārikaddamena, maṇi atiguṇatāya kāmadado, vajiraṁ atitikhiṇatāya vijjhati maṇimuttāphalikaṁ, pathavī atimahantatāya naroragamigapakkhijalaselapabbatadume dhāreti, samuddo atimahantatāya aparipūraṇo, sineru atibhāratāya acalo, ākāso ativitthāratāya ananto, sūriyo atippabhatāya timiraṁ ghāteti, sīho atijātitāya vigatabhayo, mallo atibalavatāya paṭimallaṁ khippaṁ ukkhipati, rājā atipuññatāya adhipati, bhikkhu atisīlavantatāya nāgayakkhanaramarūhi namassanīyo, buddho atiaggatāya anupamo.</span><br />
</p>
<p id="mil6p3p1c13p3">
<span class="m-text m-primary">Evameva kho, mahārāja, atidānaṁ nāma loke vidūhi vaṇṇitaṁ thutaṁ pasatthaṁ, ye keci yādisaṁ kīdisaṁ dānaṁ denti, atidānadāyī loke kittiṁ pāpuṇāti, atidānena vessantaro rājā dasasahassiyā lokadhātuyā vaṇṇito thuto pasattho mahito kittito, teneva atidānena vessantaro rājā ajjetarahi buddho jāto aggo sadevake loke.</span><br />
</p>
<p id="mil6p3p1c14p1">
<span class="m-text m-primary">Atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban”ti?</span><br />
</p>
<p id="mil6p3p1c14p2">
<span class="m-text m-primary">“Dasa kho panimāni, bhante nāgasena, dānāni, yāni loke adānasammatāni, yo tāni dānāni deti, so apāyagāmī hoti.</span><br />
</p>
<p id="mil6p3p1c14p3">
<span class="m-text m-primary">Katamāni dasa?</span><br />
</p>
<p id="mil6p3p1c14p4">
<span class="m-text m-primary">Majjadānaṁ, bhante nāgasena, loke adānasammataṁ, yo taṁ dānaṁ deti, so apāyagāmī hoti.</span><br />
</p>
<p id="mil6p3p1c14p5">
<span class="m-text m-primary">Samajjadānaṁ …pe…</span><br />
</p>
<p id="mil6p3p1c14p6">
<span class="m-text m-primary">itthidānaṁ …</span><br />
</p>
<p id="mil6p3p1c14p7">
<span class="m-text m-primary">usabhadānaṁ …</span><br />
</p>
<p id="mil6p3p1c14p8">
<span class="m-text m-primary">cittakammadānaṁ …</span><br />
</p>
<p id="mil6p3p1c14p9">
<span class="m-text m-primary">satthadānaṁ …</span><br />
</p>
<p id="mil6p3p1c14p10">
<span class="m-text m-primary">visadānaṁ …</span><br />
</p>
<p id="mil6p3p1c14p11">
<span class="m-text m-primary">saṅkhalikadānaṁ …</span><br />
</p>
<p id="mil6p3p1c14p12">
<span class="m-text m-primary">kukkuṭasūkaradānaṁ …</span><br />
</p>
<p id="mil6p3p1c14p13">
<span class="m-text m-primary">tulākūṭamānakūṭadānaṁ, bhante nāgasena, loke adānasammataṁ hoti, yo taṁ dānaṁ deti, so apāyagāmī hoti.</span><br />
</p>
<p id="mil6p3p1c14p14">
<span class="m-text m-primary">Imāni kho, bhante nāgasena, dasa dānāni loke adānasammatāni, yo tāni dānāni deti, so apāyagāmī hotī”ti.</span><br />
</p>
<p id="mil6p3p1c15p1">
<span class="m-text m-primary">“Nāhaṁ taṁ, mahārāja, adānasammataṁ pucchāmi, imaṁ khvāhaṁ, mahārāja, taṁ pucchāmi ‘atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban’”ti.</span><br />
</p>
<p id="mil6p3p1c15p2">
<span class="m-text m-primary">“Natthi, bhante nāgasena, loke ṭhapanīyaṁ dānaṁ.</span><br />
</p>
<p id="mil6p3p1c15p3">
<span class="m-text m-primary">Yaṁ dakkhiṇeyye anuppatte na dātabbaṁ, cittappasāde uppanne keci dakkhiṇeyyānaṁ bhojanaṁ denti, keci acchādanaṁ, keci sayanaṁ, keci āvasathaṁ, keci attharaṇapāvuraṇaṁ, keci dāsidāsaṁ, keci khettavatthuṁ, keci dvipadacatuppadaṁ, keci sataṁ sahassaṁ satasahassaṁ, keci mahārajjaṁ, keci jīvitampi dentī”ti.</span><br />
</p>
<p id="mil6p3p1c15p4">
<span class="m-text m-primary">“Yadi pana, mahārāja, keci jīvitampi denti, kiṁ kāraṇā vessantaraṁ dānapatiṁ atibāḷhaṁ paripātesi sudinne putte ca dāre ca?</span><br />
</p>
<p id="mil6p3p1c16p1">
<span class="m-text m-primary">Api nu kho, mahārāja, atthi lokapakati lokāciṇṇaṁ, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti?</span><br />
</p>
<p id="mil6p3p1c16p2">
<span class="m-text m-primary">“Āma, bhante, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti.</span><br />
</p>
<p id="mil6p3p1c16p3">
<span class="m-text m-primary">“Yadi, mahārāja, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā, vessantaropi, mahārāja, rājā alabhamāno sabbaññutañāṇaṁ upadduto dukkhito tassa dhammadhanassa paṭilābhāya puttadāraṁ āvapesi ca vikkiṇi ca.</span><br />
</p>
<p id="mil6p3p1c16p4">
<span class="m-text m-primary">Iti, mahārāja, vessantarena raññā aññesaṁ dinnaṁyeva dinnaṁ, kataṁyeva kataṁ.</span><br />
</p>
<p id="mil6p3p1c16p5">
<span class="m-text m-primary">Kissa pana tvaṁ, mahārāja, tena dānena vessantaraṁ dānapatiṁ atibāḷhaṁ apasādesī”ti?</span><br />
</p>
<p id="mil6p3p1c17p1">
<span class="m-text m-primary">“Nāhaṁ, bhante nāgasena, vessantarassa dānapatino dānaṁ garahāmi, api ca puttadāraṁ yācante niminitvā attānaṁ dātabban”ti.</span><br />
</p>
<p id="mil6p3p1c17p2">
<span class="m-text m-primary">“Etaṁ kho, mahārāja, asabbhikāraṇaṁ, yaṁ puttadāraṁ yācante attānaṁ dadeyya, yaṁ yaṁ hi yācante taṁ tadeva dātabbaṁ, etaṁ sappurisānaṁ kammaṁ.</span><br />
</p>
<p id="mil6p3p1c17p3">
<span class="m-text m-primary">Yathā, mahārāja, koci puriso pānīyaṁ āharāpeyya, tassa yo bhojanaṁ dadeyya, api nu so, mahārāja, puriso tassa kiccakārī assā”ti?</span><br />
</p>
<p id="mil6p3p1c17p4">
<span class="m-text m-primary">“Na hi, bhante, yaṁ so āharāpeti, tameva tassa dento kiccakārī assā”ti.</span><br />
</p>
<p id="mil6p3p1c17p5">
<span class="m-text m-primary">“Evameva kho, mahārāja, vessantaro rājā brāhmaṇe puttadāraṁ yācante puttadāraṁ yeva adāsi.</span><br />
</p>
<p id="mil6p3p1c17p6">
<span class="m-text m-primary">Sace, mahārāja, brāhmaṇo vessantarassa sarīraṁ yāceyya, na so, mahārāja, attānaṁ rakkheyya na kampeyya na rajjeyya, tassa dinnaṁ pariccattaṁyeva sarīraṁ bhaveyya.</span><br />
</p>
<p id="mil6p3p1c17p7">
<span class="m-text m-primary">Sace, mahārāja, koci vessantaraṁ dānapatiṁ upagantvā yāceyya ‘dāsattaṁ me upehī’ti, dinnaṁ pariccattaṁyevassa sarīraṁ bhaveyya, na so datvā tapeyya, rañño, mahārāja, vessantarassa kāyo bahusādhāraṇo.</span><br />
</p>
<p id="mil6p3p1c18p1">
<span class="m-text m-primary">Yathā, mahārāja, pakkā maṁsapesi bahusādhāraṇā;</span><br />
</p>
<p id="mil6p3p1c18p2">
<span class="m-text m-primary">evameva kho, mahārāja, rañño vessantarassa kāyo bahusādhāraṇo.</span><br />
</p>
<p id="mil6p3p1c18p3">
<span class="m-text m-primary">Yathā vā pana, mahārāja, phalito rukkho nānādijagaṇasādhāraṇo;</span><br />
</p>
<p id="mil6p3p1c18p4">
<span class="m-text m-primary">evameva kho, mahārāja, rañño vessantarassa kāyo bahusādhāraṇo.</span><br />
</p>
<p id="mil6p3p1c18p5">
<span class="m-text m-primary">Kiṁ kāraṇā?</span><br />
</p>
<p id="mil6p3p1c18p6">
<span class="m-text m-primary">‘Evāhaṁ paṭipajjanto sammāsambodhiṁ pāpuṇissāmī’ti.</span><br />
</p>
<p id="mil6p3p1c19p1">
<span class="m-text m-primary">Yathā, mahārāja, puriso adhano dhanatthiko dhanapariyesanaṁ caramāno ajapathaṁ saṅkupathaṁ vettapathaṁ gacchati, jalathalavāṇijjaṁ karoti, kāyena vācāya manasā dhanaṁ ārādheti, dhanappaṭilābhāya vāyamati;</span><br />
</p>
<p id="mil6p3p1c19p2">
<span class="m-text m-primary">evameva kho, mahārāja, vessantaro dānapati adhano buddhadhanena sabbaññutañāṇaratanappaṭilābhāya yācakānaṁ dhanadhaññaṁ dāsidāsaṁ yānavāhanaṁ sakalasāpateyyaṁ sakaṁ puttadāraṁ attānañca cajitvā sammāsambodhiṁyeva pariyesati.</span><br />
</p>
<p id="mil6p3p1c20p1">
<span class="m-text m-primary">Yathā vā pana, mahārāja, amacco muddakāmo muddādhikaraṇaṁ yaṁ kiñci gehe dhanadhaññaṁ hiraññasuvaṇṇaṁ, taṁ sabbaṁ datvāpi muddappaṭilābhāya vāyamati;</span><br />
</p>
<p id="mil6p3p1c20p2">
<span class="m-text m-primary">evameva kho, mahārāja, vessantaro dānapati sabbaṁ taṁ bāhirabbhantaradhanaṁ datvā jīvitampi paresaṁ datvā sammāsambodhiṁyeva pariyesati.</span><br />
</p>
<p id="mil6p3p1c21p1">
<span class="m-text m-primary">Api ca, mahārāja, vessantarassa dānapatino evaṁ ahosi ‘yaṁ so brāhmaṇo yācati, tamevāhaṁ tassa dento kiccakārī nāma homī’ti, evaṁ so tassa puttadāramadāsi.</span><br />
</p>
<p id="mil6p3p1c21p2">
<span class="m-text m-primary">Na kho, mahārāja, vessantaro dānapati dessatāya brāhmaṇassa puttadāramadāsi, na adassanakāmatāya puttadāramadāsi, na atibahukā me puttadārā, ‘na sakkomi te posetun’ti puttadāramadāsi, na ukkaṇṭhito ‘appiyā me’ti nīharitukāmatāya puttadāramadāsi.</span><br />
</p>
<p id="mil6p3p1c21p3">
<span class="m-text m-primary">Atha kho sabbaññutañāṇaratanasseva piyattā sabbaññutañāṇassa kāraṇā vessantaro rājā evarūpaṁ atulaṁ vipulamanuttaraṁ piyaṁ manāpaṁ dayitaṁ pāṇasamaṁ puttadāradānavaraṁ brāhmaṇassa adāsi.</span><br />
</p>
<p id="mil6p3p1c22p1">
<span class="m-text m-primary">Bhāsitampetaṁ, mahārāja, bhagavatā devātidevena cariyāpiṭake—</span><br />
</p>
<p id="mil6p3p1c23p1">
<span class="m-text m-primary">‘Na me dessā ubho puttā,</span><br />
</p>
<p id="mil6p3p1c23p2">
<span class="m-text m-primary">maddī devī na dessiyā;</span><br />
</p>
<p id="mil6p3p1c23p3">
<span class="m-text m-primary">Sabbaññutaṁ piyaṁ mayhaṁ,</span><br />
</p>
<p id="mil6p3p1c23p4">
<span class="m-text m-primary">tasmā piye adāsahan’ti.</span><br />
</p>
<p id="mil6p3p1c24p1">
<span class="m-text m-primary">Tasmā, mahārāja, vessantaro rājā puttadānaṁ datvā paṇṇasālaṁ pavisitvā nipajji.</span><br />
</p>
<p id="mil6p3p1c24p2">
<span class="m-text m-primary">Tassa atipemena dukkhitassa balavasoko uppajji, hadayavatthu uṇhamahosi.</span><br />
</p>
<p id="mil6p3p1c24p3">
<span class="m-text m-primary">Nāsikāya appahontiyā mukhena uṇhe assāsapassāse vissajjesi, assūni parivattitvā lohitabindūni hutvā nettehi nikkhamiṁsu.</span><br />
</p>
<p id="mil6p3p1c24p4">
<span class="m-text m-primary">Evameva kho, mahārāja, dukkhena vessantaro rājā brāhmaṇassa puttadāramadāsi ‘mā me dānapatho parihāyī’ti.</span><br />
</p>
<p id="mil6p3p1c25p1">
<span class="m-text m-primary">Api ca, mahārāja, vessantaro rājā dve atthavase paṭicca brāhmaṇassa dve dārake adāsi.</span><br />
</p>
<p id="mil6p3p1c25p2">
<span class="m-text m-primary">Katame dve?</span><br />
</p>
<p id="mil6p3p1c25p3">
<span class="m-text m-primary">Dānapatho ca me aparihīno bhavissati, dukkhite ca me puttake vanamūlaphalehi itonidānaṁ ayyako mocessatīti.</span><br />
</p>
<p id="mil6p3p1c25p4">
<span class="m-text m-primary">Jānāti hi, mahārāja, vessantaro rājā ‘na me dārakā sakkā kenaci dāsabhogena bhuñjituṁ, ime ca dārake ayyako nikkiṇissati, evaṁ amhākampi gamanaṁ bhavissatī’ti.</span><br />
</p>
<p id="mil6p3p1c25p5">
<span class="m-text m-primary">Ime kho, mahārāja, dve atthavase paṭicca brāhmaṇassa dve dārake adāsi.</span><br />
</p>
<p id="mil6p3p1c26p1">
<span class="m-text m-primary">Api ca, mahārāja, vessantaro rājā jānāti ‘ayaṁ kho brāhmaṇo jiṇṇo vuḍḍho mahallako dubbalo bhaggo daṇḍaparāyaṇo khīṇāyuko parittapuñño, neso samattho ime dārake dāsabhogena bhuñjitun’ti.</span><br />
</p>
<p id="mil6p3p1c26p2">
<span class="m-text m-primary">Sakkuṇeyya pana, mahārāja, puriso pākatikena balena ime candimasūriye evaṁmahiddhike evaṁmahānubhāve gahetvā peḷāya vā samugge vā pakkhipitvā nippabhe katvā thālakaparibhogena paribhuñjitun”ti?</span><br />
</p>
<p id="mil6p3p1c26p3">
<span class="m-text m-primary">“Na hi, bhante”ti.</span><br />
</p>
<p id="mil6p3p1c26p4">
<span class="m-text m-primary">“Evameva kho, mahārāja, imasmiṁ loke candimasūriyappaṭibhāgassa vessantarassa dārakā na sakkā kenaci dāsabhogena bhuñjitunti.</span><br />
</p>
<p id="mil6p3p1c27p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c27p2">
<span class="m-text m-primary">Yathā, mahārāja, rañño cakkavattissa maṇiratanaṁ subhaṁ jātimantaṁ aṭṭhaṁsaṁ suparikammakataṁ catuhatthāyāmaṁ sakaṭanābhipariṇāhaṁ na sakkā kenaci pilotikāya veṭhetvā peḷāya pakkhipitvā satthakanisānaparibhogena paribhuñjituṁ;</span><br />
</p>
<p id="mil6p3p1c27p3">
<span class="m-text m-primary">evameva kho, mahārāja, loke cakkavattirañño maṇiratanappaṭibhāgassa vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c28p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c28p2">
<span class="m-text m-primary">Yathā, mahārāja, tidhā pabhinno sabbaseto sattappatiṭṭhito aṭṭharatanubbedho navaratanāyāmapariṇāho pāsādiko dassanīyo uposatho nāgarājā na sakkā kenaci suppena vā sarāvena vā pidahituṁ, govacchako viya vacchakasālāya pakkhipitvā pariharituṁ vā;</span><br />
</p>
<p id="mil6p3p1c28p3">
<span class="m-text m-primary">evameva kho, mahārāja, loke uposathanāgarājappaṭibhāgassa vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c29p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c29p2">
<span class="m-text m-primary">Yathā, mahārāja, mahāsamuddo dīghaputhulavitthiṇṇo gambhīro appameyyo duruttaro apariyogāḷho anāvaṭo na sakkā kenaci sabbattha pidahitvā ekatitthena paribhogaṁ kātuṁ;</span><br />
</p>
<p id="mil6p3p1c29p3">
<span class="m-text m-primary">evameva kho, mahārāja, loke mahāsamuddappaṭibhāgassa vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c30p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c30p2">
<span class="m-text m-primary">Yathā, mahārāja, himavanto pabbatarājā pañcayojanasataṁ accuggato nabhe tisahassayojanāyāmavitthāro caturāsītikūṭasahassappaṭimaṇḍito pañcannaṁ mahānadīsatānaṁ pabhavo mahābhūtagaṇālayo nānāvidhagandhadharo dibbosadhasatasamalaṅkato nabhe valāhako viya accuggato dissati;</span><br />
</p>
<p id="mil6p3p1c30p3">
<span class="m-text m-primary">evameva kho, mahārāja, loke himavantapabbatarājappaṭibhāgassa vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c31p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c31p2">
<span class="m-text m-primary">Yathā, mahārāja, rattandhakāratimisāyaṁ uparipabbatagge jalamāno mahāaggikkhandho suvidūrepi paññāyati;</span><br />
</p>
<p id="mil6p3p1c31p3">
<span class="m-text m-primary">evameva kho, mahārāja, vessantaro rājā pabbatagge jalamāno mahāaggikkhandho viya suvidūrepi pākaṭo paññāyati, tassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c32p1">
<span class="m-text m-primary">Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c32p2">
<span class="m-text m-primary">Yathā, mahārāja, himavante pabbate nāgapupphasamaye ujuvāte vāyante dasa dvādasa yojanāni pupphagandho vāyati;</span><br />
</p>
<p id="mil6p3p1c32p3">
<span class="m-text m-primary">evameva kho, mahārāja, vessantarassa rañño api yojanasahassehipi yāva akaniṭṭhabhavanaṁ etthantare surāsuragaruḷagandhabbayakkharakkhasamahoragakinnaraindabhavanesu kittisaddo abbhuggato, sīlavaragandho cassa sampavāyati, tena tassa dārakā na sakkā kenaci dāsabhogena bhuñjituṁ.</span><br />
</p>
<p id="mil6p3p1c32p4">
<span class="m-text m-primary">Anusiṭṭho, mahārāja, jālī kumāro pitarā vessantarena raññā ‘ayyako te, tāta, tumhe brāhmaṇassa dhanaṁ datvā nikkiṇanto taṁ nikkhasahassaṁ datvā nikkiṇātu, kaṇhājinaṁ nikkiṇanto dāsasataṁ dāsisataṁ hatthisataṁ assasataṁ dhenusataṁ usabhasataṁ nikkhasatanti sabbasataṁ datvā nikkiṇātu, yadi te, tāta, ayyako tumhe brāhmaṇassa hatthato āṇāya balasā mudhā gaṇhāti, mā tumhe ayyakassa vacanaṁ karittha, brāhmaṇasseva anuyāyino hothā’ti, evamanusāsitvā putte pesesi, tato jālīkumāro gantvā ayyakena puṭṭho kathesi—</span><br />
</p>
<p id="mil6p3p1c33p1">
<span class="m-text m-primary">‘Sahassagghañhi maṁ tāta,</span><br />
</p>
<p id="mil6p3p1c33p2">
<span class="m-text m-primary">brāhmaṇassa pitā adā;</span><br />
</p>
<p id="mil6p3p1c33p3">
<span class="m-text m-primary">Atho kaṇhājinaṁ kaññaṁ,</span><br />
</p>
<p id="mil6p3p1c33p4">
<span class="m-text m-primary">hatthīnañca satena cā’”ti.</span><br />
</p>
<p id="mil6p3p1c34p1">
<span class="m-text m-primary">“Sunibbeṭhito, bhante nāgasena, pañho;</span><br />
</p>
<p id="mil6p3p1c34p2">
<span class="m-text m-primary">subhinnaṁ diṭṭhijālaṁ;</span><br />
</p>
<p id="mil6p3p1c34p3">
<span class="m-text m-primary">sumaddito paravādo;</span><br />
</p>
<p id="mil6p3p1c34p4">
<span class="m-text m-primary">sakasamayo sudīpito;</span><br />
</p>
<p id="mil6p3p1c34p5">
<span class="m-text m-primary">byañjanaṁ suparisodhitaṁ;</span><br />
</p>
<p id="mil6p3p1c34p6">
<span class="m-text m-primary">suvibhatto attho;</span><br />
</p>
<p id="mil6p3p1c34p7">
<span class="m-text m-primary">evametaṁ tathā sampaṭicchāmī”ti.</span><br />
</p>
<p id="mil6p3p1c35p1">
<span class="m-text m-primary">Vessantarapañho paṭhamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>