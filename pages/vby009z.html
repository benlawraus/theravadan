<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; vb &raquo; Vibhaṅga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vby009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vibhaṅga" />
  <meta name="twitter:title" content="Vibhaṅga" />
  <meta property="og:url" content="https://www.theravadan.org/pages/vby009z.html" />
  <meta property="og:description" content="Iddhipādavibhaṅga 1. Suttantabhājanīya Cattāro iddhipādā— idha bhikkhu chandasamādhipadhānasaṅkhārasamannāgataṁ iddhipādaṁ bhāveti, vīriyasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti. 1.1. Chandiddhipāda Kathañca bhikkhu chandasamādhipadhānasaṅkhārasamannāgataṁ iddhipādaṁ bhāveti? Chandañce bhikkhu adhipatiṁ karitvā labhati samādhiṁ, labhati cittassekaggataṁ— ayaṁ vuccati “chandasamādhi”. So anuppannānaṁ pāpakānaṁ akusalānaṁ dhammāna …" />
  <meta name="twitter:description" content="Iddhipādavibhaṅga 1. Suttantabhājanīya Cattāro iddhipādā— idha bhikkhu chandasamādhipadhānasaṅkhārasamannāgataṁ iddhipādaṁ bhāveti, vīriyasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti. 1.1. Chandiddhipāda Kathañca bhikkhu chandasamādhipadhānasaṅkhārasamannāgataṁ iddhipādaṁ bhāveti? Chandañce bhikkhu adhipatiṁ karitvā labhati samādhiṁ, labhati cittassekaggataṁ— ayaṁ vuccati “chandasamādhi”. So anuppannānaṁ pāpakānaṁ akusalānaṁ dhammāna …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-vb-index.html">vb</a> &raquo;
          </span>
          Vibhaṅga
        </h1>
<!-- content -->
<section id="iddhipadavibhanga">
<span id="vb9c0p2"></span><h2><span class="pali m-text">Iddhipādavibhaṅga</span></h2>
<p id="vb9c1p0">
<span class="pali m-text">1. Suttantabhājanīya</span><br />
</p>
<p id="vb9c1p1">
<span class="pali m-text">Cattāro iddhipādā—</span><br />
</p>
<p id="vb9c1p2">
<span class="pali m-text">idha bhikkhu chandasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c1p3">
<span class="pali m-text">vīriyasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c1p4">
<span class="pali m-text">cittasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c1p5">
<span class="pali m-text">vīmaṁsāsamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c2p0">
<span class="pali m-text">1.1. Chandiddhipāda</span><br />
</p>
<p id="vb9c2p1">
<span class="pali m-text">Kathañca bhikkhu chandasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c2p2">
<span class="pali m-text">Chandañce bhikkhu adhipatiṁ karitvā labhati samādhiṁ, labhati cittassekaggataṁ—</span><br />
</p>
<p id="vb9c2p3">
<span class="pali m-text">ayaṁ vuccati “chandasamādhi”.</span><br />
</p>
<p id="vb9c2p4">
<span class="pali m-text">So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb9c2p5">
<span class="pali m-text">Ime vuccanti “padhānasaṅkhārā”.</span><br />
</p>
<p id="vb9c2p6">
<span class="pali m-text">Iti ayañca chandasamādhi, ime ca padhānasaṅkhārā.</span><br />
</p>
<p id="vb9c2p7">
<span class="pali m-text">Tadekajjhaṁ abhisaññūhitvā abhisaṅkhipitvā chandasamādhipadhānasaṅkhārotveva saṅkhyaṁ gacchati.</span><br />
</p>
<p id="vb9c3p1">
<span class="pali m-text">Tattha katamo chando?</span><br />
</p>
<p id="vb9c3p2">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb9c3p3">
<span class="pali m-text">ayaṁ vuccati “chando”.</span><br />
</p>
<p id="vb9c4p1">
<span class="pali m-text">Tattha katamo samādhi?</span><br />
</p>
<p id="vb9c4p2">
<span class="pali m-text">Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—</span><br />
</p>
<p id="vb9c4p3">
<span class="pali m-text">ayaṁ vuccati “samādhi”.</span><br />
</p>
<p id="vb9c5p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c5p2">
<span class="pali m-text">Yo cetasiko vīriyārambho nikkamo parakkamo uyyāmo vāyāmo ussāho ussoḷhī thāmo ṭhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo—</span><br />
</p>
<p id="vb9c5p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c5p4">
<span class="pali m-text">Iti iminā ca chandena, iminā ca samādhinā, iminā ca padhānasaṅkhārena upeto hoti samupeto upāgato samupāgato upapanno sampanno samannāgato.</span><br />
</p>
<p id="vb9c5p5">
<span class="pali m-text">Tena vuccati “chandasamādhipadhānasaṅkhārasamannāgato”ti.</span><br />
</p>
<p id="vb9c6p1">
<span class="pali m-text">“Iddhī”ti.</span><br />
</p>
<p id="vb9c6p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c7p1">
<span class="pali m-text">“Iddhipādo”ti.</span><br />
</p>
<p id="vb9c7p2">
<span class="pali m-text">Tathābhūtassa vedanākkhandho, saññākkhandho, saṅkhārakkhandho, viññāṇakkhandho.</span><br />
</p>
<p id="vb9c8p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c8p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c8p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c9p0">
<span class="pali m-text">1.2. Vīriyiddhipāda</span><br />
</p>
<p id="vb9c9p1">
<span class="pali m-text">Kathañca bhikkhu vīriyasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c9p2">
<span class="pali m-text">Vīriyañce bhikkhu adhipatiṁ karitvā labhati samādhiṁ labhati cittassekaggataṁ—</span><br />
</p>
<p id="vb9c9p3">
<span class="pali m-text">ayaṁ vuccati “vīriyasamādhi”.</span><br />
</p>
<p id="vb9c9p4">
<span class="pali m-text">So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya …pe…</span><br />
</p>
<p id="vb9c9p5">
<span class="pali m-text">anuppannānaṁ kusalānaṁ dhammānaṁ uppādāya …pe…</span><br />
</p>
<p id="vb9c9p6">
<span class="pali m-text">uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb9c9p7">
<span class="pali m-text">Ime vuccanti “padhānasaṅkhārā”.</span><br />
</p>
<p id="vb9c9p8">
<span class="pali m-text">Iti ayañca vīriyasamādhi, ime ca padhānasaṅkhārā;</span><br />
</p>
<p id="vb9c9p9">
<span class="pali m-text">tadekajjhaṁ abhisaññūhitvā abhisaṅkhipitvā vīriyasamādhipadhānasaṅkhārotveva saṅkhyaṁ gacchati.</span><br />
</p>
<p id="vb9c10p1">
<span class="pali m-text">Tattha katamaṁ vīriyaṁ?</span><br />
</p>
<p id="vb9c10p2">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb9c10p3">
<span class="pali m-text">idaṁ vuccati “vīriyaṁ”.</span><br />
</p>
<p id="vb9c11p1">
<span class="pali m-text">Tattha katamo samādhi?</span><br />
</p>
<p id="vb9c11p2">
<span class="pali m-text">Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—</span><br />
</p>
<p id="vb9c11p3">
<span class="pali m-text">ayaṁ vuccati “samādhi”.</span><br />
</p>
<p id="vb9c12p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c12p2">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb9c12p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c12p4">
<span class="pali m-text">Iti iminā ca vīriyena, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c12p5">
<span class="pali m-text">Tena vuccati “vīriyasamādhipadhānasaṅkhārasamannāgato”ti.</span><br />
</p>
<p id="vb9c13p1">
<span class="pali m-text">“Iddhī”ti.</span><br />
</p>
<p id="vb9c13p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c14p1">
<span class="pali m-text">“Iddhipādo”ti.</span><br />
</p>
<p id="vb9c14p2">
<span class="pali m-text">Tathābhūtassa vedanākkhandho …pe… viññāṇakkhandho.</span><br />
</p>
<p id="vb9c15p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c15p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c15p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c16p0">
<span class="pali m-text">1.3. Cittiddhipāda</span><br />
</p>
<p id="vb9c16p1">
<span class="pali m-text">Kathañca bhikkhu cittasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c16p2">
<span class="pali m-text">Cittañce bhikkhu adhipatiṁ karitvā labhati samādhiṁ labhati cittassekaggataṁ—</span><br />
</p>
<p id="vb9c16p3">
<span class="pali m-text">ayaṁ vuccati “cittasamādhi”.</span><br />
</p>
<p id="vb9c16p4">
<span class="pali m-text">So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya …pe…</span><br />
</p>
<p id="vb9c16p5">
<span class="pali m-text">anuppannānaṁ kusalānaṁ dhammānaṁ uppādāya …pe…</span><br />
</p>
<p id="vb9c16p6">
<span class="pali m-text">uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb9c16p7">
<span class="pali m-text">Ime vuccanti “padhānasaṅkhārā”.</span><br />
</p>
<p id="vb9c16p8">
<span class="pali m-text">Iti ayañca cittasamādhi, ime ca padhānasaṅkhārā;</span><br />
</p>
<p id="vb9c16p9">
<span class="pali m-text">tadekajjhaṁ abhisaññūhitvā abhisaṅkhipitvā cittasamādhipadhānasaṅkhārotveva saṅkhyaṁ gacchati.</span><br />
</p>
<p id="vb9c17p1">
<span class="pali m-text">Tattha katamaṁ cittaṁ?</span><br />
</p>
<p id="vb9c17p2">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb9c17p3">
<span class="pali m-text">idaṁ vuccati “cittaṁ”.</span><br />
</p>
<p id="vb9c18p1">
<span class="pali m-text">Tattha katamo samādhi?</span><br />
</p>
<p id="vb9c18p2">
<span class="pali m-text">Yā cittassa ṭhiti saṇṭhiti …pe… sammāsamādhi—</span><br />
</p>
<p id="vb9c18p3">
<span class="pali m-text">ayaṁ vuccati “samādhi”.</span><br />
</p>
<p id="vb9c19p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c19p2">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb9c19p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c19p4">
<span class="pali m-text">Iti iminā ca cittena, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c19p5">
<span class="pali m-text">Tena vuccati “cittasamādhipadhānasaṅkhārasamannāgato”ti.</span><br />
</p>
<p id="vb9c20p1">
<span class="pali m-text">“Iddhī”ti.</span><br />
</p>
<p id="vb9c20p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c21p1">
<span class="pali m-text">“Iddhipādo”ti.</span><br />
</p>
<p id="vb9c21p2">
<span class="pali m-text">Tathābhūtassa vedanākkhandho …pe… viññāṇakkhandho.</span><br />
</p>
<p id="vb9c22p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c22p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c22p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c23p0">
<span class="pali m-text">1.4. Vīmaṁsiddhipāda</span><br />
</p>
<p id="vb9c23p1">
<span class="pali m-text">Kathañca bhikkhu vīmaṁsāsamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c23p2">
<span class="pali m-text">Vīmaṁsañce bhikkhu adhipatiṁ karitvā labhati samādhiṁ labhati cittassekaggataṁ—</span><br />
</p>
<p id="vb9c23p3">
<span class="pali m-text">ayaṁ vuccati “vīmaṁsāsamādhi”.</span><br />
</p>
<p id="vb9c23p4">
<span class="pali m-text">So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya …pe…</span><br />
</p>
<p id="vb9c23p5">
<span class="pali m-text">anuppannānaṁ kusalānaṁ dhammānaṁ uppādāya …pe…</span><br />
</p>
<p id="vb9c23p6">
<span class="pali m-text">uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb9c23p7">
<span class="pali m-text">Ime vuccanti “padhānasaṅkhārā”.</span><br />
</p>
<p id="vb9c23p8">
<span class="pali m-text">Iti ayañca vīmaṁsāsamādhi, ime ca padhānasaṅkhārā;</span><br />
</p>
<p id="vb9c23p9">
<span class="pali m-text">tadekajjhaṁ abhisaññūhitvā abhisaṅkhipitvā vīmaṁsāsamādhipadhānasaṅkhārotveva saṅkhyaṁ gacchati.</span><br />
</p>
<p id="vb9c24p1">
<span class="pali m-text">Tattha katamā vīmaṁsā?</span><br />
</p>
<p id="vb9c24p2">
<span class="pali m-text">Yā paññā pajānanā …pe… amoho dhammavicayo sammādiṭṭhi—</span><br />
</p>
<p id="vb9c24p3">
<span class="pali m-text">ayaṁ vuccati “vīmaṁsā”.</span><br />
</p>
<p id="vb9c25p1">
<span class="pali m-text">Tattha katamo samādhi?</span><br />
</p>
<p id="vb9c25p2">
<span class="pali m-text">Yā cittassa ṭhiti saṇṭhiti …pe… sammāsamādhi—</span><br />
</p>
<p id="vb9c25p3">
<span class="pali m-text">ayaṁ vuccati “samādhi”.</span><br />
</p>
<p id="vb9c26p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c26p2">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb9c26p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c26p4">
<span class="pali m-text">Iti imāya ca vīmaṁsāya, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c26p5">
<span class="pali m-text">Tena vuccati “vīmaṁsāsamādhipadhānasaṅkhārasamannāgato”ti.</span><br />
</p>
<p id="vb9c27p1">
<span class="pali m-text">“Iddhī”ti.</span><br />
</p>
<p id="vb9c27p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c28p1">
<span class="pali m-text">“Iddhipādo”ti.</span><br />
</p>
<p id="vb9c28p2">
<span class="pali m-text">Tathābhūtassa vedanākkhandho, saññākkhandho, saṅkhārakkhandho, viññāṇakkhandho.</span><br />
</p>
<p id="vb9c29p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c29p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c29p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c30p1">
<span class="pali m-text">Suttantabhājanīyaṁ.</span><br />
</p>
<p id="vb9c31p0">
<span class="pali m-text">2. Abhidhammabhājanīya</span><br />
</p>
<p id="vb9c31p1">
<span class="pali m-text">Cattāro iddhipādā—</span><br />
</p>
<p id="vb9c31p2">
<span class="pali m-text">idha bhikkhu chandasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c31p3">
<span class="pali m-text">vīriyasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c31p4">
<span class="pali m-text">cittasamādhipadhānasaṅkhārasamannāgataṁ iddhipādaṁ bhāveti,</span><br />
</p>
<p id="vb9c31p5">
<span class="pali m-text">vīmaṁsāsamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c32p0">
<span class="pali m-text">2.1. Chandiddhipāda</span><br />
</p>
<p id="vb9c32p1">
<span class="pali m-text">Kathañca bhikkhu chandasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c32p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye chandasamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c33p1">
<span class="pali m-text">Tattha katamo chando?</span><br />
</p>
<p id="vb9c33p2">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb9c33p3">
<span class="pali m-text">ayaṁ vuccati “chando”.</span><br />
</p>
<p id="vb9c34p1">
<span class="pali m-text">Tattha katamo samādhi?</span><br />
</p>
<p id="vb9c34p2">
<span class="pali m-text">Yā cittassa ṭhiti saṇṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c34p3">
<span class="pali m-text">ayaṁ vuccati “samādhi”.</span><br />
</p>
<p id="vb9c35p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c35p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c35p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c35p4">
<span class="pali m-text">Iti iminā ca chandena, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c35p5">
<span class="pali m-text">Tena vuccati “chandasamādhipadhānasaṅkhārasamannāgato”ti.</span><br />
</p>
<p id="vb9c36p1">
<span class="pali m-text">“Iddhī”ti.</span><br />
</p>
<p id="vb9c36p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c37p1">
<span class="pali m-text">“Iddhipādo”ti.</span><br />
</p>
<p id="vb9c37p2">
<span class="pali m-text">Tathābhūtassa phasso …pe… paggāho avikkhepo.</span><br />
</p>
<p id="vb9c38p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c38p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c38p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c39p0">
<span class="pali m-text">2.2. Vīriyiddhipāda</span><br />
</p>
<p id="vb9c39p1">
<span class="pali m-text">Kathañca bhikkhu vīriyasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c39p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye vīriyasamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c40p1">
<span class="pali m-text">Tattha katamaṁ vīriyaṁ?</span><br />
</p>
<p id="vb9c40p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c40p3">
<span class="pali m-text">idaṁ vuccati “vīriyaṁ”.</span><br />
</p>
<p id="vb9c41p1">
<span class="pali m-text">Tattha katamo samādhi?</span><br />
</p>
<p id="vb9c41p2">
<span class="pali m-text">Yā cittassa ṭhiti saṇṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c41p3">
<span class="pali m-text">ayaṁ vuccati “samādhi”.</span><br />
</p>
<p id="vb9c42p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c42p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c42p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c42p4">
<span class="pali m-text">Iti iminā ca vīriyena, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c42p5">
<span class="pali m-text">Tena vuccati “vīriyasamādhipadhānasaṅkhārasamannāgato”ti.</span><br />
</p>
<p id="vb9c43p1">
<span class="pali m-text">“Iddhī”ti.</span><br />
</p>
<p id="vb9c43p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c44p1">
<span class="pali m-text">“Iddhipādo”ti.</span><br />
</p>
<p id="vb9c44p2">
<span class="pali m-text">Tathābhūtassa phasso …pe… paggāho avikkhepo.</span><br />
</p>
<p id="vb9c45p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c45p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c45p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c46p0">
<span class="pali m-text">2.3. Cittiddhipāda</span><br />
</p>
<p id="vb9c46p1">
<span class="pali m-text">Kathañca bhikkhu cittasamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c46p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye cittasamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c47p1">
<span class="pali m-text">Tattha katamaṁ cittaṁ?</span><br />
</p>
<p id="vb9c47p2">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb9c47p3">
<span class="pali m-text">idaṁ vuccati “cittaṁ”.</span><br />
</p>
<p id="vb9c48p1">
<span class="pali m-text">Tattha katamo samādhi?</span><br />
</p>
<p id="vb9c48p2">
<span class="pali m-text">Yā cittassa ṭhiti saṇṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c48p3">
<span class="pali m-text">ayaṁ vuccati “samādhi”.</span><br />
</p>
<p id="vb9c49p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c49p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c49p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c49p4">
<span class="pali m-text">Iti iminā ca cittena, iminā ca samādhinā, iminā ca padhānasaṅkhārena upeto hoti …pe… samannāgato.</span><br />
</p>
<p id="vb9c49p5">
<span class="pali m-text">Tena vuccati “cittasamādhipadhānasaṅkhārasamannāgato”ti.</span><br />
</p>
<p id="vb9c50p1">
<span class="pali m-text">“Iddhī”ti.</span><br />
</p>
<p id="vb9c50p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c51p1">
<span class="pali m-text">“Iddhipādo”ti.</span><br />
</p>
<p id="vb9c51p2">
<span class="pali m-text">Tathābhūtassa phasso …pe… paggāho avikkhepo.</span><br />
</p>
<p id="vb9c52p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c52p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c52p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c53p0">
<span class="pali m-text">2.4. Vīmaṁsiddhipāda</span><br />
</p>
<p id="vb9c53p1">
<span class="pali m-text">Kathañca bhikkhu vīmaṁsāsamādhipadhānasaṅkhārasamannāgataṁ iddhipādaṁ bhāveti?</span><br />
</p>
<p id="vb9c53p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye vīmaṁsāsamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c54p1">
<span class="pali m-text">Tattha katamā vīmaṁsā?</span><br />
</p>
<p id="vb9c54p2">
<span class="pali m-text">Yā paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c54p3">
<span class="pali m-text">ayaṁ vuccati “vīmaṁsā”.</span><br />
</p>
<p id="vb9c55p1">
<span class="pali m-text">Tattha katamo samādhi?</span><br />
</p>
<p id="vb9c55p2">
<span class="pali m-text">Yā cittassa ṭhiti saṇṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c55p3">
<span class="pali m-text">ayaṁ vuccati “samādhi”.</span><br />
</p>
<p id="vb9c56p1">
<span class="pali m-text">Tattha katamo padhānasaṅkhāro?</span><br />
</p>
<p id="vb9c56p2">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c56p3">
<span class="pali m-text">ayaṁ vuccati “padhānasaṅkhāro”.</span><br />
</p>
<p id="vb9c56p4">
<span class="pali m-text">Iti imāya ca vīmaṁsāya, iminā ca samādhinā, iminā ca padhānasaṅkhārena upeto hoti samupeto upāgato samupāgato upapanno sampanno samannāgato.</span><br />
</p>
<p id="vb9c56p5">
<span class="pali m-text">Tena vuccati “vīmaṁsāsamādhipadhānasaṅkhārasamannāgato”ti</span><br />
</p>
<p id="vb9c57p1">
<span class="pali m-text">“Iddhī”ti.</span><br />
</p>
<p id="vb9c57p2">
<span class="pali m-text">Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.</span><br />
</p>
<p id="vb9c58p1">
<span class="pali m-text">“Iddhipādo”ti.</span><br />
</p>
<p id="vb9c58p2">
<span class="pali m-text">Tathābhūtassa phasso …pe… paggāho avikkhepo.</span><br />
</p>
<p id="vb9c59p1">
<span class="pali m-text">“Iddhipādaṁ bhāvetī”ti.</span><br />
</p>
<p id="vb9c59p2">
<span class="pali m-text">Te dhamme āsevati bhāveti bahulīkaroti.</span><br />
</p>
<p id="vb9c59p3">
<span class="pali m-text">Tena vuccati “iddhipādaṁ bhāvetī”ti.</span><br />
</p>
<p id="vb9c60p1">
<span class="pali m-text">Cattāro iddhipādā—</span><br />
</p>
<p id="vb9c60p2">
<span class="pali m-text">chandiddhipādo, vīriyiddhipādo, cittiddhipādo, vīmaṁsiddhipādo.</span><br />
</p>
<p id="vb9c61p1">
<span class="pali m-text">Tattha katamo chandiddhipādo?</span><br />
</p>
<p id="vb9c61p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye chando chandikatā kattukamyatā kusalo dhammacchando—</span><br />
</p>
<p id="vb9c61p3">
<span class="pali m-text">ayaṁ vuccati “chandiddhipādo”.</span><br />
</p>
<p id="vb9c61p4">
<span class="pali m-text">Avasesā dhammā chandiddhipādasampayuttā.</span><br />
</p>
<p id="vb9c62p1">
<span class="pali m-text">Tattha katamo vīriyiddhipādo?</span><br />
</p>
<p id="vb9c62p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c62p3">
<span class="pali m-text">ayaṁ vuccati “vīriyiddhipādo”.</span><br />
</p>
<p id="vb9c62p4">
<span class="pali m-text">Avasesā dhammā vīriyiddhipādasampayuttā.</span><br />
</p>
<p id="vb9c63p1">
<span class="pali m-text">Tattha katamo cittiddhipādo?</span><br />
</p>
<p id="vb9c63p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yaṁ tasmiṁ samaye cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb9c63p3">
<span class="pali m-text">ayaṁ vuccati “cittiddhipādo”.</span><br />
</p>
<p id="vb9c63p4">
<span class="pali m-text">Avasesā dhammā cittiddhipādasampayuttā.</span><br />
</p>
<p id="vb9c64p1">
<span class="pali m-text">Tattha katamo vīmaṁsiddhipādo?</span><br />
</p>
<p id="vb9c64p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span><br />
</p>
<p id="vb9c64p3">
<span class="pali m-text">ayaṁ vuccati “vīmaṁsiddhipādo”.</span><br />
</p>
<p id="vb9c64p4">
<span class="pali m-text">Avasesā dhammā vīmaṁsiddhipādasampayuttā.</span><br />
</p>
<p id="vb9c65p1">
<span class="pali m-text">Abhidhammabhājanīyaṁ.</span><br />
</p>
<p id="vb9c66p0">
<span class="pali m-text">3. Pañhāpucchaka</span><br />
</p>
<p id="vb9c66p1">
<span class="pali m-text">Cattāro iddhipādā—</span><br />
</p>
<p id="vb9c66p2">
<span class="pali m-text">idha bhikkhu chandasamādhipadhānasaṅkhārasamannāgataṁ iddhipādaṁ bhāveti, vīriyasamādhi …pe…</span><br />
</p>
<p id="vb9c66p3">
<span class="pali m-text">cittasamādhi …pe…</span><br />
</p>
<p id="vb9c66p4">
<span class="pali m-text">vīmaṁsāsamādhipadhānasaṅkhārasamannāgataṁ iddhipādaṁ bhāveti.</span><br />
</p>
<p id="vb9c67p1">
<span class="pali m-text">Catunnaṁ iddhipādānaṁ kati kusalā, kati akusalā, kati abyākatā …pe… kati saraṇā, kati araṇā?</span><br />
</p>
<p id="vb9c68p0">
<span class="pali m-text">3.1. Tika</span><br />
</p>
<p id="vb9c68p1">
<span class="pali m-text">Kusalāyeva.</span><br />
</p>
<p id="vb9c69p1">
<span class="pali m-text">Siyā sukhāya vedanāya sampayuttā, siyā adukkhamasukhāya vedanāya sampayuttā.</span><br />
</p>
<p id="vb9c70p1">
<span class="pali m-text">Vipākadhammadhammā.</span><br />
</p>
<p id="vb9c71p1">
<span class="pali m-text">Anupādinnaanupādāniyā.</span><br />
</p>
<p id="vb9c72p1">
<span class="pali m-text">Asaṅkiliṭṭhaasaṅkilesikā.</span><br />
</p>
<p id="vb9c73p1">
<span class="pali m-text">Siyā savitakkasavicārā, siyā avitakkavicāramattā, siyā avitakkaavicārā.</span><br />
</p>
<p id="vb9c74p1">
<span class="pali m-text">Siyā pītisahagatā, siyā sukhasahagatā, siyā upekkhāsahagatā.</span><br />
</p>
<p id="vb9c75p1">
<span class="pali m-text">Neva dassanena na bhāvanāya pahātabbā.</span><br />
</p>
<p id="vb9c76p1">
<span class="pali m-text">Neva dassanena na bhāvanāya pahātabbahetukā.</span><br />
</p>
<p id="vb9c77p1">
<span class="pali m-text">Apacayagāmino.</span><br />
</p>
<p id="vb9c78p1">
<span class="pali m-text">Sekkhā.</span><br />
</p>
<p id="vb9c79p1">
<span class="pali m-text">Appamāṇā.</span><br />
</p>
<p id="vb9c80p1">
<span class="pali m-text">Appamāṇārammaṇā.</span><br />
</p>
<p id="vb9c81p1">
<span class="pali m-text">Paṇītā.</span><br />
</p>
<p id="vb9c82p1">
<span class="pali m-text">Sammattaniyatā.</span><br />
</p>
<p id="vb9c83p1">
<span class="pali m-text">Na maggārammaṇā, maggahetukā, na maggādhipatino.</span><br />
</p>
<p id="vb9c84p1">
<span class="pali m-text">Siyā uppannā, siyā anuppannā, na vattabbā uppādinoti.</span><br />
</p>
<p id="vb9c85p1">
<span class="pali m-text">Siyā atītā, siyā anāgatā, siyā paccuppannā.</span><br />
</p>
<p id="vb9c86p1">
<span class="pali m-text">Na vattabbā atītārammaṇātipi, anāgatārammaṇātipi, paccuppannārammaṇātipi.</span><br />
</p>
<p id="vb9c87p1">
<span class="pali m-text">Siyā ajjhattā, siyā bahiddhā, siyā ajjhattabahiddhā.</span><br />
</p>
<p id="vb9c88p1">
<span class="pali m-text">Bahiddhārammaṇā.</span><br />
</p>
<p id="vb9c89p1">
<span class="pali m-text">Anidassanaappaṭighā.</span><br />
</p>
<p id="vb9c90p0p1">
<span class="pali m-text">3.2. 3.2 Duka</span><br />
</p>
<p id="vb9c90p0p2">
<span class="pali m-text">3.2.1. Hetugocchaka</span><br />
</p>
<p id="vb9c90p1">
<span class="pali m-text">Vīmaṁsiddhipādo hetu, tayo iddhipādā na hetū.</span><br />
</p>
<p id="vb9c90p2">
<span class="pali m-text">Sahetukā.</span><br />
</p>
<p id="vb9c90p3">
<span class="pali m-text">Hetusampayuttā.</span><br />
</p>
<p id="vb9c90p4">
<span class="pali m-text">Vīmaṁsiddhipādo hetu ceva sahetuko ca, tayo iddhipādā na vattabbā “hetū ceva sahetukā cā”ti, sahetukā ceva na ca hetū.</span><br />
</p>
<p id="vb9c90p5">
<span class="pali m-text">Vīmaṁsiddhipādo hetu ceva hetusampayutto ca, tayo iddhipādā na vattabbā “hetū ceva hetusampayuttā cā”ti, hetusampayuttā ceva na ca hetū.</span><br />
</p>
<p id="vb9c90p6">
<span class="pali m-text">Tayo iddhipādā na hetū sahetukā, vīmaṁsiddhipādo na vattabbo “na hetu sahetuko”tipi, “na hetu ahetuko”tipi.</span><br />
</p>
<p id="vb9c91p0">
<span class="pali m-text">9.3.2.2. Cūḷantaradukādi</span><br />
</p>
<p id="vb9c91p1">
<span class="pali m-text">Sappaccayā.</span><br />
</p>
<p id="vb9c91p2">
<span class="pali m-text">Saṅkhatā.</span><br />
</p>
<p id="vb9c91p3">
<span class="pali m-text">Anidassanā.</span><br />
</p>
<p id="vb9c91p4">
<span class="pali m-text">Appaṭighā.</span><br />
</p>
<p id="vb9c91p5">
<span class="pali m-text">Arūpā.</span><br />
</p>
<p id="vb9c91p6">
<span class="pali m-text">Lokuttarā.</span><br />
</p>
<p id="vb9c91p7">
<span class="pali m-text">Kenaci viññeyyā, kenaci na viññeyyā.</span><br />
</p>
<p id="vb9c91p8">
<span class="pali m-text">No āsavā.</span><br />
</p>
<p id="vb9c91p9">
<span class="pali m-text">Anāsavā.</span><br />
</p>
<p id="vb9c91p10">
<span class="pali m-text">Āsavavippayuttā.</span><br />
</p>
<p id="vb9c91p11">
<span class="pali m-text">Na vattabbā āsavā ceva sāsavā cātipi, sāsavā ceva no ca āsavātipi.</span><br />
</p>
<p id="vb9c91p12">
<span class="pali m-text">Na vattabbā āsavā ceva āsavasampayuttā cātipi, āsavasampayuttā ceva no ca āsavātipi.</span><br />
</p>
<p id="vb9c91p13">
<span class="pali m-text">Āsavavippayuttāanāsavā.</span><br />
</p>
<p id="vb9c92p1">
<span class="pali m-text">No saṁyojanā …pe…</span><br />
</p>
<p id="vb9c92p2">
<span class="pali m-text">no ganthā …pe…</span><br />
</p>
<p id="vb9c92p3">
<span class="pali m-text">no oghā …pe…</span><br />
</p>
<p id="vb9c92p4">
<span class="pali m-text">no yogā …pe…</span><br />
</p>
<p id="vb9c92p5">
<span class="pali m-text">no nīvaraṇā …pe…</span><br />
</p>
<p id="vb9c92p6">
<span class="pali m-text">no parāmāsā …pe…</span><br />
</p>
<p id="vb9c92p7">
<span class="pali m-text">sārammaṇā.</span><br />
</p>
<p id="vb9c92p8">
<span class="pali m-text">Tayo iddhipādā no cittā, cittiddhipādo cittaṁ.</span><br />
</p>
<p id="vb9c92p9">
<span class="pali m-text">Tayo iddhipādā cetasikā, cittiddhipādo acetasiko.</span><br />
</p>
<p id="vb9c92p10">
<span class="pali m-text">Tayo iddhipādā cittasampayuttā, cittiddhipādo na vattabbo “cittena sampayutto”tipi, “cittena vippayutto”tipi.</span><br />
</p>
<p id="vb9c92p11">
<span class="pali m-text">Tayo iddhipādā cittasaṁsaṭṭhā, cittiddhipādo na vattabbo “cittena saṁsaṭṭho”tipi, “cittena visaṁsaṭṭho”tipi.</span><br />
</p>
<p id="vb9c92p12">
<span class="pali m-text">Tayo iddhipādā cittasamuṭṭhānā, cittiddhipādo no cittasamuṭṭhāno.</span><br />
</p>
<p id="vb9c92p13">
<span class="pali m-text">Tayo iddhipādā cittasahabhuno, cittiddhipādo no cittasahabhū.</span><br />
</p>
<p id="vb9c92p14">
<span class="pali m-text">Tayo iddhipādā cittānuparivattino, cittiddhipādo no cittānuparivatti.</span><br />
</p>
<p id="vb9c92p15">
<span class="pali m-text">Tayo iddhipādā cittasaṁsaṭṭhasamuṭṭhānā, cittiddhipādo no cittasaṁsaṭṭhasamuṭṭhāno.</span><br />
</p>
<p id="vb9c92p16">
<span class="pali m-text">Tayo iddhipādā cittasaṁsaṭṭhasamuṭṭhānasahabhuno, cittiddhipādo no cittasaṁsaṭṭhasamuṭṭhānasahabhū.</span><br />
</p>
<p id="vb9c92p17">
<span class="pali m-text">Tayo iddhipādā cittasaṁsaṭṭhasamuṭṭhānānuparivattino, cittiddhipādo no cittasaṁsaṭṭhasamuṭṭhānānuparivatti.</span><br />
</p>
<p id="vb9c92p18">
<span class="pali m-text">Tayo iddhipādā bāhirā, cittiddhipādo ajjhattiko.</span><br />
</p>
<p id="vb9c93p0">
<span class="pali m-text">9.3.2.11. Upādānagocchakādi</span><br />
</p>
<p id="vb9c93p1">
<span class="pali m-text">No upādā.</span><br />
</p>
<p id="vb9c93p2">
<span class="pali m-text">Anupādinnā.</span><br />
</p>
<p id="vb9c93p3">
<span class="pali m-text">No upādānā …pe…</span><br />
</p>
<p id="vb9c93p4">
<span class="pali m-text">no kilesā …pe…</span><br />
</p>
<p id="vb9c93p5">
<span class="pali m-text">na dassanena pahātabbā.</span><br />
</p>
<p id="vb9c93p6">
<span class="pali m-text">Na bhāvanāya pahātabbā.</span><br />
</p>
<p id="vb9c93p7">
<span class="pali m-text">Na dassanena pahātabbahetukā.</span><br />
</p>
<p id="vb9c93p8">
<span class="pali m-text">Na bhāvanāya pahātabbahetukā.</span><br />
</p>
<p id="vb9c93p9">
<span class="pali m-text">Siyā savitakkā, siyā avitakkā.</span><br />
</p>
<p id="vb9c93p10">
<span class="pali m-text">Siyā savicārā, siyā avicārā.</span><br />
</p>
<p id="vb9c93p11">
<span class="pali m-text">Siyā sappītikā, siyā appītikā.</span><br />
</p>
<p id="vb9c93p12">
<span class="pali m-text">Siyā pītisahagatā, siyā na pītisahagatā.</span><br />
</p>
<p id="vb9c93p13">
<span class="pali m-text">Siyā sukhasahagatā, siyā na sukhasahagatā.</span><br />
</p>
<p id="vb9c93p14">
<span class="pali m-text">Siyā upekkhāsahagatā, siyā na upekkhāsahagatā.</span><br />
</p>
<p id="vb9c93p15">
<span class="pali m-text">Na kāmāvacarā.</span><br />
</p>
<p id="vb9c93p16">
<span class="pali m-text">Na rūpāvacarā.</span><br />
</p>
<p id="vb9c93p17">
<span class="pali m-text">Na arūpāvacarā.</span><br />
</p>
<p id="vb9c93p18">
<span class="pali m-text">Apariyāpannā.</span><br />
</p>
<p id="vb9c93p19">
<span class="pali m-text">Niyyānikā.</span><br />
</p>
<p id="vb9c93p20">
<span class="pali m-text">Niyatā.</span><br />
</p>
<p id="vb9c93p21">
<span class="pali m-text">Anuttarā.</span><br />
</p>
<p id="vb9c93p22">
<span class="pali m-text">Araṇāti.</span><br />
</p>
<p id="vb9c94p1">
<span class="pali m-text">Pañhāpucchakaṁ.</span><br />
</p>
<p id="vb9c95p1">
<span class="pali m-text">Iddhipādavibhaṅgo niṭṭhito.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>