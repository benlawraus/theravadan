<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0534.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0533.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0535.html">Next</a></div>
</div>
<p id="ja534c0p2">
<span class="pali m-text">Asītinipāta</span><br />
</p>
<p id="ja534c0p3">
<span class="pali m-text">Cūḷahaṁsavagga</span><br />
</p>
<section id="mahahamsajataka">
<span id="ja534c0p4"></span><h2><span class="pali m-text">2. Mahāhaṁsajātaka</span></h2>
<p id="ja534c1p1">
<span class="pali m-text">“Ete haṁsā pakkamanti,</span><br />
</p>
<p id="ja534c1p2">
<span class="pali m-text">vakkaṅgā bhayameritā;</span><br />
</p>
<p id="ja534c1p3">
<span class="pali m-text">Harittaca hemavaṇṇa,</span><br />
</p>
<p id="ja534c1p4">
<span class="pali m-text">kāmaṁ sumukha pakkama.</span><br />
</p>
<p id="ja534c2p1">
<span class="pali m-text">Ohāya maṁ ñātigaṇā,</span><br />
</p>
<p id="ja534c2p2">
<span class="pali m-text">ekaṁ pāsavasaṁ gataṁ;</span><br />
</p>
<p id="ja534c2p3">
<span class="pali m-text">Anapekkhamānā gacchanti,</span><br />
</p>
<p id="ja534c2p4">
<span class="pali m-text">kiṁ eko avahīyasi.</span><br />
</p>
<p id="ja534c3p1">
<span class="pali m-text">Pateva patataṁ seṭṭha,</span><br />
</p>
<p id="ja534c3p2">
<span class="pali m-text">natthi baddhe sahāyatā;</span><br />
</p>
<p id="ja534c3p3">
<span class="pali m-text">Mā anīghāya hāpesi,</span><br />
</p>
<p id="ja534c3p4">
<span class="pali m-text">kāmaṁ sumukha pakkama”.</span><br />
</p>
<p id="ja534c4p1">
<span class="pali m-text">“Nāhaṁ dukkhaparetopi,</span><br />
</p>
<p id="ja534c4p2">
<span class="pali m-text">dhataraṭṭha tuvaṁ jahe;</span><br />
</p>
<p id="ja534c4p3">
<span class="pali m-text">Jīvitaṁ maraṇaṁ vā me,</span><br />
</p>
<p id="ja534c4p4">
<span class="pali m-text">tayā saddhiṁ bhavissati.</span><br />
</p>
<p id="ja534c5p1">
<span class="pali m-text">Nāhaṁ dukkhaparetopi,</span><br />
</p>
<p id="ja534c5p2">
<span class="pali m-text">dhataraṭṭha tuvaṁ jahe;</span><br />
</p>
<p id="ja534c5p3">
<span class="pali m-text">Na maṁ anariyasaṁyutte,</span><br />
</p>
<p id="ja534c5p4">
<span class="pali m-text">kamme yojetumarahasi.</span><br />
</p>
<p id="ja534c6p1">
<span class="pali m-text">Sakumāro sakhā tyasmi,</span><br />
</p>
<p id="ja534c6p2">
<span class="pali m-text">sacitte casmi te ṭhito;</span><br />
</p>
<p id="ja534c6p3">
<span class="pali m-text">Ñāto senāpati tyāhaṁ,</span><br />
</p>
<p id="ja534c6p4">
<span class="pali m-text">haṁsānaṁ pavaruttama.</span><br />
</p>
<p id="ja534c7p1">
<span class="pali m-text">Kathaṁ ahaṁ vikatthissaṁ,</span><br />
</p>
<p id="ja534c7p2">
<span class="pali m-text">ñātimajjhe ito gato;</span><br />
</p>
<p id="ja534c7p3">
<span class="pali m-text">Taṁ hitvā patataṁ seṭṭha,</span><br />
</p>
<p id="ja534c7p4">
<span class="pali m-text">kiṁ te vakkhāmito gato;</span><br />
</p>
<p id="ja534c7p5">
<span class="pali m-text">Idha pāṇaṁ cajissāmi,</span><br />
</p>
<p id="ja534c7p6">
<span class="pali m-text">nānariyaṁ kattumussahe”.</span><br />
</p>
<p id="ja534c8p1">
<span class="pali m-text">“Eso hi dhammo sumukha,</span><br />
</p>
<p id="ja534c8p2">
<span class="pali m-text">yaṁ tvaṁ ariyapathe ṭhito;</span><br />
</p>
<p id="ja534c8p3">
<span class="pali m-text">Yo bhattāraṁ sakhāraṁ maṁ,</span><br />
</p>
<p id="ja534c8p4">
<span class="pali m-text">na pariccattumussahe.</span><br />
</p>
<p id="ja534c9p1">
<span class="pali m-text">Tañhi me pekkhamānassa,</span><br />
</p>
<p id="ja534c9p2">
<span class="pali m-text">bhayaṁ na tveva jāyati;</span><br />
</p>
<p id="ja534c9p3">
<span class="pali m-text">Adhigacchasi tvaṁ mayhaṁ,</span><br />
</p>
<p id="ja534c9p4">
<span class="pali m-text">evaṁ bhūtassa jīvitaṁ”.</span><br />
</p>
<p id="ja534c10p1">
<span class="pali m-text">Iccevaṁ mantayantānaṁ,</span><br />
</p>
<p id="ja534c10p2">
<span class="pali m-text">Ariyānaṁ ariyavuttinaṁ;</span><br />
</p>
<p id="ja534c10p3">
<span class="pali m-text">Daṇḍamādāya nesādo,</span><br />
</p>
<p id="ja534c10p4">
<span class="pali m-text">Āpatī turito bhusaṁ.</span><br />
</p>
<p id="ja534c11p1">
<span class="pali m-text">Tamāpatantaṁ disvāna,</span><br />
</p>
<p id="ja534c11p2">
<span class="pali m-text">Sumukho atibrūhayi;</span><br />
</p>
<p id="ja534c11p3">
<span class="pali m-text">Aṭṭhāsi purato rañño,</span><br />
</p>
<p id="ja534c11p4">
<span class="pali m-text">Haṁso vissāsayaṁ byathaṁ.</span><br />
</p>
<p id="ja534c12p1">
<span class="pali m-text">“Mā bhāyi patataṁ seṭṭha,</span><br />
</p>
<p id="ja534c12p2">
<span class="pali m-text">na hi bhāyanti tādisā;</span><br />
</p>
<p id="ja534c12p3">
<span class="pali m-text">Ahaṁ yogaṁ payuñjissaṁ,</span><br />
</p>
<p id="ja534c12p4">
<span class="pali m-text">yuttaṁ dhammūpasaṁhitaṁ;</span><br />
</p>
<p id="ja534c12p5">
<span class="pali m-text">Tena pariyāpadānena,</span><br />
</p>
<p id="ja534c12p6">
<span class="pali m-text">khippaṁ pāsā pamokkhasi”.</span><br />
</p>
<p id="ja534c13p1">
<span class="pali m-text">Tassa taṁ vacanaṁ sutvā,</span><br />
</p>
<p id="ja534c13p2">
<span class="pali m-text">sumukhassa subhāsitaṁ;</span><br />
</p>
<p id="ja534c13p3">
<span class="pali m-text">Pahaṭṭhalomo nesādo,</span><br />
</p>
<p id="ja534c13p4">
<span class="pali m-text">añjalissa paṇāmayi.</span><br />
</p>
<p id="ja534c14p1">
<span class="pali m-text">“Na me sutaṁ vā diṭṭhaṁ vā,</span><br />
</p>
<p id="ja534c14p2">
<span class="pali m-text">bhāsanto mānusiṁ dijo;</span><br />
</p>
<p id="ja534c14p3">
<span class="pali m-text">Ariyaṁ bruvāno vakkaṅgo,</span><br />
</p>
<p id="ja534c14p4">
<span class="pali m-text">cajanto mānusiṁ giraṁ.</span><br />
</p>
<p id="ja534c15p1">
<span class="pali m-text">Kiṁ nu tāyaṁ dijo hoti,</span><br />
</p>
<p id="ja534c15p2">
<span class="pali m-text">mutto baddhaṁ upāsasi;</span><br />
</p>
<p id="ja534c15p3">
<span class="pali m-text">Ohāya sakuṇā yanti,</span><br />
</p>
<p id="ja534c15p4">
<span class="pali m-text">kiṁ eko avahīyasi”.</span><br />
</p>
<p id="ja534c16p1">
<span class="pali m-text">“Rājā me so dijāmitta,</span><br />
</p>
<p id="ja534c16p2">
<span class="pali m-text">senāpaccassa kārayiṁ;</span><br />
</p>
<p id="ja534c16p3">
<span class="pali m-text">Tamāpade pariccattuṁ,</span><br />
</p>
<p id="ja534c16p4">
<span class="pali m-text">nussahe vihagādhipaṁ.</span><br />
</p>
<p id="ja534c17p1">
<span class="pali m-text">Mahāgaṇāya bhattā me,</span><br />
</p>
<p id="ja534c17p2">
<span class="pali m-text">mā eko byasanaṁ agā;</span><br />
</p>
<p id="ja534c17p3">
<span class="pali m-text">Tathā taṁ samma nesāda,</span><br />
</p>
<p id="ja534c17p4">
<span class="pali m-text">bhattāyaṁ abhito rame”.</span><br />
</p>
<p id="ja534c18p1">
<span class="pali m-text">“Ariyavattasi vakkaṅga,</span><br />
</p>
<p id="ja534c18p2">
<span class="pali m-text">yo piṇḍamapacāyasi;</span><br />
</p>
<p id="ja534c18p3">
<span class="pali m-text">Cajāmi te taṁ bhattāraṁ,</span><br />
</p>
<p id="ja534c18p4">
<span class="pali m-text">gacchathūbho yathāsukhaṁ”.</span><br />
</p>
<p id="ja534c19p1">
<span class="pali m-text">“Sace attappayogena,</span><br />
</p>
<p id="ja534c19p2">
<span class="pali m-text">ohito haṁsapakkhinaṁ;</span><br />
</p>
<p id="ja534c19p3">
<span class="pali m-text">Paṭigaṇhāma te samma,</span><br />
</p>
<p id="ja534c19p4">
<span class="pali m-text">etaṁ abhayadakkhiṇaṁ.</span><br />
</p>
<p id="ja534c20p1">
<span class="pali m-text">No ce attappayogena,</span><br />
</p>
<p id="ja534c20p2">
<span class="pali m-text">ohito haṁsapakkhinaṁ;</span><br />
</p>
<p id="ja534c20p3">
<span class="pali m-text">Anissaro muñcamamhe,</span><br />
</p>
<p id="ja534c20p4">
<span class="pali m-text">theyyaṁ kayirāsi luddaka”.</span><br />
</p>
<p id="ja534c21p1">
<span class="pali m-text">“Yassa tvaṁ bhatako rañño,</span><br />
</p>
<p id="ja534c21p2">
<span class="pali m-text">kāmaṁ tasseva pāpaya;</span><br />
</p>
<p id="ja534c21p3">
<span class="pali m-text">Tattha saṁyamano rājā,</span><br />
</p>
<p id="ja534c21p4">
<span class="pali m-text">yathābhiññaṁ karissati”.</span><br />
</p>
<p id="ja534c22p1">
<span class="pali m-text">Iccevaṁ vutto nesādo,</span><br />
</p>
<p id="ja534c22p2">
<span class="pali m-text">hemavaṇṇe harittace;</span><br />
</p>
<p id="ja534c22p3">
<span class="pali m-text">Ubho hatthehi saṅgayha,</span><br />
</p>
<p id="ja534c22p4">
<span class="pali m-text">pañjare ajjhavodahi.</span><br />
</p>
<p id="ja534c23p1">
<span class="pali m-text">Te pañjaragate pakkhī,</span><br />
</p>
<p id="ja534c23p2">
<span class="pali m-text">ubho bhassaravaṇṇine;</span><br />
</p>
<p id="ja534c23p3">
<span class="pali m-text">Sumukhaṁ dhataraṭṭhañca,</span><br />
</p>
<p id="ja534c23p4">
<span class="pali m-text">luddo ādāya pakkami.</span><br />
</p>
<p id="ja534c24p1">
<span class="pali m-text">Harīyamāno dhataraṭṭho,</span><br />
</p>
<p id="ja534c24p2">
<span class="pali m-text">sumukhaṁ etadabravi;</span><br />
</p>
<p id="ja534c24p3">
<span class="pali m-text">“Bāḷhaṁ bhāyāmi sumukha,</span><br />
</p>
<p id="ja534c24p4">
<span class="pali m-text">sāmāya lakkhaṇūruyā;</span><br />
</p>
<p id="ja534c24p5">
<span class="pali m-text">Asmākaṁ vadhamaññāya,</span><br />
</p>
<p id="ja534c24p6">
<span class="pali m-text">athattānaṁ vadhissati.</span><br />
</p>
<p id="ja534c25p1">
<span class="pali m-text">Pākahaṁsā ca sumukha,</span><br />
</p>
<p id="ja534c25p2">
<span class="pali m-text">suhemā hemasuttacā;</span><br />
</p>
<p id="ja534c25p3">
<span class="pali m-text">Koñcī samuddatīreva,</span><br />
</p>
<p id="ja534c25p4">
<span class="pali m-text">kapaṇā nūna rucchati”.</span><br />
</p>
<p id="ja534c26p1">
<span class="pali m-text">“Evaṁ mahanto lokassa,</span><br />
</p>
<p id="ja534c26p2">
<span class="pali m-text">appameyyo mahāgaṇī;</span><br />
</p>
<p id="ja534c26p3">
<span class="pali m-text">Ekitthimanusoceyya,</span><br />
</p>
<p id="ja534c26p4">
<span class="pali m-text">nayidaṁ paññavatāmiva.</span><br />
</p>
<p id="ja534c27p1">
<span class="pali m-text">Vātova gandhamādeti,</span><br />
</p>
<p id="ja534c27p2">
<span class="pali m-text">ubhayaṁ chekapāpakaṁ;</span><br />
</p>
<p id="ja534c27p3">
<span class="pali m-text">Bālo āmakapakkaṁva,</span><br />
</p>
<p id="ja534c27p4">
<span class="pali m-text">lolo andhova āmisaṁ.</span><br />
</p>
<p id="ja534c28p1">
<span class="pali m-text">Avinicchayaññu atthesu,</span><br />
</p>
<p id="ja534c28p2">
<span class="pali m-text">mandova paṭibhāsi maṁ;</span><br />
</p>
<p id="ja534c28p3">
<span class="pali m-text">Kiccākiccaṁ na jānāsi,</span><br />
</p>
<p id="ja534c28p4">
<span class="pali m-text">sampatto kālapariyāyaṁ.</span><br />
</p>
<p id="ja534c29p1">
<span class="pali m-text">Aḍḍhummatto udīresi,</span><br />
</p>
<p id="ja534c29p2">
<span class="pali m-text">yo seyyā maññasitthiyo;</span><br />
</p>
<p id="ja534c29p3">
<span class="pali m-text">Bahusādhāraṇā hetā,</span><br />
</p>
<p id="ja534c29p4">
<span class="pali m-text">soṇḍānaṁva surāgharaṁ.</span><br />
</p>
<p id="ja534c30p1">
<span class="pali m-text">Māyā cesā marīcī ca,</span><br />
</p>
<p id="ja534c30p2">
<span class="pali m-text">soko rogo cupaddavo;</span><br />
</p>
<p id="ja534c30p3">
<span class="pali m-text">Kharā ca bandhanā cetā,</span><br />
</p>
<p id="ja534c30p4">
<span class="pali m-text">maccupāsā guhāsayā;</span><br />
</p>
<p id="ja534c30p5">
<span class="pali m-text">Tāsu yo vissase poso,</span><br />
</p>
<p id="ja534c30p6">
<span class="pali m-text">so naresu narādhamo”.</span><br />
</p>
<p id="ja534c31p1">
<span class="pali m-text">“Yaṁ vuddhehi upaññātaṁ,</span><br />
</p>
<p id="ja534c31p2">
<span class="pali m-text">ko taṁ ninditumarahati;</span><br />
</p>
<p id="ja534c31p3">
<span class="pali m-text">Mahābhūtitthiyo nāma,</span><br />
</p>
<p id="ja534c31p4">
<span class="pali m-text">lokasmiṁ udapajjisuṁ.</span><br />
</p>
<p id="ja534c32p1">
<span class="pali m-text">Khiḍḍā paṇihitā tyāsu,</span><br />
</p>
<p id="ja534c32p2">
<span class="pali m-text">rati tyāsu patiṭṭhitā;</span><br />
</p>
<p id="ja534c32p3">
<span class="pali m-text">Bījāni tyāsu rūhanti,</span><br />
</p>
<p id="ja534c32p4">
<span class="pali m-text">yadidaṁ sattā pajāyare;</span><br />
</p>
<p id="ja534c32p5">
<span class="pali m-text">Tāsu ko nibbide poso,</span><br />
</p>
<p id="ja534c32p6">
<span class="pali m-text">pāṇamāsajja pāṇibhi.</span><br />
</p>
<p id="ja534c33p1">
<span class="pali m-text">Tvameva nañño sumukha,</span><br />
</p>
<p id="ja534c33p2">
<span class="pali m-text">thīnaṁ atthesu yuñjasi;</span><br />
</p>
<p id="ja534c33p3">
<span class="pali m-text">Tassa tyajja bhaye jāte,</span><br />
</p>
<p id="ja534c33p4">
<span class="pali m-text">bhītena jāyate mati.</span><br />
</p>
<p id="ja534c34p1">
<span class="pali m-text">Sabbo hi saṁsayaṁ patto,</span><br />
</p>
<p id="ja534c34p2">
<span class="pali m-text">bhayaṁ bhīru titikkhati;</span><br />
</p>
<p id="ja534c34p3">
<span class="pali m-text">Paṇḍitā ca mahantāno,</span><br />
</p>
<p id="ja534c34p4">
<span class="pali m-text">atthe yuñjanti duyyuje.</span><br />
</p>
<p id="ja534c35p1">
<span class="pali m-text">Etadatthāya rājāno,</span><br />
</p>
<p id="ja534c35p2">
<span class="pali m-text">sūramicchanti mantinaṁ;</span><br />
</p>
<p id="ja534c35p3">
<span class="pali m-text">Paṭibāhati yaṁ sūro,</span><br />
</p>
<p id="ja534c35p4">
<span class="pali m-text">āpadaṁ attapariyāyaṁ.</span><br />
</p>
<p id="ja534c36p1">
<span class="pali m-text">Mā no ajja vikantiṁsu,</span><br />
</p>
<p id="ja534c36p2">
<span class="pali m-text">rañño sūdā mahānase;</span><br />
</p>
<p id="ja534c36p3">
<span class="pali m-text">Tathā hi vaṇṇo pattānaṁ,</span><br />
</p>
<p id="ja534c36p4">
<span class="pali m-text">phalaṁ veḷuṁva taṁ vadhi.</span><br />
</p>
<p id="ja534c37p1">
<span class="pali m-text">Muttopi na icchi uḍḍetuṁ,</span><br />
</p>
<p id="ja534c37p2">
<span class="pali m-text">Sayaṁ bandhaṁ upāgami;</span><br />
</p>
<p id="ja534c37p3">
<span class="pali m-text">Sopajja saṁsayaṁ patto,</span><br />
</p>
<p id="ja534c37p4">
<span class="pali m-text">Atthaṁ gaṇhāhi mā mukhaṁ.</span><br />
</p>
<p id="ja534c38p1">
<span class="pali m-text">So taṁ yogaṁ payuñjassu,</span><br />
</p>
<p id="ja534c38p2">
<span class="pali m-text">yuttaṁ dhammūpasaṁhitaṁ;</span><br />
</p>
<p id="ja534c38p3">
<span class="pali m-text">Tava pariyāpadānena,</span><br />
</p>
<p id="ja534c38p4">
<span class="pali m-text">mama pāṇesanaṁ cara”.</span><br />
</p>
<p id="ja534c39p1">
<span class="pali m-text">“Mā bhāyi patataṁ seṭṭha,</span><br />
</p>
<p id="ja534c39p2">
<span class="pali m-text">na hi bhāyanti tādisā;</span><br />
</p>
<p id="ja534c39p3">
<span class="pali m-text">Ahaṁ yogaṁ payuñjissaṁ,</span><br />
</p>
<p id="ja534c39p4">
<span class="pali m-text">yuttaṁ dhammūpasaṁhitaṁ;</span><br />
</p>
<p id="ja534c39p5">
<span class="pali m-text">Mama pariyāpadānena,</span><br />
</p>
<p id="ja534c39p6">
<span class="pali m-text">khippaṁ pāsā pamokkhasi”.</span><br />
</p>
<p id="ja534c40p1">
<span class="pali m-text">So luddo haṁsakājena,</span><br />
</p>
<p id="ja534c40p2">
<span class="pali m-text">rājadvāraṁ upāgami;</span><br />
</p>
<p id="ja534c40p3">
<span class="pali m-text">“Paṭivedetha maṁ rañño,</span><br />
</p>
<p id="ja534c40p4">
<span class="pali m-text">dhataraṭṭhāyamāgato”.</span><br />
</p>
<p id="ja534c41p1">
<span class="pali m-text">Te disvā puññasaṅkāse,</span><br />
</p>
<p id="ja534c41p2">
<span class="pali m-text">ubho lakkhaṇasammate;</span><br />
</p>
<p id="ja534c41p3">
<span class="pali m-text">Khalu saṁyamano rājā,</span><br />
</p>
<p id="ja534c41p4">
<span class="pali m-text">amacce ajjhabhāsatha.</span><br />
</p>
<p id="ja534c42p1">
<span class="pali m-text">“Detha luddassa vatthāni,</span><br />
</p>
<p id="ja534c42p2">
<span class="pali m-text">annaṁ pānañca bhojanaṁ;</span><br />
</p>
<p id="ja534c42p3">
<span class="pali m-text">Kāmaṅkaro hiraññassa,</span><br />
</p>
<p id="ja534c42p4">
<span class="pali m-text">yāvanto esa icchati”.</span><br />
</p>
<p id="ja534c43p1">
<span class="pali m-text">Disvā luddaṁ pasannattaṁ,</span><br />
</p>
<p id="ja534c43p2">
<span class="pali m-text">Kāsirājā tadabravi;</span><br />
</p>
<p id="ja534c43p3">
<span class="pali m-text">“Yadyāyaṁ samma khemaka,</span><br />
</p>
<p id="ja534c43p4">
<span class="pali m-text">Puṇṇā haṁsehi tiṭṭhati.</span><br />
</p>
<p id="ja534c44p1">
<span class="pali m-text">Kathaṁ rucimajjhagataṁ,</span><br />
</p>
<p id="ja534c44p2">
<span class="pali m-text">pāsahattho upāgami;</span><br />
</p>
<p id="ja534c44p3">
<span class="pali m-text">Okiṇṇaṁ ñātisaṅghehi,</span><br />
</p>
<p id="ja534c44p4">
<span class="pali m-text">nimmajjhimaṁ kathaṁ gahi”.</span><br />
</p>
<p id="ja534c45p1">
<span class="pali m-text">“Ajja me sattamā ratti,</span><br />
</p>
<p id="ja534c45p2">
<span class="pali m-text">adanāni upāsato;</span><br />
</p>
<p id="ja534c45p3">
<span class="pali m-text">Padametassa anvesaṁ,</span><br />
</p>
<p id="ja534c45p4">
<span class="pali m-text">appamatto ghaṭassito.</span><br />
</p>
<p id="ja534c46p1">
<span class="pali m-text">Athassa padamaddakkhiṁ,</span><br />
</p>
<p id="ja534c46p2">
<span class="pali m-text">carato adanesanaṁ;</span><br />
</p>
<p id="ja534c46p3">
<span class="pali m-text">Tatthāhaṁ odahiṁ pāsaṁ,</span><br />
</p>
<p id="ja534c46p4">
<span class="pali m-text">evaṁ taṁ dijamaggahiṁ”.</span><br />
</p>
<p id="ja534c47p1">
<span class="pali m-text">“Ludda dve ime sakuṇā,</span><br />
</p>
<p id="ja534c47p2">
<span class="pali m-text">atha ekoti bhāsasi;</span><br />
</p>
<p id="ja534c47p3">
<span class="pali m-text">Cittaṁ nu te vipariyattaṁ,</span><br />
</p>
<p id="ja534c47p4">
<span class="pali m-text">adu kiṁ nu jigīsasi”.</span><br />
</p>
<p id="ja534c48p1">
<span class="pali m-text">“Yassa lohitakā tālā,</span><br />
</p>
<p id="ja534c48p2">
<span class="pali m-text">tapanīyanibhā subhā;</span><br />
</p>
<p id="ja534c48p3">
<span class="pali m-text">Uraṁ saṁhacca tiṭṭhanti,</span><br />
</p>
<p id="ja534c48p4">
<span class="pali m-text">so me bandhaṁ upāgami.</span><br />
</p>
<p id="ja534c49p1">
<span class="pali m-text">Athāyaṁ bhassaro pakkhī,</span><br />
</p>
<p id="ja534c49p2">
<span class="pali m-text">abaddho baddhamāturaṁ;</span><br />
</p>
<p id="ja534c49p3">
<span class="pali m-text">Ariyaṁ bruvāno aṭṭhāsi,</span><br />
</p>
<p id="ja534c49p4">
<span class="pali m-text">cajanto mānusiṁ giraṁ”.</span><br />
</p>
<p id="ja534c50p1">
<span class="pali m-text">“Atha kiṁ dāni sumukha,</span><br />
</p>
<p id="ja534c50p2">
<span class="pali m-text">Hanuṁ saṁhacca tiṭṭhasi;</span><br />
</p>
<p id="ja534c50p3">
<span class="pali m-text">Adu me parisaṁ patto,</span><br />
</p>
<p id="ja534c50p4">
<span class="pali m-text">Bhayā bhīto na bhāsasi”.</span><br />
</p>
<p id="ja534c51p1">
<span class="pali m-text">“Nāhaṁ kāsipati bhīto,</span><br />
</p>
<p id="ja534c51p2">
<span class="pali m-text">ogayha parisaṁ tava;</span><br />
</p>
<p id="ja534c51p3">
<span class="pali m-text">Nāhaṁ bhayā na bhāsissaṁ,</span><br />
</p>
<p id="ja534c51p4">
<span class="pali m-text">vākyaṁ atthamhi tādise”.</span><br />
</p>
<p id="ja534c52p1">
<span class="pali m-text">“Na te abhisaraṁ passe,</span><br />
</p>
<p id="ja534c52p2">
<span class="pali m-text">na rathe napi pattike;</span><br />
</p>
<p id="ja534c52p3">
<span class="pali m-text">Nāssa cammaṁ va kīṭaṁ vā,</span><br />
</p>
<p id="ja534c52p4">
<span class="pali m-text">vammite ca dhanuggahe.</span><br />
</p>
<p id="ja534c53p1">
<span class="pali m-text">Na hiraññaṁ suvaṇṇaṁ vā,</span><br />
</p>
<p id="ja534c53p2">
<span class="pali m-text">nagaraṁ vā sumāpitaṁ;</span><br />
</p>
<p id="ja534c53p3">
<span class="pali m-text">Okiṇṇaparikhaṁ duggaṁ,</span><br />
</p>
<p id="ja534c53p4">
<span class="pali m-text">daḷhamaṭṭālakoṭṭhakaṁ;</span><br />
</p>
<p id="ja534c53p5">
<span class="pali m-text">Yattha paviṭṭho sumukha,</span><br />
</p>
<p id="ja534c53p6">
<span class="pali m-text">bhāyitabbaṁ na bhāyasi”.</span><br />
</p>
<p id="ja534c54p1">
<span class="pali m-text">“Na me abhisarenattho,</span><br />
</p>
<p id="ja534c54p2">
<span class="pali m-text">nagarena dhanena vā;</span><br />
</p>
<p id="ja534c54p3">
<span class="pali m-text">Apathena pathaṁ yāma,</span><br />
</p>
<p id="ja534c54p4">
<span class="pali m-text">antalikkhecarā mayaṁ.</span><br />
</p>
<p id="ja534c55p1">
<span class="pali m-text">Sutā ca paṇḍitā tyamhā,</span><br />
</p>
<p id="ja534c55p2">
<span class="pali m-text">nipuṇā atthacintakā;</span><br />
</p>
<p id="ja534c55p3">
<span class="pali m-text">Bhāsematthavatiṁ vācaṁ,</span><br />
</p>
<p id="ja534c55p4">
<span class="pali m-text">sacce cassa patiṭṭhito.</span><br />
</p>
<p id="ja534c56p1">
<span class="pali m-text">Kiñca tuyhaṁ asaccassa,</span><br />
</p>
<p id="ja534c56p2">
<span class="pali m-text">anariyassa karissati;</span><br />
</p>
<p id="ja534c56p3">
<span class="pali m-text">Musāvādissa luddassa,</span><br />
</p>
<p id="ja534c56p4">
<span class="pali m-text">bhaṇitampi subhāsitaṁ.</span><br />
</p>
<p id="ja534c57p1">
<span class="pali m-text">Taṁ brāhmaṇānaṁ vacanā,</span><br />
</p>
<p id="ja534c57p2">
<span class="pali m-text">imaṁ khemamakārayi;</span><br />
</p>
<p id="ja534c57p3">
<span class="pali m-text">Abhayañca tayā ghuṭṭhaṁ,</span><br />
</p>
<p id="ja534c57p4">
<span class="pali m-text">imāyo dasadhā disā.</span><br />
</p>
<p id="ja534c58p1">
<span class="pali m-text">Ogayha te pokkharaṇiṁ,</span><br />
</p>
<p id="ja534c58p2">
<span class="pali m-text">vippasannodakaṁ suciṁ;</span><br />
</p>
<p id="ja534c58p3">
<span class="pali m-text">Pahūtaṁ cādanaṁ tattha,</span><br />
</p>
<p id="ja534c58p4">
<span class="pali m-text">ahiṁsā cettha pakkhinaṁ.</span><br />
</p>
<p id="ja534c59p1">
<span class="pali m-text">Idaṁ sutvāna nigghosaṁ,</span><br />
</p>
<p id="ja534c59p2">
<span class="pali m-text">āgatamha tavantike;</span><br />
</p>
<p id="ja534c59p3">
<span class="pali m-text">Te te bandhasma pāsena,</span><br />
</p>
<p id="ja534c59p4">
<span class="pali m-text">etaṁ te bhāsitaṁ musā.</span><br />
</p>
<p id="ja534c60p1">
<span class="pali m-text">Musāvādaṁ purakkhatvā,</span><br />
</p>
<p id="ja534c60p2">
<span class="pali m-text">icchālobhañca pāpakaṁ;</span><br />
</p>
<p id="ja534c60p3">
<span class="pali m-text">Ubho sandhimatikkamma,</span><br />
</p>
<p id="ja534c60p4">
<span class="pali m-text">asātaṁ upapajjati”.</span><br />
</p>
<p id="ja534c61p1">
<span class="pali m-text">“Nāparajjhāma sumukha,</span><br />
</p>
<p id="ja534c61p2">
<span class="pali m-text">napi lobhāva maggahiṁ;</span><br />
</p>
<p id="ja534c61p3">
<span class="pali m-text">Sutā ca paṇḍitātyattha-</span><br />
</p>
<p id="ja534c61p4">
<span class="pali m-text">nipuṇā atthacintakā.</span><br />
</p>
<p id="ja534c62p1">
<span class="pali m-text">Appevatthavatiṁ vācaṁ,</span><br />
</p>
<p id="ja534c62p2">
<span class="pali m-text">byāhareyyuṁ idhāgatā;</span><br />
</p>
<p id="ja534c62p3">
<span class="pali m-text">Tathā taṁ samma nesādo,</span><br />
</p>
<p id="ja534c62p4">
<span class="pali m-text">vutto sumukha maggahi”.</span><br />
</p>
<p id="ja534c63p1">
<span class="pali m-text">“Neva bhītā kāsipati,</span><br />
</p>
<p id="ja534c63p2">
<span class="pali m-text">upanītasmi jīvite;</span><br />
</p>
<p id="ja534c63p3">
<span class="pali m-text">Bhāsematthavatiṁ vācaṁ,</span><br />
</p>
<p id="ja534c63p4">
<span class="pali m-text">sampattā kālapariyāyaṁ.</span><br />
</p>
<p id="ja534c64p1">
<span class="pali m-text">Yo migena migaṁ hanti,</span><br />
</p>
<p id="ja534c64p2">
<span class="pali m-text">pakkhiṁ vā pana pakkhinā;</span><br />
</p>
<p id="ja534c64p3">
<span class="pali m-text">Sutena vā sutaṁ kiṇyā,</span><br />
</p>
<p id="ja534c64p4">
<span class="pali m-text">kiṁ anariyataraṁ tato.</span><br />
</p>
<p id="ja534c65p1">
<span class="pali m-text">Yo cāriyarudaṁ bhāse,</span><br />
</p>
<p id="ja534c65p2">
<span class="pali m-text">anariyadhammavassito;</span><br />
</p>
<p id="ja534c65p3">
<span class="pali m-text">Ubho so dhaṁsate lokā,</span><br />
</p>
<p id="ja534c65p4">
<span class="pali m-text">idha ceva parattha ca.</span><br />
</p>
<p id="ja534c66p1">
<span class="pali m-text">Na majjetha yasaṁ patto,</span><br />
</p>
<p id="ja534c66p2">
<span class="pali m-text">na byādhe pattasaṁsayaṁ;</span><br />
</p>
<p id="ja534c66p3">
<span class="pali m-text">Vāyametheva kiccesu,</span><br />
</p>
<p id="ja534c66p4">
<span class="pali m-text">saṁvare vivarāni ca.</span><br />
</p>
<p id="ja534c67p1">
<span class="pali m-text">Ye vuddhā abbhatikkantā,</span><br />
</p>
<p id="ja534c67p2">
<span class="pali m-text">sampattā kālapariyāyaṁ;</span><br />
</p>
<p id="ja534c67p3">
<span class="pali m-text">Idha dhammaṁ caritvāna,</span><br />
</p>
<p id="ja534c67p4">
<span class="pali m-text">evaṁte tidivaṁ gatā.</span><br />
</p>
<p id="ja534c68p1">
<span class="pali m-text">Idaṁ sutvā kāsipati,</span><br />
</p>
<p id="ja534c68p2">
<span class="pali m-text">dhammamattani pālaya;</span><br />
</p>
<p id="ja534c68p3">
<span class="pali m-text">Dhataraṭṭhañca muñcāhi,</span><br />
</p>
<p id="ja534c68p4">
<span class="pali m-text">haṁsānaṁ pavaruttamaṁ”.</span><br />
</p>
<p id="ja534c69p1">
<span class="pali m-text">“Āharantudakaṁ pajjaṁ,</span><br />
</p>
<p id="ja534c69p2">
<span class="pali m-text">āsanañca mahārahaṁ;</span><br />
</p>
<p id="ja534c69p3">
<span class="pali m-text">Pañjarato pamokkhāmi,</span><br />
</p>
<p id="ja534c69p4">
<span class="pali m-text">dhataraṭṭhaṁ yasassinaṁ.</span><br />
</p>
<p id="ja534c70p1">
<span class="pali m-text">Tañca senāpatiṁ dhīraṁ,</span><br />
</p>
<p id="ja534c70p2">
<span class="pali m-text">nipuṇaṁ atthacintakaṁ;</span><br />
</p>
<p id="ja534c70p3">
<span class="pali m-text">Yo sukhe sukhito rañño,</span><br />
</p>
<p id="ja534c70p4">
<span class="pali m-text">dukkhite hoti dukkhito.</span><br />
</p>
<p id="ja534c71p1">
<span class="pali m-text">Ediso kho arahati,</span><br />
</p>
<p id="ja534c71p2">
<span class="pali m-text">piṇḍamasnātu bhattuno;</span><br />
</p>
<p id="ja534c71p3">
<span class="pali m-text">Yathāyaṁ sumukho rañño,</span><br />
</p>
<p id="ja534c71p4">
<span class="pali m-text">pāṇasādhāraṇo sakhā”.</span><br />
</p>
<p id="ja534c72p1">
<span class="pali m-text">Pīṭhañca sabbasovaṇṇaṁ,</span><br />
</p>
<p id="ja534c72p2">
<span class="pali m-text">Aṭṭhapādaṁ manoramaṁ;</span><br />
</p>
<p id="ja534c72p3">
<span class="pali m-text">Maṭṭhaṁ kāsikamatthannaṁ,</span><br />
</p>
<p id="ja534c72p4">
<span class="pali m-text">Dhataraṭṭho upāvisi.</span><br />
</p>
<p id="ja534c73p1">
<span class="pali m-text">Kocchañca sabbasovaṇṇaṁ,</span><br />
</p>
<p id="ja534c73p2">
<span class="pali m-text">veyyagghaparisibbitaṁ;</span><br />
</p>
<p id="ja534c73p3">
<span class="pali m-text">Sumukho ajjhupāvekkhi,</span><br />
</p>
<p id="ja534c73p4">
<span class="pali m-text">dhataraṭṭhassanantarā.</span><br />
</p>
<p id="ja534c74p1">
<span class="pali m-text">Tesaṁ kañcanapattehi,</span><br />
</p>
<p id="ja534c74p2">
<span class="pali m-text">puthū ādāya kāsiyo;</span><br />
</p>
<p id="ja534c74p3">
<span class="pali m-text">Haṁsānaṁ abhihāresuṁ,</span><br />
</p>
<p id="ja534c74p4">
<span class="pali m-text">aggarañño pavāsitaṁ.</span><br />
</p>
<p id="ja534c75p1">
<span class="pali m-text">Disvā abhihaṭaṁ aggaṁ,</span><br />
</p>
<p id="ja534c75p2">
<span class="pali m-text">kāsirājena pesitaṁ;</span><br />
</p>
<p id="ja534c75p3">
<span class="pali m-text">Kusalo khattadhammānaṁ,</span><br />
</p>
<p id="ja534c75p4">
<span class="pali m-text">tato pucchi anantarā.</span><br />
</p>
<p id="ja534c76p1">
<span class="pali m-text">“Kaccinnu bhoto kusalaṁ,</span><br />
</p>
<p id="ja534c76p2">
<span class="pali m-text">kacci bhoto anāmayaṁ;</span><br />
</p>
<p id="ja534c76p3">
<span class="pali m-text">Kacci raṭṭhamidaṁ phītaṁ,</span><br />
</p>
<p id="ja534c76p4">
<span class="pali m-text">dhammena manusāsasi”.</span><br />
</p>
<p id="ja534c77p1">
<span class="pali m-text">“Kusalañceva me haṁsa,</span><br />
</p>
<p id="ja534c77p2">
<span class="pali m-text">atho haṁsa anāmayaṁ;</span><br />
</p>
<p id="ja534c77p3">
<span class="pali m-text">Atho raṭṭhamidaṁ phītaṁ,</span><br />
</p>
<p id="ja534c77p4">
<span class="pali m-text">dhammenaṁ manusāsahaṁ”.</span><br />
</p>
<p id="ja534c78p1">
<span class="pali m-text">“Kacci bhoto amaccesu,</span><br />
</p>
<p id="ja534c78p2">
<span class="pali m-text">doso koci na vijjati;</span><br />
</p>
<p id="ja534c78p3">
<span class="pali m-text">Kacci ca te tavatthesu,</span><br />
</p>
<p id="ja534c78p4">
<span class="pali m-text">nāvakaṅkhanti jīvitaṁ”.</span><br />
</p>
<p id="ja534c79p1">
<span class="pali m-text">“Athopi me amaccesu,</span><br />
</p>
<p id="ja534c79p2">
<span class="pali m-text">doso koci na vijjati;</span><br />
</p>
<p id="ja534c79p3">
<span class="pali m-text">Athopi te mamatthesu,</span><br />
</p>
<p id="ja534c79p4">
<span class="pali m-text">nāvakaṅkhanti jīvitaṁ”.</span><br />
</p>
<p id="ja534c80p1">
<span class="pali m-text">“Kacci te sādisī bhariyā,</span><br />
</p>
<p id="ja534c80p2">
<span class="pali m-text">assavā piyabhāṇinī;</span><br />
</p>
<p id="ja534c80p3">
<span class="pali m-text">Puttarūpayasūpetā,</span><br />
</p>
<p id="ja534c80p4">
<span class="pali m-text">tava chandavasānugā”.</span><br />
</p>
<p id="ja534c81p1">
<span class="pali m-text">“Atho me sādisī bhariyā,</span><br />
</p>
<p id="ja534c81p2">
<span class="pali m-text">assavā piyabhāṇinī;</span><br />
</p>
<p id="ja534c81p3">
<span class="pali m-text">Puttarūpayasūpetā,</span><br />
</p>
<p id="ja534c81p4">
<span class="pali m-text">mama chandavasānugā”.</span><br />
</p>
<p id="ja534c82p1">
<span class="pali m-text">“Kacci raṭṭhaṁ anuppīḷaṁ,</span><br />
</p>
<p id="ja534c82p2">
<span class="pali m-text">akutociupaddavaṁ;</span><br />
</p>
<p id="ja534c82p3">
<span class="pali m-text">Asāhasena dhammena,</span><br />
</p>
<p id="ja534c82p4">
<span class="pali m-text">samena manusāsasi”.</span><br />
</p>
<p id="ja534c83p1">
<span class="pali m-text">“Atho raṭṭhaṁ anuppīḷaṁ,</span><br />
</p>
<p id="ja534c83p2">
<span class="pali m-text">akutociupaddavaṁ;</span><br />
</p>
<p id="ja534c83p3">
<span class="pali m-text">Asāhasena dhammena,</span><br />
</p>
<p id="ja534c83p4">
<span class="pali m-text">samena manusāsahaṁ”.</span><br />
</p>
<p id="ja534c84p1">
<span class="pali m-text">“Kacci santo apacitā,</span><br />
</p>
<p id="ja534c84p2">
<span class="pali m-text">Asanto parivajjitā;</span><br />
</p>
<p id="ja534c84p3">
<span class="pali m-text">No ce dhammaṁ niraṅkatvā,</span><br />
</p>
<p id="ja534c84p4">
<span class="pali m-text">Adhammamanuvattasi”.</span><br />
</p>
<p id="ja534c85p1">
<span class="pali m-text">“Santo ca me apacitā,</span><br />
</p>
<p id="ja534c85p2">
<span class="pali m-text">asanto parivajjitā;</span><br />
</p>
<p id="ja534c85p3">
<span class="pali m-text">Dhammamevānuvattāmi,</span><br />
</p>
<p id="ja534c85p4">
<span class="pali m-text">adhammo me niraṅkato”.</span><br />
</p>
<p id="ja534c86p1">
<span class="pali m-text">“Kacci nānāgataṁ dīghaṁ,</span><br />
</p>
<p id="ja534c86p2">
<span class="pali m-text">samavekkhasi khattiya;</span><br />
</p>
<p id="ja534c86p3">
<span class="pali m-text">Kacci matto madanīye,</span><br />
</p>
<p id="ja534c86p4">
<span class="pali m-text">paralokaṁ na santasi”.</span><br />
</p>
<p id="ja534c87p1">
<span class="pali m-text">“Nāhaṁ anāgataṁ dīghaṁ,</span><br />
</p>
<p id="ja534c87p2">
<span class="pali m-text">samavekkhāmi pakkhima;</span><br />
</p>
<p id="ja534c87p3">
<span class="pali m-text">Ṭhito dasasu dhammesu,</span><br />
</p>
<p id="ja534c87p4">
<span class="pali m-text">paralokaṁ na santase.</span><br />
</p>
<p id="ja534c88p1">
<span class="pali m-text">Dānaṁ sīlaṁ pariccāgaṁ,</span><br />
</p>
<p id="ja534c88p2">
<span class="pali m-text">ajjavaṁ maddavaṁ tapaṁ;</span><br />
</p>
<p id="ja534c88p3">
<span class="pali m-text">Akkodhaṁ avihiṁsañca,</span><br />
</p>
<p id="ja534c88p4">
<span class="pali m-text">khantiñca avirodhanaṁ.</span><br />
</p>
<p id="ja534c89p1">
<span class="pali m-text">Iccete kusale dhamme,</span><br />
</p>
<p id="ja534c89p2">
<span class="pali m-text">ṭhite passāmi attani;</span><br />
</p>
<p id="ja534c89p3">
<span class="pali m-text">Tato me jāyate pīti,</span><br />
</p>
<p id="ja534c89p4">
<span class="pali m-text">somanassañcanappakaṁ.</span><br />
</p>
<p id="ja534c90p1">
<span class="pali m-text">Sumukho ca acintetvā,</span><br />
</p>
<p id="ja534c90p2">
<span class="pali m-text">visajji pharusaṁ giraṁ;</span><br />
</p>
<p id="ja534c90p3">
<span class="pali m-text">Bhāvadosamanaññāya,</span><br />
</p>
<p id="ja534c90p4">
<span class="pali m-text">asmākāyaṁ vihaṅgamo.</span><br />
</p>
<p id="ja534c91p1">
<span class="pali m-text">So kuddho pharusaṁ vācaṁ,</span><br />
</p>
<p id="ja534c91p2">
<span class="pali m-text">nicchāresi ayoniso;</span><br />
</p>
<p id="ja534c91p3">
<span class="pali m-text">Yānasmesu na vijjanti,</span><br />
</p>
<p id="ja534c91p4">
<span class="pali m-text">nayidaṁ paññavatāmiva”.</span><br />
</p>
<p id="ja534c92p1">
<span class="pali m-text">“Atthi me taṁ atisāraṁ,</span><br />
</p>
<p id="ja534c92p2">
<span class="pali m-text">vegena manujādhipa;</span><br />
</p>
<p id="ja534c92p3">
<span class="pali m-text">Dhataraṭṭhe ca baddhasmiṁ,</span><br />
</p>
<p id="ja534c92p4">
<span class="pali m-text">dukkhaṁ me vipulaṁ ahu.</span><br />
</p>
<p id="ja534c93p1">
<span class="pali m-text">Tvaṁ no pitāva puttānaṁ,</span><br />
</p>
<p id="ja534c93p2">
<span class="pali m-text">bhūtānaṁ dharaṇīriva;</span><br />
</p>
<p id="ja534c93p3">
<span class="pali m-text">Asmākaṁ adhipannānaṁ,</span><br />
</p>
<p id="ja534c93p4">
<span class="pali m-text">khamassu rājakuñjara”.</span><br />
</p>
<p id="ja534c94p1">
<span class="pali m-text">“Etaṁ te anumodāma,</span><br />
</p>
<p id="ja534c94p2">
<span class="pali m-text">yaṁ bhāvaṁ na nigūhasi;</span><br />
</p>
<p id="ja534c94p3">
<span class="pali m-text">Khilaṁ pabhindasi pakkhi,</span><br />
</p>
<p id="ja534c94p4">
<span class="pali m-text">ujukosi vihaṅgama.</span><br />
</p>
<p id="ja534c95p1">
<span class="pali m-text">Yaṁ kiñci ratanaṁ atthi,</span><br />
</p>
<p id="ja534c95p2">
<span class="pali m-text">kāsirājanivesane;</span><br />
</p>
<p id="ja534c95p3">
<span class="pali m-text">Rajataṁ jātarūpañca,</span><br />
</p>
<p id="ja534c95p4">
<span class="pali m-text">muttā veḷuriyā bahū.</span><br />
</p>
<p id="ja534c96p1">
<span class="pali m-text">Maṇayo saṅkhamuttā ca,</span><br />
</p>
<p id="ja534c96p2">
<span class="pali m-text">vatthakaṁ haricandanaṁ;</span><br />
</p>
<p id="ja534c96p3">
<span class="pali m-text">Ajinaṁ dantabhaṇḍañca,</span><br />
</p>
<p id="ja534c96p4">
<span class="pali m-text">lohaṁ kāḷāyasaṁ bahuṁ;</span><br />
</p>
<p id="ja534c96p5">
<span class="pali m-text">Etaṁ dadāmi vo vittaṁ,</span><br />
</p>
<p id="ja534c96p6">
<span class="pali m-text">issaraṁ vissajāmi vo”.</span><br />
</p>
<p id="ja534c97p1">
<span class="pali m-text">“Addhā apacitā tyamhā,</span><br />
</p>
<p id="ja534c97p2">
<span class="pali m-text">sakkatā ca rathesabha;</span><br />
</p>
<p id="ja534c97p3">
<span class="pali m-text">Dhammesu vattamānānaṁ,</span><br />
</p>
<p id="ja534c97p4">
<span class="pali m-text">tvaṁ no ācariyo bhava.</span><br />
</p>
<p id="ja534c98p1">
<span class="pali m-text">Ācariya samanuññātā,</span><br />
</p>
<p id="ja534c98p2">
<span class="pali m-text">Tayā anumatā mayaṁ;</span><br />
</p>
<p id="ja534c98p3">
<span class="pali m-text">Taṁ padakkhiṇato katvā,</span><br />
</p>
<p id="ja534c98p4">
<span class="pali m-text">Ñātiṁ passemurindama”.</span><br />
</p>
<p id="ja534c99p1">
<span class="pali m-text">Sabbarattiṁ cintayitvā,</span><br />
</p>
<p id="ja534c99p2">
<span class="pali m-text">mantayitvā yathātathaṁ;</span><br />
</p>
<p id="ja534c99p3">
<span class="pali m-text">Kāsirājā anuññāsi,</span><br />
</p>
<p id="ja534c99p4">
<span class="pali m-text">haṁsānaṁ pavaruttamaṁ.</span><br />
</p>
<p id="ja534c100p1">
<span class="pali m-text">Tato ratyā vivasāne,</span><br />
</p>
<p id="ja534c100p2">
<span class="pali m-text">sūriyuggamanaṁ pati;</span><br />
</p>
<p id="ja534c100p3">
<span class="pali m-text">Pekkhato kāsirājassa,</span><br />
</p>
<p id="ja534c100p4">
<span class="pali m-text">bhavanā te vigāhisuṁ.</span><br />
</p>
<p id="ja534c101p1">
<span class="pali m-text">Te aroge anuppatte,</span><br />
</p>
<p id="ja534c101p2">
<span class="pali m-text">disvāna parame dije;</span><br />
</p>
<p id="ja534c101p3">
<span class="pali m-text">Kekāti makaruṁ haṁsā,</span><br />
</p>
<p id="ja534c101p4">
<span class="pali m-text">puthusaddo ajāyatha.</span><br />
</p>
<p id="ja534c102p1">
<span class="pali m-text">Te patītā pamuttena,</span><br />
</p>
<p id="ja534c102p2">
<span class="pali m-text">bhattunā bhattugāravā;</span><br />
</p>
<p id="ja534c102p3">
<span class="pali m-text">Samantā parikiriṁsu,</span><br />
</p>
<p id="ja534c102p4">
<span class="pali m-text">aṇḍajā laddhapaccayā.</span><br />
</p>
<p id="ja534c103p1">
<span class="pali m-text">Evaṁ mittavataṁ atthā,</span><br />
</p>
<p id="ja534c103p2">
<span class="pali m-text">sabbe honti padakkhiṇā;</span><br />
</p>
<p id="ja534c103p3">
<span class="pali m-text">Haṁsā yathā dhataraṭṭhā,</span><br />
</p>
<p id="ja534c103p4">
<span class="pali m-text">ñātisaṅghaṁ upāgamunti.</span><br />
</p>
<p id="ja534c104p1">
<span class="pali m-text">Mahāhaṁsajātakaṁ dutiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0533.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0535.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>