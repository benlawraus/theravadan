<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0458.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0457.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0459.html">Next</a></div>
</div>
<p id="ja458c0p2">
<span class="pali m-text">Ekādasakanipāta</span><br />
</p>
<p id="ja458c0p3">
<span class="pali m-text">Mātuposakavagga</span><br />
</p>
<section id="udayajataka">
<span id="ja458c0p4"></span><h2><span class="pali m-text">4. Udayajātaka</span></h2>
<p id="ja458c1p1">
<span class="pali m-text">“Ekā nisinnā suci saññatūrū,</span><br />
</p>
<p id="ja458c1p2">
<span class="pali m-text">Pāsādamāruyha aninditaṅgī;</span><br />
</p>
<p id="ja458c1p3">
<span class="pali m-text">Yācāmi taṁ kinnaranettacakkhu,</span><br />
</p>
<p id="ja458c1p4">
<span class="pali m-text">Imekarattiṁ ubhayo vasema”.</span><br />
</p>
<p id="ja458c2p1">
<span class="pali m-text">“Okiṇṇantaraparikhaṁ,</span><br />
</p>
<p id="ja458c2p2">
<span class="pali m-text">daḷhamaṭṭālakoṭṭhakaṁ;</span><br />
</p>
<p id="ja458c2p3">
<span class="pali m-text">Rakkhitaṁ khaggahatthehi,</span><br />
</p>
<p id="ja458c2p4">
<span class="pali m-text">duppavesamidaṁ puraṁ.</span><br />
</p>
<p id="ja458c3p1">
<span class="pali m-text">Daharassa yuvino cāpi,</span><br />
</p>
<p id="ja458c3p2">
<span class="pali m-text">āgamo ca na vijjati;</span><br />
</p>
<p id="ja458c3p3">
<span class="pali m-text">Atha kena nu vaṇṇena,</span><br />
</p>
<p id="ja458c3p4">
<span class="pali m-text">saṅgamaṁ icchase mayā”.</span><br />
</p>
<p id="ja458c4p1">
<span class="pali m-text">“Yakkhohamasmi kalyāṇi,</span><br />
</p>
<p id="ja458c4p2">
<span class="pali m-text">Āgatosmi tavantike;</span><br />
</p>
<p id="ja458c4p3">
<span class="pali m-text">Tvaṁ maṁ nandaya bhaddante,</span><br />
</p>
<p id="ja458c4p4">
<span class="pali m-text">Puṇṇakaṁsaṁ dadāmi te”.</span><br />
</p>
<p id="ja458c5p1">
<span class="pali m-text">“Devaṁ va yakkhaṁ atha vā manussaṁ,</span><br />
</p>
<p id="ja458c5p2">
<span class="pali m-text">Na patthaye udayamaticca aññaṁ;</span><br />
</p>
<p id="ja458c5p3">
<span class="pali m-text">Gaccheva tvaṁ yakkha mahānubhāva,</span><br />
</p>
<p id="ja458c5p4">
<span class="pali m-text">Mā cassu gantvā punarāvajittha”.</span><br />
</p>
<p id="ja458c6p1">
<span class="pali m-text">“Yā sā rati uttamā kāmabhoginaṁ,</span><br />
</p>
<p id="ja458c6p2">
<span class="pali m-text">Yaṁ hetu sattā visamaṁ caranti;</span><br />
</p>
<p id="ja458c6p3">
<span class="pali m-text">Mā taṁ ratiṁ jīyi tuvaṁ sucimhite,</span><br />
</p>
<p id="ja458c6p4">
<span class="pali m-text">Dadāmi te rūpiyaṁ kaṁsapūraṁ”.</span><br />
</p>
<p id="ja458c7p1">
<span class="pali m-text">“Nāriṁ naro nijjhapayaṁ dhanena,</span><br />
</p>
<p id="ja458c7p2">
<span class="pali m-text">Ukkaṁsatī yattha karoti chandaṁ;</span><br />
</p>
<p id="ja458c7p3">
<span class="pali m-text">Vipaccanīko tava devadhammo,</span><br />
</p>
<p id="ja458c7p4">
<span class="pali m-text">Paccakkhato thokatarena esi”.</span><br />
</p>
<p id="ja458c8p1">
<span class="pali m-text">“Āyu ca vaṇṇo ca manussaloke,</span><br />
</p>
<p id="ja458c8p2">
<span class="pali m-text">Nihīyati manujānaṁ sugatte;</span><br />
</p>
<p id="ja458c8p3">
<span class="pali m-text">Teneva vaṇṇena dhanampi tuyhaṁ,</span><br />
</p>
<p id="ja458c8p4">
<span class="pali m-text">Nihīyati jiṇṇatarāsi ajja.</span><br />
</p>
<p id="ja458c9p1">
<span class="pali m-text">Evaṁ me pekkhamānassa,</span><br />
</p>
<p id="ja458c9p2">
<span class="pali m-text">rājaputti yasassini;</span><br />
</p>
<p id="ja458c9p3">
<span class="pali m-text">Hāyateva tava vaṇṇo,</span><br />
</p>
<p id="ja458c9p4">
<span class="pali m-text">ahorattānamaccaye”.</span><br />
</p>
<p id="ja458c10p1">
<span class="pali m-text">“Imināva tvaṁ vayasā,</span><br />
</p>
<p id="ja458c10p2">
<span class="pali m-text">rājaputti sumedhase;</span><br />
</p>
<p id="ja458c10p3">
<span class="pali m-text">Brahmacariyaṁ careyyāsi,</span><br />
</p>
<p id="ja458c10p4">
<span class="pali m-text">bhiyyo vaṇṇavatī siyā”.</span><br />
</p>
<p id="ja458c11p1">
<span class="pali m-text">“Devā na jīranti yathā manussā,</span><br />
</p>
<p id="ja458c11p2">
<span class="pali m-text">Gattesu tesaṁ valiyo na honti;</span><br />
</p>
<p id="ja458c11p3">
<span class="pali m-text">Pucchāmi taṁ yakkha mahānubhāva,</span><br />
</p>
<p id="ja458c11p4">
<span class="pali m-text">Kathaṁ nu devāna sarīradeho”.</span><br />
</p>
<p id="ja458c12p1">
<span class="pali m-text">“Devā na jīranti yathā manussā,</span><br />
</p>
<p id="ja458c12p2">
<span class="pali m-text">Gattesu tesaṁ valiyo na honti;</span><br />
</p>
<p id="ja458c12p3">
<span class="pali m-text">Suve suve bhiyyatarova tesaṁ,</span><br />
</p>
<p id="ja458c12p4">
<span class="pali m-text">Dibbo ca vaṇṇo vipulā ca bhogā”.</span><br />
</p>
<p id="ja458c13p1">
<span class="pali m-text">“Kiṁsūdha bhītā janatā anekā,</span><br />
</p>
<p id="ja458c13p2">
<span class="pali m-text">Maggo ca nekāyatanaṁ pavutto;</span><br />
</p>
<p id="ja458c13p3">
<span class="pali m-text">Pucchāmi taṁ yakkha mahānubhāva,</span><br />
</p>
<p id="ja458c13p4">
<span class="pali m-text">Katthaṭṭhito paralokaṁ na bhāye”.</span><br />
</p>
<p id="ja458c14p1">
<span class="pali m-text">“Vācaṁ manañca paṇidhāya sammā,</span><br />
</p>
<p id="ja458c14p2">
<span class="pali m-text">Kāyena pāpāni akubbamāno;</span><br />
</p>
<p id="ja458c14p3">
<span class="pali m-text">Bahunnapānaṁ gharamāvasanto,</span><br />
</p>
<p id="ja458c14p4">
<span class="pali m-text">Saddho mudū saṁvibhāgī vadaññū;</span><br />
</p>
<p id="ja458c14p5">
<span class="pali m-text">Saṅgāhako sakhilo saṇhavāco,</span><br />
</p>
<p id="ja458c14p6">
<span class="pali m-text">Etthaṭṭhito paralokaṁ na bhāye”.</span><br />
</p>
<p id="ja458c15p1">
<span class="pali m-text">“Anusāsasi maṁ yakkha,</span><br />
</p>
<p id="ja458c15p2">
<span class="pali m-text">yathā mātā yathā pitā;</span><br />
</p>
<p id="ja458c15p3">
<span class="pali m-text">Uḷāravaṇṇaṁ pucchāmi,</span><br />
</p>
<p id="ja458c15p4">
<span class="pali m-text">ko nu tvamasi subrahā”.</span><br />
</p>
<p id="ja458c16p1">
<span class="pali m-text">“Udayohamasmi kalyāṇi,</span><br />
</p>
<p id="ja458c16p2">
<span class="pali m-text">saṅgarattā idhāgato;</span><br />
</p>
<p id="ja458c16p3">
<span class="pali m-text">Āmanta kho taṁ gacchāmi,</span><br />
</p>
<p id="ja458c16p4">
<span class="pali m-text">muttosmi tava saṅgarā”.</span><br />
</p>
<p id="ja458c17p1">
<span class="pali m-text">“Sace kho tvaṁ udayosi,</span><br />
</p>
<p id="ja458c17p2">
<span class="pali m-text">saṅgarattā idhāgato;</span><br />
</p>
<p id="ja458c17p3">
<span class="pali m-text">Anusāsa maṁ rājaputta,</span><br />
</p>
<p id="ja458c17p4">
<span class="pali m-text">yathāssa puna saṅgamo”.</span><br />
</p>
<p id="ja458c18p1">
<span class="pali m-text">“Atipatati vayo khaṇo tatheva,</span><br />
</p>
<p id="ja458c18p2">
<span class="pali m-text">Ṭhānaṁ natthi dhuvaṁ cavanti sattā;</span><br />
</p>
<p id="ja458c18p3">
<span class="pali m-text">Parijiyyati addhuvaṁ sarīraṁ,</span><br />
</p>
<p id="ja458c18p4">
<span class="pali m-text">Udaye mā pamāda carassu dhammaṁ.</span><br />
</p>
<p id="ja458c19p1">
<span class="pali m-text">Kasiṇā pathavī dhanassa pūrā,</span><br />
</p>
<p id="ja458c19p2">
<span class="pali m-text">Ekasseva siyā anaññadheyyā;</span><br />
</p>
<p id="ja458c19p3">
<span class="pali m-text">Tañcāpi jahati avītarāgo,</span><br />
</p>
<p id="ja458c19p4">
<span class="pali m-text">Udaye mā pamāda carassu dhammaṁ.</span><br />
</p>
<p id="ja458c20p1">
<span class="pali m-text">Mātā ca pitā ca bhātaro ca,</span><br />
</p>
<p id="ja458c20p2">
<span class="pali m-text">Bhariyā yāpi dhanena hoti kītā;</span><br />
</p>
<p id="ja458c20p3">
<span class="pali m-text">Te cāpi jahanti aññamaññaṁ,</span><br />
</p>
<p id="ja458c20p4">
<span class="pali m-text">Udaye mā pamāda carassu dhammaṁ.</span><br />
</p>
<p id="ja458c21p1">
<span class="pali m-text">Kāyo parabhojananti ñatvā,</span><br />
</p>
<p id="ja458c21p2">
<span class="pali m-text">Saṁsāre sugatiñca duggatiñca;</span><br />
</p>
<p id="ja458c21p3">
<span class="pali m-text">Ittaravāsoti jāniyāna,</span><br />
</p>
<p id="ja458c21p4">
<span class="pali m-text">Udaye mā pamāda carassu dhammaṁ”.</span><br />
</p>
<p id="ja458c22p1">
<span class="pali m-text">“Sādhu bhāsatiyaṁ yakkho,</span><br />
</p>
<p id="ja458c22p2">
<span class="pali m-text">appaṁ maccāna jīvitaṁ;</span><br />
</p>
<p id="ja458c22p3">
<span class="pali m-text">Kasirañca parittañca,</span><br />
</p>
<p id="ja458c22p4">
<span class="pali m-text">tañca dukkhena saṁyutaṁ;</span><br />
</p>
<p id="ja458c22p5">
<span class="pali m-text">Sāhaṁ ekā pabbajissāmi,</span><br />
</p>
<p id="ja458c22p6">
<span class="pali m-text">hitvā kāsiṁ surundhanan”ti.</span><br />
</p>
<p id="ja458c23p1">
<span class="pali m-text">Udayajātakaṁ catutthaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0457.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0459.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>