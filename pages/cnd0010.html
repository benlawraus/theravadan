<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; cnd &raquo; Cūḷaniddesa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/cnd0010.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-cnd-index.html">cnd</a> &raquo;
          </span>
          Cūḷaniddesa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/cnd0009.html">Previous</a></div>
<div class="m-col-t-6 m-text-right">
<a href="https://theravadan.org/pages/cnd0011.html">Next</a></div>
</div>
<p id="cnd10c0p2">
<span class="pali m-text">Pārāyanavagganiddesa</span><br />
</p>
<p id="cnd10c0p3">
<span class="pali m-text">Pucchāniddesa</span><br />
</p>
<section id="upasivamanavapucchaniddesa">
<span id="cnd10c0p4"></span><h2><span class="pali m-text">6. Upasīvamāṇavapucchāniddesa</span></h2>
<p id="cnd10c1p1">
<span class="pali m-text">&lt;b&gt;Eko ahaṁ sakka mahantamoghaṁ,&lt;/b&gt;</span><br />
</p>
<p id="cnd10c1p2">
<span class="pali m-text">(iccāyasmā upasīvo)</span><br />
</p>
<p id="cnd10c1p3">
<span class="pali m-text">&lt;b&gt;Anissito no visahāmi tārituṁ;&lt;/b&gt;</span><br />
</p>
<p id="cnd10c1p4">
<span class="pali m-text">&lt;b&gt;Ārammaṇaṁ brūhi samantacakkhu,&lt;/b&gt;</span><br />
</p>
<p id="cnd10c1p5">
<span class="pali m-text">&lt;b&gt;Yaṁ nissito oghamimaṁ tareyyaṁ.&lt;/b&gt;</span><br />
</p>
<p id="cnd10c2p1">
<span class="pali m-text">&lt;b&gt;Eko ahaṁ sakka mahantamoghan&lt;/b&gt;ti.</span><br />
</p>
<p id="cnd10c2p2">
<span class="pali m-text">&lt;b&gt;Eko&lt;/b&gt;ti puggalo vā me dutiyo natthi, dhammo vā me dutiyo natthi, yaṁ vā puggalaṁ nissāya dhammaṁ vā nissāya mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti.</span><br />
</p>
<p id="cnd10c2p3">
<span class="pali m-text">&lt;b&gt;Sakkā&lt;/b&gt;ti sakko.</span><br />
</p>
<p id="cnd10c2p4">
<span class="pali m-text">Bhagavā sakyakulā pabbajitotipi sakko.</span><br />
</p>
<p id="cnd10c2p5">
<span class="pali m-text">Atha vā aḍḍho mahaddhano dhanavātipi sakko.</span><br />
</p>
<p id="cnd10c2p6">
<span class="pali m-text">Tassimāni dhanāni, seyyathidaṁ—</span><br />
</p>
<p id="cnd10c2p7">
<span class="pali m-text">saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ …pe…</span><br />
</p>
<p id="cnd10c2p8">
<span class="pali m-text">nibbānadhanaṁ.</span><br />
</p>
<p id="cnd10c2p9">
<span class="pali m-text">Imehi anekehi dhanaratanehi aḍḍho mahaddhano dhanavātipi sakko.</span><br />
</p>
<p id="cnd10c2p10">
<span class="pali m-text">Atha vā sakko pahu visavī alamatto sūro vīro vikkanto abhīrū achambhī anutrāsī apalāyī pahīnabhayabheravo vigatalomahaṁsotipi sakkoti—</span><br />
</p>
<p id="cnd10c2p11">
<span class="pali m-text">eko ahaṁ sakka mahantamoghaṁ.</span><br />
</p>
<p id="cnd10c3p1">
<span class="pali m-text">&lt;b&gt;Iccāyasmā upasīvo&lt;/b&gt;ti.</span><br />
</p>
<p id="cnd10c3p2">
<span class="pali m-text">&lt;b&gt;Iccā&lt;/b&gt;ti padasandhi …pe….</span><br />
</p>
<p id="cnd10c3p3">
<span class="pali m-text">&lt;b&gt;Āyasmā&lt;/b&gt;ti piyavacanaṁ …pe….</span><br />
</p>
<p id="cnd10c3p4">
<span class="pali m-text">&lt;b&gt;Upasīvo&lt;/b&gt;ti tassa brāhmaṇassa nāmaṁ …pe… abhilāpoti—</span><br />
</p>
<p id="cnd10c3p5">
<span class="pali m-text">iccāyasmā upasīvo.</span><br />
</p>
<p id="cnd10c4p1">
<span class="pali m-text">&lt;b&gt;Anissito no visahāmi tāritun&lt;/b&gt;ti.</span><br />
</p>
<p id="cnd10c4p2">
<span class="pali m-text">&lt;b&gt;Anissito&lt;/b&gt;ti puggalaṁ vā anissito dhammaṁ vā anissito no visahāmi na ussahāmi na sakkomi na paṭibalo mahantaṁ kāmoghaṁ bhavoghaṁ diṭṭhoghaṁ avijjoghaṁ tarituṁ uttarituṁ patarituṁ samatikkamituṁ vītivattitunti—</span><br />
</p>
<p id="cnd10c4p3">
<span class="pali m-text">anissito no visahāmi tārituṁ.</span><br />
</p>
<p id="cnd10c5p1">
<span class="pali m-text">&lt;b&gt;Ārammaṇaṁ brūhi samantacakkhū&lt;/b&gt;ti ārammaṇaṁ ālambaṇaṁ nissayaṁ upanissayaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</span><br />
</p>
<p id="cnd10c5p2">
<span class="pali m-text">&lt;b&gt;Samantacakkhū&lt;/b&gt;ti samantacakkhu vuccati sabbaññutañāṇaṁ.</span><br />
</p>
<p id="cnd10c5p3">
<span class="pali m-text">Bhagavā tena sabbaññutañāṇena upeto samupeto upāgato samupāgato upapanno samupapanno samannāgato.</span><br />
</p>
<p id="cnd10c6p1">
<span class="pali m-text">Na tassa adiṭṭhamidhatthi kiñci,</span><br />
</p>
<p id="cnd10c6p2">
<span class="pali m-text">Atho aviññātamajānitabbaṁ;</span><br />
</p>
<p id="cnd10c6p3">
<span class="pali m-text">Sabbaṁ abhiññāsi yadatthi neyyaṁ,</span><br />
</p>
<p id="cnd10c6p4">
<span class="pali m-text">Tathāgato tena samantacakkhūti.</span><br />
</p>
<p id="cnd10c7p1">
<span class="pali m-text">Ārammaṇaṁ brūhi samantacakkhu.</span><br />
</p>
<p id="cnd10c8p1">
<span class="pali m-text">&lt;b&gt;Yaṁ nissito oghamimaṁ tareyyan&lt;/b&gt;ti.</span><br />
</p>
<p id="cnd10c8p2">
<span class="pali m-text">&lt;b&gt;Yaṁ nissito&lt;/b&gt;ti yaṁ puggalaṁ vā nissito dhammaṁ vā nissito mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti—</span><br />
</p>
<p id="cnd10c8p3">
<span class="pali m-text">yaṁ nissito oghamimaṁ tareyyaṁ.</span><br />
</p>
<p id="cnd10c8p4">
<span class="pali m-text">Tenāha so brāhmaṇo—</span><br />
</p>
<p id="cnd10c9p1">
<span class="pali m-text">“Eko ahaṁ sakka mahantamoghaṁ,</span><br />
</p>
<p id="cnd10c9p2">
<span class="pali m-text">(iccāyasmā upasīvo)</span><br />
</p>
<p id="cnd10c9p3">
<span class="pali m-text">Anissito no visahāmi tārituṁ;</span><br />
</p>
<p id="cnd10c9p4">
<span class="pali m-text">Ārammaṇaṁ brūhi samantacakkhu,</span><br />
</p>
<p id="cnd10c9p5">
<span class="pali m-text">Yaṁ nissito oghamimaṁ tareyyan”ti.</span><br />
</p>
<p id="cnd10c10p1">
<span class="pali m-text">&lt;b&gt;Ākiñcaññaṁ pekkhamāno satimā,&lt;/b&gt;</span><br />
</p>
<p id="cnd10c10p2">
<span class="pali m-text">(upasīvāti bhagavā)</span><br />
</p>
<p id="cnd10c10p3">
<span class="pali m-text">&lt;b&gt;Natthīti nissāya tarassu oghaṁ;&lt;/b&gt;</span><br />
</p>
<p id="cnd10c10p4">
<span class="pali m-text">&lt;b&gt;Kāme pahāya virato kathāhi,&lt;/b&gt;</span><br />
</p>
<p id="cnd10c10p5">
<span class="pali m-text">&lt;b&gt;Taṇhakkhayaṁ nattamahābhipassa.&lt;/b&gt;</span><br />
</p>
<p id="cnd10c11p1">
<span class="pali m-text">&lt;b&gt;Ākiñcaññaṁ pekkhamāno satimā&lt;/b&gt;ti so brāhmaṇo pakatiyā ākiñcaññāyatanasamāpattiṁ lābhīyeva nissayaṁ na jānāti—</span><br />
</p>
<p id="cnd10c11p2">
<span class="pali m-text">“ayaṁ me nissayo”ti.</span><br />
</p>
<p id="cnd10c11p3">
<span class="pali m-text">Tassa bhagavā nissayañca ācikkhati uttariñca niyyānapathaṁ.</span><br />
</p>
<p id="cnd10c11p4">
<span class="pali m-text">Ākiñcaññāyatanasamāpattiṁ sato samāpajjitvā tato vuṭṭhahitvā tattha jāte cittacetasike dhamme aniccato pekkhamāno, dukkhato …pe…</span><br />
</p>
<p id="cnd10c11p5">
<span class="pali m-text">rogato …</span><br />
</p>
<p id="cnd10c11p6">
<span class="pali m-text">gaṇḍato …</span><br />
</p>
<p id="cnd10c11p7">
<span class="pali m-text">sallato …</span><br />
</p>
<p id="cnd10c11p8">
<span class="pali m-text">aghato …</span><br />
</p>
<p id="cnd10c11p9">
<span class="pali m-text">ābādhato …</span><br />
</p>
<p id="cnd10c11p10">
<span class="pali m-text">parato …</span><br />
</p>
<p id="cnd10c11p11">
<span class="pali m-text">palokato …</span><br />
</p>
<p id="cnd10c11p12">
<span class="pali m-text">ītito …</span><br />
</p>
<p id="cnd10c11p13">
<span class="pali m-text">upaddavato …</span><br />
</p>
<p id="cnd10c11p14">
<span class="pali m-text">bhayato …</span><br />
</p>
<p id="cnd10c11p15">
<span class="pali m-text">upasaggato …</span><br />
</p>
<p id="cnd10c11p16">
<span class="pali m-text">calato …</span><br />
</p>
<p id="cnd10c11p17">
<span class="pali m-text">pabhaṅguto …</span><br />
</p>
<p id="cnd10c11p18">
<span class="pali m-text">addhuvato …</span><br />
</p>
<p id="cnd10c11p19">
<span class="pali m-text">atāṇato …</span><br />
</p>
<p id="cnd10c11p20">
<span class="pali m-text">aleṇato …</span><br />
</p>
<p id="cnd10c11p21">
<span class="pali m-text">asaraṇato …</span><br />
</p>
<p id="cnd10c11p22">
<span class="pali m-text">asaraṇībhūtato …</span><br />
</p>
<p id="cnd10c11p23">
<span class="pali m-text">rittato …</span><br />
</p>
<p id="cnd10c11p24">
<span class="pali m-text">tucchato …</span><br />
</p>
<p id="cnd10c11p25">
<span class="pali m-text">suññato …</span><br />
</p>
<p id="cnd10c11p26">
<span class="pali m-text">anattato …</span><br />
</p>
<p id="cnd10c11p27">
<span class="pali m-text">ādīnavato …</span><br />
</p>
<p id="cnd10c11p28">
<span class="pali m-text">vipariṇāmadhammato …</span><br />
</p>
<p id="cnd10c11p29">
<span class="pali m-text">asārakato …</span><br />
</p>
<p id="cnd10c11p30">
<span class="pali m-text">aghamūlato …</span><br />
</p>
<p id="cnd10c11p31">
<span class="pali m-text">bhavato …</span><br />
</p>
<p id="cnd10c11p32">
<span class="pali m-text">vibhavato …</span><br />
</p>
<p id="cnd10c11p33">
<span class="pali m-text">sāsavato …</span><br />
</p>
<p id="cnd10c11p34">
<span class="pali m-text">saṅkhatato …</span><br />
</p>
<p id="cnd10c11p35">
<span class="pali m-text">mārāmisato …</span><br />
</p>
<p id="cnd10c11p36">
<span class="pali m-text">jātidhammato …</span><br />
</p>
<p id="cnd10c11p37">
<span class="pali m-text">jarādhammato …</span><br />
</p>
<p id="cnd10c11p38">
<span class="pali m-text">byādhidhammato …</span><br />
</p>
<p id="cnd10c11p39">
<span class="pali m-text">maraṇadhammato …</span><br />
</p>
<p id="cnd10c11p40">
<span class="pali m-text">sokaparidevadukkhadomanassupāyāsadhammato …</span><br />
</p>
<p id="cnd10c11p41">
<span class="pali m-text">samudayadhammato …</span><br />
</p>
<p id="cnd10c11p42">
<span class="pali m-text">atthaṅgamato …</span><br />
</p>
<p id="cnd10c11p43">
<span class="pali m-text">assādato …</span><br />
</p>
<p id="cnd10c11p44">
<span class="pali m-text">ādīnavato …</span><br />
</p>
<p id="cnd10c11p45">
<span class="pali m-text">nissaraṇato pekkhamāno dakkhamāno olokayamāno nijjhāyamāno upaparikkhamāno.</span><br />
</p>
<p id="cnd10c12p1">
<span class="pali m-text">&lt;b&gt;Satimā&lt;/b&gt;ti yā sati anussati paṭissati …pe… sammāsati—</span><br />
</p>
<p id="cnd10c12p2">
<span class="pali m-text">ayaṁ vuccati sati.</span><br />
</p>
<p id="cnd10c12p3">
<span class="pali m-text">Imāya satiyā upeto hoti …pe… samannāgato, so vuccati satimāti—</span><br />
</p>
<p id="cnd10c12p4">
<span class="pali m-text">ākiñcaññaṁ pekkhamāno satimā.</span><br />
</p>
<p id="cnd10c13p1">
<span class="pali m-text">&lt;b&gt;Upasīvāti bhagavā&lt;/b&gt;ti.</span><br />
</p>
<p id="cnd10c13p2">
<span class="pali m-text">&lt;b&gt;Upasīvā&lt;/b&gt;ti bhagavā taṁ brāhmaṇaṁ nāmena ālapati.</span><br />
</p>
<p id="cnd10c13p3">
<span class="pali m-text">&lt;b&gt;Bhagavā&lt;/b&gt;ti gāravādhivacanametaṁ …pe… sacchikā paññatti, yadidaṁ bhagavāti—</span><br />
</p>
<p id="cnd10c13p4">
<span class="pali m-text">upasīvāti bhagavā.</span><br />
</p>
<p id="cnd10c14p1">
<span class="pali m-text">&lt;b&gt;Natthīti nissāya tarassu oghan&lt;/b&gt;ti natthi kiñcīti ākiñcaññāyatanasamāpatti.</span><br />
</p>
<p id="cnd10c14p2">
<span class="pali m-text">Kiṅkāraṇā natthi kiñcīti ākiñcaññāyatanasamāpatti?</span><br />
</p>
<p id="cnd10c14p3">
<span class="pali m-text">Viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, natthi kiñcīti passati.</span><br />
</p>
<p id="cnd10c14p4">
<span class="pali m-text">Taṅkāraṇā natthi kiñcīti ākiñcaññāyatanasamāpattiṁ nissāya upanissāya ālambaṇaṁ karitvā kāmoghaṁ bhavoghaṁ diṭṭhoghaṁ avijjoghaṁ tarassu uttarassu patarassu samatikkamassu vītivattassūti—</span><br />
</p>
<p id="cnd10c14p5">
<span class="pali m-text">natthīti nissāya tarassu oghaṁ.</span><br />
</p>
<p id="cnd10c15p1">
<span class="pali m-text">&lt;b&gt;Kāme pahāya virato kathāhī&lt;/b&gt;ti.</span><br />
</p>
<p id="cnd10c15p2">
<span class="pali m-text">&lt;b&gt;Kāmā&lt;/b&gt;ti uddānato dve kāmā—</span><br />
</p>
<p id="cnd10c15p3">
<span class="pali m-text">vatthukāmā ca kilesakāmā ca …pe…</span><br />
</p>
<p id="cnd10c15p4">
<span class="pali m-text">ime vuccanti vatthukāmā …pe…</span><br />
</p>
<p id="cnd10c15p5">
<span class="pali m-text">ime vuccanti kilesakāmā.</span><br />
</p>
<p id="cnd10c15p6">
<span class="pali m-text">&lt;b&gt;Kāme pahāyā&lt;/b&gt;ti vatthukāme parijānitvā kilesakāme pahāya pajahitvā vinodetvā byantīkaritvā anabhāvaṁ gametvāti—</span><br />
</p>
<p id="cnd10c15p7">
<span class="pali m-text">kāme pahāya.</span><br />
</p>
<p id="cnd10c15p8">
<span class="pali m-text">&lt;b&gt;Virato kathāhī&lt;/b&gt;ti kathaṅkathā vuccati vicikicchā.</span><br />
</p>
<p id="cnd10c15p9">
<span class="pali m-text">Dukkhe kaṅkhā …pe… chambhitattaṁ cittassa manovilekho kathaṅkathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—</span><br />
</p>
<p id="cnd10c15p10">
<span class="pali m-text">evampi virato kathāhi …pe…</span><br />
</p>
<p id="cnd10c15p11">
<span class="pali m-text">atha vā dvattiṁsāya tiracchānakathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti evampi virato kathāhīti—</span><br />
</p>
<p id="cnd10c15p12">
<span class="pali m-text">kāme pahāya virato kathāhi.</span><br />
</p>
<p id="cnd10c16p1">
<span class="pali m-text">&lt;b&gt;Taṇhakkhayaṁ nattamahābhipassā&lt;/b&gt;ti.</span><br />
</p>
<p id="cnd10c16p2">
<span class="pali m-text">&lt;b&gt;Taṇhā&lt;/b&gt;ti rūpataṇhā …pe… dhammataṇhā.</span><br />
</p>
<p id="cnd10c16p3">
<span class="pali m-text">&lt;b&gt;Nattaṁ&lt;/b&gt; vuccati ratti.</span><br />
</p>
<p id="cnd10c16p4">
<span class="pali m-text">&lt;b&gt;Aho&lt;/b&gt;ti divaso.</span><br />
</p>
<p id="cnd10c16p5">
<span class="pali m-text">Rattiñca divā ca taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ passa abhipassa dakkha olokaya nijjhāya upaparikkhāti—</span><br />
</p>
<p id="cnd10c16p6">
<span class="pali m-text">taṇhakkhayaṁ nattamahābhipassa.</span><br />
</p>
<p id="cnd10c16p7">
<span class="pali m-text">Tenāha bhagavā—</span><br />
</p>
<p id="cnd10c17p1">
<span class="pali m-text">“Ākiñcaññaṁ pekkhamāno satimā,</span><br />
</p>
<p id="cnd10c17p2">
<span class="pali m-text">(upasīvāti bhagavā)</span><br />
</p>
<p id="cnd10c17p3">
<span class="pali m-text">Natthīti nissāya tarassu oghaṁ;</span><br />
</p>
<p id="cnd10c17p4">
<span class="pali m-text">Kāme pahāya virato kathāhi,</span><br />
</p>
<p id="cnd10c17p5">
<span class="pali m-text">Taṇhakkhayaṁ nattamahābhipassā”ti.</span><br />
</p>
<p id="cnd10c18p1">
<span class="pali m-text">&lt;b&gt;Sabbesu kāmesu yo vītarāgo,&lt;/b&gt;</span><br />
</p>
<p id="cnd10c18p2">
<span class="pali m-text">(iccāyasmā upasīvo)</span><br />
</p>
<p id="cnd10c18p3">
<span class="pali m-text">&lt;b&gt;Ākiñcaññaṁ nissito hitvā maññaṁ;&lt;/b&gt;</span><br />
</p>
<p id="cnd10c18p4">
<span class="pali m-text">&lt;b&gt;Saññāvimokkhe paramedhimutto,&lt;/b&gt;</span><br />
</p>
<p id="cnd10c18p5">
<span class="pali m-text">&lt;b&gt;Tiṭṭhe nu so tattha anānuyāyī.&lt;/b&gt;</span><br />
</p>
<p id="cnd10c19p1">
<span class="pali m-text">&lt;b&gt;Sabbesu kāmesu yo vītarāgo&lt;/b&gt;ti.</span><br />
</p>
<p id="cnd10c19p2">
<span class="pali m-text">&lt;b&gt;Sabbesū&lt;/b&gt;ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti.</span><br />
</p>
<p id="cnd10c19p3">
<span class="pali m-text">&lt;b&gt;Kāmesū&lt;/b&gt;ti &lt;b&gt;kāmā&lt;/b&gt;ti uddānato dve kāmā—</span><br />
</p>
<p id="cnd10c19p4">
<span class="pali m-text">vatthukāmā ca kilesakāmā ca …pe…</span><br />
</p>
<p id="cnd10c19p5">
<span class="pali m-text">ime vuccanti vatthukāmā …pe…</span><br />
</p>
<p id="cnd10c19p6">
<span class="pali m-text">ime vuccanti kilesakāmā.</span><br />
</p>
<p id="cnd10c19p7">
<span class="pali m-text">Sabbesu kāmesu yo vītarāgoti.</span><br />
</p>
<p id="cnd10c19p8">
<span class="pali m-text">Sabbesu kāmesu yo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo vikkhambhanatoti—</span><br />
</p>
<p id="cnd10c19p9">
<span class="pali m-text">sabbesu kāmesu yo vītarāgo.</span><br />
</p>
<p id="cnd10c20p1">
<span class="pali m-text">&lt;b&gt;Iccāyasmā upasīvo&lt;/b&gt;ti.</span><br />
</p>
<p id="cnd10c20p2">
<span class="pali m-text">&lt;b&gt;Iccā&lt;/b&gt;ti padasandhi …pe….</span><br />
</p>
<p id="cnd10c20p3">
<span class="pali m-text">&lt;b&gt;Āyasmā&lt;/b&gt;ti piyavacanaṁ …pe….</span><br />
</p>
<p id="cnd10c20p4">
<span class="pali m-text">&lt;b&gt;Upasīvo&lt;/b&gt;ti tassa brāhmaṇassa nāmaṁ …pe… abhilāpoti—</span><br />
</p>
<p id="cnd10c20p5">
<span class="pali m-text">iccāyasmā upasīvo.</span><br />
</p>
<p id="cnd10c21p1">
<span class="pali m-text">&lt;b&gt;Ākiñcaññaṁ nissito hitvā maññan&lt;/b&gt;ti.</span><br />
</p>
<p id="cnd10c21p2">
<span class="pali m-text">Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti—</span><br />
</p>
<p id="cnd10c21p3">
<span class="pali m-text">ākiñcaññaṁ nissito hitvā maññaṁ.</span><br />
</p>
<p id="cnd10c22p1">
<span class="pali m-text">&lt;b&gt;Saññāvimokkhe paramedhimutto&lt;/b&gt;ti saññāvimokkhā vuccanti satta saññāsamāpattiyo.</span><br />
</p>
<p id="cnd10c22p2">
<span class="pali m-text">Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto taccarito tabbahulo taggaruko tanninno tappoṇo tappabbhāro tadadhimutto tadadhipateyyoti—</span><br />
</p>
<p id="cnd10c22p3">
<span class="pali m-text">saññāvimokkhe paramedhimutto.</span><br />
</p>
<p id="cnd10c23p1">
<span class="pali m-text">&lt;b&gt;Tiṭṭhe nu so tattha anānuyāyī&lt;/b&gt;ti.</span><br />
</p>
<p id="cnd10c23p2">
<span class="pali m-text">&lt;b&gt;Tiṭṭhe nū&lt;/b&gt;ti saṁsayapucchā vimatipucchā dveḷhakapucchā anekaṁsapucchā, “evaṁ nu kho, nanu kho, kiṁ nu kho, kathaṁ nu kho”ti—</span><br />
</p>
<p id="cnd10c23p3">
<span class="pali m-text">tiṭṭhe nu.</span><br />
</p>
<p id="cnd10c23p4">
<span class="pali m-text">&lt;b&gt;Tatthā&lt;/b&gt;ti ākiñcaññāyatane.</span><br />
</p>
<p id="cnd10c23p5">
<span class="pali m-text">&lt;b&gt;Anānuyāyī&lt;/b&gt;ti anānuyāyī aviccamāno avigacchamāno anantaradhāyamāno aparihāyamāno …pe….</span><br />
</p>
<p id="cnd10c23p6">
<span class="pali m-text">Atha vā arajjamāno adussamāno amuyhamāno akilissamānoti—</span><br />
</p>
<p id="cnd10c23p7">
<span class="pali m-text">tiṭṭhe nu so tattha anānuyāyī.</span><br />
</p>
<p id="cnd10c23p8">
<span class="pali m-text">Tenāha so brāhmaṇo—</span><br />
</p>
<p id="cnd10c24p1">
<span class="pali m-text">“Sabbesu kāmesu yo vītarāgo,</span><br />
</p>
<p id="cnd10c24p2">
<span class="pali m-text">(iccāyasmā upasīvo)</span><br />
</p>
<p id="cnd10c24p3">
<span class="pali m-text">Ākiñcaññaṁ nissito hitvā maññaṁ;</span><br />
</p>
<p id="cnd10c24p4">
<span class="pali m-text">Saññāvimokkhe paramedhimutto,</span><br />
</p>
<p id="cnd10c24p5">
<span class="pali m-text">Tiṭṭhe nu so tattha anānuyāyī”ti.</span><br />
</p>
<p id="cnd10c25p1">
<span class="pali m-text">&lt;b&gt;Sabbesu kāmesu yo vītarāgo,&lt;/b&gt;</span><br />
</p>
<p id="cnd10c25p2">
<span class="pali m-text">(upasīvāti bhagavā)</span><br />
</p>
<p id="cnd10c25p3">
<span class="pali m-text">&lt;b&gt;Ākiñcaññaṁ nissito hitvā maññaṁ;&lt;/b&gt;</span><br />
</p>
<p id="cnd10c25p4">
<span class="pali m-text">&lt;b&gt;Saññāvimokkhe paramedhimutto,&lt;/b&gt;</span><br />
</p>
<p id="cnd10c25p5">
<span class="pali m-text">&lt;b&gt;Tiṭṭheyya so tattha anānuyāyī.&lt;/b&gt;</span><br />
</p>
<p id="cnd10c26p1">
<span class="pali m-text">&lt;b&gt;Sabbesu kāmesu yo vītarāgo&lt;/b&gt;ti.</span><br />
</p>
<p id="cnd10c26p2">
<span class="pali m-text">&lt;b&gt;Sabbesū&lt;/b&gt;ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti.</span><br />
</p>
<p id="cnd10c26p3">
<span class="pali m-text">&lt;b&gt;Kāmesū&lt;/b&gt;ti &lt;b&gt;kāmā&lt;/b&gt;ti uddānato dve kāmā—</span><br />
</p>
<p id="cnd10c26p4">
<span class="pali m-text">vatthukāmā ca kilesakāmā ca …pe…</span><br />
</p>
<p id="cnd10c26p5">
<span class="pali m-text">ime vuccanti vatthukāmā …pe…</span><br />
</p>
<p id="cnd10c26p6">
<span class="pali m-text">ime vuccanti kilesakāmā.</span><br />
</p>
<p id="cnd10c26p7">
<span class="pali m-text">&lt;b&gt;Sabbesu kāmesu yo vītarāgo&lt;/b&gt;ti sabbesu kāmesu yo vītarāgo …pe…</span><br />
</p>
<p id="cnd10c26p8">
<span class="pali m-text">paṭinissaṭṭharāgo vikkhambhanatoti—</span><br />
</p>
<p id="cnd10c26p9">
<span class="pali m-text">sabbesu kāmesu yo vītarāgo.</span><br />
</p>
<p id="cnd10c27p1">
<span class="pali m-text">&lt;b&gt;Upasīvāti bhagavā&lt;/b&gt;ti.</span><br />
</p>
<p id="cnd10c27p2">
<span class="pali m-text">&lt;b&gt;Upasīvā&lt;/b&gt;ti bhagavā taṁ brāhmaṇaṁ nāmena ālapati.</span><br />
</p>
<p id="cnd10c27p3">
<span class="pali m-text">&lt;b&gt;Bhagavā&lt;/b&gt;ti gāravādhivacanametaṁ …pe… sacchikā paññatti, yadidaṁ bhagavāti—</span><br />
</p>
<p id="cnd10c27p4">
<span class="pali m-text">upasīvāti bhagavā.</span><br />
</p>
<p id="cnd10c28p1">
<span class="pali m-text">&lt;b&gt;Ākiñcaññaṁ nissito hitvā maññan&lt;/b&gt;ti.</span><br />
</p>
<p id="cnd10c28p2">
<span class="pali m-text">Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti—</span><br />
</p>
<p id="cnd10c28p3">
<span class="pali m-text">ākiñcaññaṁ nissito hitvā maññaṁ.</span><br />
</p>
<p id="cnd10c29p1">
<span class="pali m-text">&lt;b&gt;Saññāvimokkhe paramedhimutto&lt;/b&gt;ti saññāvimokkhā vuccanti satta saññāsamāpattiyo.</span><br />
</p>
<p id="cnd10c29p2">
<span class="pali m-text">Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto …pe…</span><br />
</p>
<p id="cnd10c29p3">
<span class="pali m-text">tadadhipateyyoti—</span><br />
</p>
<p id="cnd10c29p4">
<span class="pali m-text">saññāvimokkhe paramedhimutto.</span><br />
</p>
<p id="cnd10c30p1">
<span class="pali m-text">&lt;b&gt;Tiṭṭheyya so tattha anānuyāyī&lt;/b&gt;ti.</span><br />
</p>
<p id="cnd10c30p2">
<span class="pali m-text">&lt;b&gt;Tiṭṭheyyā&lt;/b&gt;ti tiṭṭheyya saṭṭhikappasahassāni.</span><br />
</p>
<p id="cnd10c30p3">
<span class="pali m-text">&lt;b&gt;Tatthā&lt;/b&gt;ti ākiñcaññāyatane.</span><br />
</p>
<p id="cnd10c30p4">
<span class="pali m-text">&lt;b&gt;Anānuyāyī&lt;/b&gt;ti anānuyāyī aviccamāno avigacchamāno anantaradhāyamāno aparihāyamāno.</span><br />
</p>
<p id="cnd10c30p5">
<span class="pali m-text">Atha vā arajjamāno adussamāno amuyhamāno akilissamānoti—</span><br />
</p>
<p id="cnd10c30p6">
<span class="pali m-text">tiṭṭheyya so tattha anānuyāyī.</span><br />
</p>
<p id="cnd10c30p7">
<span class="pali m-text">Tenāha bhagavā—</span><br />
</p>
<p id="cnd10c31p1">
<span class="pali m-text">“Sabbesu kāmesu yo vītarāgo,</span><br />
</p>
<p id="cnd10c31p2">
<span class="pali m-text">(upasīvāti bhagavā)</span><br />
</p>
<p id="cnd10c31p3">
<span class="pali m-text">Ākiñcaññaṁ nissito hitvā maññaṁ;</span><br />
</p>
<p id="cnd10c31p4">
<span class="pali m-text">Saññāvimokkhe paramedhimutto,</span><br />
</p>
<p id="cnd10c31p5">
<span class="pali m-text">Tiṭṭheyya so tattha anānuyāyī”ti.</span><br />
</p>
<p id="cnd10c32p1">
<span class="pali m-text">&lt;b&gt;Tiṭṭhe ce so tattha anānuyāyī,&lt;/b&gt;</span><br />
</p>
<p id="cnd10c32p2">
<span class="pali m-text">&lt;b&gt;Pūgampi vassāni samantacakkhu;&lt;/b&gt;</span><br />
</p>
<p id="cnd10c32p3">
<span class="pali m-text">&lt;b&gt;Tattheva so sītisiyā vimutto,&lt;/b&gt;</span><br />
</p>
<p id="cnd10c32p4">
<span class="pali m-text">&lt;b&gt;Cavetha viññāṇaṁ tathāvidhassa.&lt;/b&gt;</span><br />
</p>
<p id="cnd10c33p1">
<span class="pali m-text">&lt;b&gt;Tiṭṭhe ce so tattha anānuyāyī&lt;/b&gt;ti sace so tiṭṭheyya saṭṭhikappasahassāni.</span><br />
</p>
<p id="cnd10c33p2">
<span class="pali m-text">&lt;b&gt;Tatthā&lt;/b&gt;ti ākiñcaññāyatane.</span><br />
</p>
<p id="cnd10c33p3">
<span class="pali m-text">&lt;b&gt;Anānuyāyī&lt;/b&gt;ti anānuyāyī aviccamāno avigacchamāno anantaradhāyamāno aparihāyamāno.</span><br />
</p>
<p id="cnd10c33p4">
<span class="pali m-text">Atha vā arajjamāno adussamāno amuyhamāno akilissamānoti—</span><br />
</p>
<p id="cnd10c33p5">
<span class="pali m-text">tiṭṭhe ce so tattha anānuyāyī.</span><br />
</p>
<p id="cnd10c34p1">
<span class="pali m-text">&lt;b&gt;Pūgampi vassāni samantacakkhū&lt;/b&gt;ti.</span><br />
</p>
<p id="cnd10c34p2">
<span class="pali m-text">&lt;b&gt;Pūgampi vassānī&lt;/b&gt;ti pūgampi vassāni bahūni vassāni bahūni vassasatāni bahūni vassasahassāni bahūni vassasatasahassāni bahūni kappāni bahūni kappasatāni bahūni kappasahassāni bahūni kappasatasahassāni.</span><br />
</p>
<p id="cnd10c34p3">
<span class="pali m-text">&lt;b&gt;Samantacakkhū&lt;/b&gt;ti samantacakkhu vuccati sabbaññutañāṇaṁ …pe…</span><br />
</p>
<p id="cnd10c34p4">
<span class="pali m-text">tathāgato tena samantacakkhūti—</span><br />
</p>
<p id="cnd10c34p5">
<span class="pali m-text">pūgampi vassāni samantacakkhu.</span><br />
</p>
<p id="cnd10c35p1">
<span class="pali m-text">&lt;b&gt;Tattheva so sītisiyā vimutto, cavetha viññāṇaṁ tathāvidhassā&lt;/b&gt;ti tattheva so sītibhāvamanuppatto nicco dhuvo sassato avipariṇāmadhammo sassatisamaṁ tatheva tiṭṭheyya.</span><br />
</p>
<p id="cnd10c35p2">
<span class="pali m-text">Atha vā tassa viññāṇaṁ caveyya ucchijjeyya nasseyya vinasseyya na bhaveyyāti punabbhavapaṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti ākiñcaññāyatanaṁ samāpannassa sassatañca ucchedañca pucchati.</span><br />
</p>
<p id="cnd10c35p3">
<span class="pali m-text">Udāhu tattheva anupādisesāya nibbānadhātuyā parinibbāyeyya.</span><br />
</p>
<p id="cnd10c35p4">
<span class="pali m-text">Atha vā tassa viññāṇaṁ caveyya puna paṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti, ākiñcaññāyatanaṁ upapannassa parinibbānañca paṭisandhiñca pucchati.</span><br />
</p>
<p id="cnd10c35p5">
<span class="pali m-text">&lt;b&gt;Tathāvidhassā&lt;/b&gt;ti tathāvidhassa tādisassa tassaṇṭhitassa tappakārassa tappaṭibhāgassa ākiñcaññāyatanaṁ upapannassāti—</span><br />
</p>
<p id="cnd10c35p6">
<span class="pali m-text">tattheva so sītisiyā vimutto, cavetha viññāṇaṁ tathāvidhassa.</span><br />
</p>
<p id="cnd10c35p7">
<span class="pali m-text">Tenāha so brāhmaṇo—</span><br />
</p>
<p id="cnd10c36p1">
<span class="pali m-text">“Tiṭṭhe ce so tattha anānuyāyī,</span><br />
</p>
<p id="cnd10c36p2">
<span class="pali m-text">Pūgampi vassāni samantacakkhu;</span><br />
</p>
<p id="cnd10c36p3">
<span class="pali m-text">Tattheva so sītisiyā vimutto,</span><br />
</p>
<p id="cnd10c36p4">
<span class="pali m-text">Cavetha viññāṇaṁ tathāvidhassā”ti.</span><br />
</p>
<p id="cnd10c37p1">
<span class="pali m-text">&lt;b&gt;Acci yathā vātavegena khittā,&lt;/b&gt;</span><br />
</p>
<p id="cnd10c37p2">
<span class="pali m-text">(upasīvāti bhagavā)</span><br />
</p>
<p id="cnd10c37p3">
<span class="pali m-text">&lt;b&gt;Atthaṁ paleti na upeti saṅkhaṁ;&lt;/b&gt;</span><br />
</p>
<p id="cnd10c37p4">
<span class="pali m-text">&lt;b&gt;Evaṁ munī nāmakāyā vimutto,&lt;/b&gt;</span><br />
</p>
<p id="cnd10c37p5">
<span class="pali m-text">&lt;b&gt;Atthaṁ paleti na upeti saṅkhaṁ.&lt;/b&gt;</span><br />
</p>
<p id="cnd10c38p1">
<span class="pali m-text">&lt;b&gt;Acci yathā vātavegena khittā&lt;/b&gt;ti acci vuccati jālasikhā.</span><br />
</p>
<p id="cnd10c38p2">
<span class="pali m-text">&lt;b&gt;Vātā&lt;/b&gt;ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā.</span><br />
</p>
<p id="cnd10c38p3">
<span class="pali m-text">&lt;b&gt;Vātavegena khittā&lt;/b&gt;ti vātavegena khittā ukkhittā nunnā paṇunnā khambhitā vikkhambhitāti—</span><br />
</p>
<p id="cnd10c38p4">
<span class="pali m-text">acci yathā vātavegena khittā.</span><br />
</p>
<p id="cnd10c38p5">
<span class="pali m-text">&lt;b&gt;Upasīvāti bhagavā&lt;/b&gt;ti.</span><br />
</p>
<p id="cnd10c38p6">
<span class="pali m-text">&lt;b&gt;Upasīvā&lt;/b&gt;ti bhagavā taṁ brāhmaṇaṁ nāmena ālapati.</span><br />
</p>
<p id="cnd10c38p7">
<span class="pali m-text">&lt;b&gt;Bhagavā&lt;/b&gt;ti gāravādhivacanametaṁ …pe… sacchikā paññatti, yadidaṁ bhagavāti—</span><br />
</p>
<p id="cnd10c38p8">
<span class="pali m-text">upasīvāti bhagavā.</span><br />
</p>
<p id="cnd10c39p1">
<span class="pali m-text">&lt;b&gt;Atthaṁ paleti na upeti saṅkhan&lt;/b&gt;ti.</span><br />
</p>
<p id="cnd10c39p2">
<span class="pali m-text">&lt;b&gt;Atthaṁ paletī&lt;/b&gt;ti atthaṁ paleti, atthaṁ gameti, atthaṁ gacchati nirujjhati vūpasamati paṭippassambhati.</span><br />
</p>
<p id="cnd10c39p3">
<span class="pali m-text">&lt;b&gt;Na upeti saṅkhan&lt;/b&gt;ti saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti, “puratthimaṁ vā disaṁ gatā, pacchimaṁ vā disaṁ gatā, uttaraṁ vā disaṁ gatā, dakkhiṇaṁ vā disaṁ gatā uddhaṁ vā gatā, adho vā gatā, tiriyaṁ vā gatā, vidisaṁ vā gatā”ti, so hetu natthi, paccayo natthi, kāraṇaṁ natthi, yena saṅkhaṁ gaccheyyāti—</span><br />
</p>
<p id="cnd10c39p4">
<span class="pali m-text">atthaṁ paleti na upeti saṅkhaṁ.</span><br />
</p>
<p id="cnd10c40p1">
<span class="pali m-text">&lt;b&gt;Evaṁ munī nāmakāyā vimutto&lt;/b&gt;ti.</span><br />
</p>
<p id="cnd10c40p2">
<span class="pali m-text">&lt;b&gt;Evan&lt;/b&gt;ti opammasampaṭipādanaṁ.</span><br />
</p>
<p id="cnd10c40p3">
<span class="pali m-text">&lt;b&gt;Munī&lt;/b&gt;ti monaṁ vuccati ñāṇaṁ …pe… saṅgajālamaticca so muni.</span><br />
</p>
<p id="cnd10c40p4">
<span class="pali m-text">&lt;b&gt;Nāmakāyā vimutto&lt;/b&gt;ti so muni pakatiyā pubbeva rūpakāyā vimutto.</span><br />
</p>
<p id="cnd10c40p5">
<span class="pali m-text">Tadaṅgaṁ samatikkamā vikkhambhanappahānena pahīno.</span><br />
</p>
<p id="cnd10c40p6">
<span class="pali m-text">Tassa munino bhavantaṁ āgamma cattāro ariyamaggā paṭiladdhā honti.</span><br />
</p>
<p id="cnd10c40p7">
<span class="pali m-text">Catunnaṁ ariyamaggānaṁ paṭiladdhattā nāmakāyo ca rūpakāyo ca pariññātā honti.</span><br />
</p>
<p id="cnd10c40p8">
<span class="pali m-text">Nāmakāyassa ca rūpakāyassa ca pariññātattā nāmakāyā ca rūpakāyā ca mutto vimutto suvimutto accantaanupādāvimokkhenāti—</span><br />
</p>
<p id="cnd10c40p9">
<span class="pali m-text">evaṁ munī nāmakāyā vimutto.</span><br />
</p>
<p id="cnd10c41p1">
<span class="pali m-text">&lt;b&gt;Atthaṁ paleti na upeti saṅkhan&lt;/b&gt;ti.</span><br />
</p>
<p id="cnd10c41p2">
<span class="pali m-text">&lt;b&gt;Atthaṁ paletī&lt;/b&gt;ti anupādisesāya nibbānadhātuyā parinibbāyati.</span><br />
</p>
<p id="cnd10c41p3">
<span class="pali m-text">&lt;b&gt;Na upeti saṅkhan&lt;/b&gt;ti anupādisesāya nibbānadhātuyā parinibbuto saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti—</span><br />
</p>
<p id="cnd10c41p4">
<span class="pali m-text">khattiyoti vā brāhmaṇoti vā vessoti vā suddoti vā gahaṭṭhoti vā pabbajitoti vā devoti vā manussoti vā rūpīti vā arūpīti vā saññīti vā asaññīti vā nevasaññīnāsaññīti vā.</span><br />
</p>
<p id="cnd10c41p5">
<span class="pali m-text">So hetu natthi paccayo natthi kāraṇaṁ natthi yena saṅkhaṁ gaccheyyāti—</span><br />
</p>
<p id="cnd10c41p6">
<span class="pali m-text">atthaṁ paleti na upeti saṅkhaṁ.</span><br />
</p>
<p id="cnd10c41p7">
<span class="pali m-text">Tenāha bhagavā—</span><br />
</p>
<p id="cnd10c42p1">
<span class="pali m-text">“Acci yathā vātavegena khittā,</span><br />
</p>
<p id="cnd10c42p2">
<span class="pali m-text">(upasīvāti bhagavā)</span><br />
</p>
<p id="cnd10c42p3">
<span class="pali m-text">Atthaṁ paleti na upeti saṅkhaṁ;</span><br />
</p>
<p id="cnd10c42p4">
<span class="pali m-text">Evaṁ munī nāmakāyā vimutto,</span><br />
</p>
<p id="cnd10c42p5">
<span class="pali m-text">Atthaṁ paleti na upeti saṅkhan”ti.</span><br />
</p>
<p id="cnd10c43p1">
<span class="pali m-text">&lt;b&gt;Atthaṅgato so uda vā so natthi,&lt;/b&gt;</span><br />
</p>
<p id="cnd10c43p2">
<span class="pali m-text">&lt;b&gt;Udāhu ve sassatiyā arogo;&lt;/b&gt;</span><br />
</p>
<p id="cnd10c43p3">
<span class="pali m-text">&lt;b&gt;Taṁ me munī sādhu viyākarohi,&lt;/b&gt;</span><br />
</p>
<p id="cnd10c43p4">
<span class="pali m-text">&lt;b&gt;Tathā hi te vidito esa dhammo.&lt;/b&gt;</span><br />
</p>
<p id="cnd10c44p1">
<span class="pali m-text">&lt;b&gt;Atthaṅgato so uda vā so natthī&lt;/b&gt;ti so atthaṅgato udāhu natthi so niruddho ucchinno vinaṭṭhoti—</span><br />
</p>
<p id="cnd10c44p2">
<span class="pali m-text">atthaṅgato so uda vā so natthi.</span><br />
</p>
<p id="cnd10c45p1">
<span class="pali m-text">&lt;b&gt;Udāhu ve sassatiyā arogo&lt;/b&gt;ti udāhu nicco dhuvo sassato avipariṇāmadhammo sassatisamaṁ tatheva tiṭṭheyyāti—</span><br />
</p>
<p id="cnd10c45p2">
<span class="pali m-text">udāhu ve sassatiyā arogo.</span><br />
</p>
<p id="cnd10c46p1">
<span class="pali m-text">&lt;b&gt;Taṁ me munī sādhu viyākarohī&lt;/b&gt;ti.</span><br />
</p>
<p id="cnd10c46p2">
<span class="pali m-text">&lt;b&gt;Tan&lt;/b&gt;ti yaṁ pucchāmi yaṁ yācāmi yaṁ ajjhesāmi yaṁ pasādemi.</span><br />
</p>
<p id="cnd10c46p3">
<span class="pali m-text">&lt;b&gt;Munī&lt;/b&gt;ti monaṁ vuccati ñāṇaṁ …pe… saṅgajālamaticca so muni.</span><br />
</p>
<p id="cnd10c46p4">
<span class="pali m-text">&lt;b&gt;Sādhu viyākarohī&lt;/b&gt;ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br />
</p>
<p id="cnd10c46p5">
<span class="pali m-text">taṁ me munī sādhu viyākarohi.</span><br />
</p>
<p id="cnd10c47p1">
<span class="pali m-text">&lt;b&gt;Tathā hi te vidito esa dhammo&lt;/b&gt;ti tathā hi te vidito tulito tīrito vibhūto vibhāvito esa dhammoti—</span><br />
</p>
<p id="cnd10c47p2">
<span class="pali m-text">tathā hi te vidito esa dhammo.</span><br />
</p>
<p id="cnd10c47p3">
<span class="pali m-text">Tenāha so brāhmaṇo—</span><br />
</p>
<p id="cnd10c48p1">
<span class="pali m-text">“Atthaṅgato so uda vā so natthi,</span><br />
</p>
<p id="cnd10c48p2">
<span class="pali m-text">Udāhu ve sassatiyā arogo;</span><br />
</p>
<p id="cnd10c48p3">
<span class="pali m-text">Taṁ me munī sādhu viyākarohi,</span><br />
</p>
<p id="cnd10c48p4">
<span class="pali m-text">Tathā hi te vidito esa dhammo”ti.</span><br />
</p>
<p id="cnd10c49p1">
<span class="pali m-text">&lt;b&gt;Atthaṅgatassa na pamāṇamatthi,&lt;/b&gt;</span><br />
</p>
<p id="cnd10c49p2">
<span class="pali m-text">(upasīvāti bhagavā)</span><br />
</p>
<p id="cnd10c49p3">
<span class="pali m-text">&lt;b&gt;Yena naṁ vajjuṁ taṁ tassa natthi;&lt;/b&gt;</span><br />
</p>
<p id="cnd10c49p4">
<span class="pali m-text">&lt;b&gt;Sabbesu dhammesu samūhatesu,&lt;/b&gt;</span><br />
</p>
<p id="cnd10c49p5">
<span class="pali m-text">&lt;b&gt;Samūhatā vādapathāpi sabbe.&lt;/b&gt;</span><br />
</p>
<p id="cnd10c50p1">
<span class="pali m-text">&lt;b&gt;Atthaṅgatassa na pamāṇamatthī&lt;/b&gt;ti atthaṅgatassa anupādisesāya nibbānadhātuyā parinibbutassa rūpapamāṇaṁ natthi, vedanāpamāṇaṁ natthi, saññāpamāṇaṁ natthi, saṅkhārapamāṇaṁ natthi, viññāṇapamāṇaṁ natthi, na atthi na saṁvijjati nupalabbhati pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhanti—</span><br />
</p>
<p id="cnd10c50p2">
<span class="pali m-text">atthaṅgatassa na pamāṇamatthi.</span><br />
</p>
<p id="cnd10c50p3">
<span class="pali m-text">&lt;b&gt;Upasīvāti bhagavā&lt;/b&gt;ti &lt;b&gt;upasīvā&lt;/b&gt;ti bhagavā taṁ brāhmaṇaṁ nāmena ālapati.</span><br />
</p>
<p id="cnd10c50p4">
<span class="pali m-text">&lt;b&gt;Bhagavā&lt;/b&gt;ti gāravādhivacanametaṁ …pe… sacchikā paññatti, yadidaṁ bhagavāti—</span><br />
</p>
<p id="cnd10c50p5">
<span class="pali m-text">upasīvāti bhagavā.</span><br />
</p>
<p id="cnd10c51p1">
<span class="pali m-text">&lt;b&gt;Yena naṁ vajjuṁ taṁ tassa natthī&lt;/b&gt;ti yena taṁ rāgena vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ—</span><br />
</p>
<p id="cnd10c51p2">
<span class="pali m-text">rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā, te abhisaṅkhārā pahīnā.</span><br />
</p>
<p id="cnd10c51p3">
<span class="pali m-text">Abhisaṅkhārānaṁ pahīnattā gatiyā yena taṁ vadeyyuṁ—</span><br />
</p>
<p id="cnd10c51p4">
<span class="pali m-text">nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṁ natthi yena vadeyyuṁ katheyyuṁ bhaṇeyyuṁ dīpeyyuṁ vohareyyunti—</span><br />
</p>
<p id="cnd10c51p5">
<span class="pali m-text">yena naṁ vajjuṁ taṁ tassa natthi.</span><br />
</p>
<p id="cnd10c52p1">
<span class="pali m-text">&lt;b&gt;Sabbesu dhammesu samūhatesū&lt;/b&gt;ti sabbesu dhammesu sabbesu khandhesu sabbesu āyatanesu sabbāsu dhātūsu sabbāsu gatīsu sabbāsu upapattīsu sabbāsu paṭisandhīsu sabbesu bhavesu sabbesu saṁsāresu sabbesu vaṭṭesu ūhatesu samūhatesu uddhatesu samuddhatesu uppāṭitesu samuppāṭitesu pahīnesu samucchinnesu vūpasantesu paṭippassaddhesu abhabbuppattikesu ñāṇagginā daḍḍhesūti—</span><br />
</p>
<p id="cnd10c52p2">
<span class="pali m-text">sabbesu dhammesu samūhatesu.</span><br />
</p>
<p id="cnd10c53p1">
<span class="pali m-text">&lt;b&gt;Samūhatā vādapathāpi sabbe&lt;/b&gt;ti vādapathā vuccanti kilesā ca khandhā ca abhisaṅkhārā ca.</span><br />
</p>
<p id="cnd10c53p2">
<span class="pali m-text">Tassa vādā ca vādapathā ca adhivacanāni ca adhivacanapathā ca nirutti ca niruttipathā ca paññatti ca paññattipathā ca ūhatā samūhatā uddhatā samuddhatā uppāṭitā samuppāṭitā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br />
</p>
<p id="cnd10c53p3">
<span class="pali m-text">samūhatā vādapathāpi sabbe.</span><br />
</p>
<p id="cnd10c53p4">
<span class="pali m-text">Tenāha bhagavā—</span><br />
</p>
<p id="cnd10c54p1">
<span class="pali m-text">“Atthaṅgatassa na pamāṇamatthi,</span><br />
</p>
<p id="cnd10c54p2">
<span class="pali m-text">(upasīvāti bhagavā)</span><br />
</p>
<p id="cnd10c54p3">
<span class="pali m-text">Yena naṁ vajjuṁ taṁ tassa natthi;</span><br />
</p>
<p id="cnd10c54p4">
<span class="pali m-text">Sabbesu dhammesu samūhatesu,</span><br />
</p>
<p id="cnd10c54p5">
<span class="pali m-text">Samūhatā vādapathāpi sabbe”ti.</span><br />
</p>
<p id="cnd10c55p1">
<span class="pali m-text">Saha gāthāpariyosānā ye te brāhmaṇena saddhiṁ …pe…</span><br />
</p>
<p id="cnd10c55p2">
<span class="pali m-text">pañjaliko namassamāno nisinno hoti—</span><br />
</p>
<p id="cnd10c55p3">
<span class="pali m-text">satthā me, bhante bhagavā, sāvakohamasmīti.</span><br />
</p>
<p id="cnd10c55p4">
<span class="pali m-text">Upasīvamāṇavapucchāniddeso chaṭṭho.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/cnd0009.html">Previous</a></div>
<div class="m-col-t-6 m-text-right">
<a href="https://theravadan.org/pages/cnd0011.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>