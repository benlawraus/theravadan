<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0nqz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0nqz.html" />
  <meta property="og:description" content="Yasavagga 1. Yasattheraapadāna “Mahāsamuddaṁ oggayha, bhavanaṁ me sunimmitaṁ; Sunimmitā pokkharaṇī, cakkavākūpakūjitā. Mandārakehi sañchannā, padumuppalakehi ca; Nadī ca sandate tattha, supatitthā manoramā. Macchakacchapasañchannā, nānādijasamotthaṭā; Mayūrakoñcābhirudā, kokilādīhi vagguhi. Pārevatā ravihaṁsā, cakkavākā nadīcarā; Tittirā sālikā cettha, pāvakā jīvaṁjīvakā. Haṁsākoñcābhinaditā, kosiyā piṅgalā bahū; Sattaratanasampannā, maṇimuttapavāḷikā. Sabbe …" />
  <meta name="twitter:description" content="Yasavagga 1. Yasattheraapadāna “Mahāsamuddaṁ oggayha, bhavanaṁ me sunimmitaṁ; Sunimmitā pokkharaṇī, cakkavākūpakūjitā. Mandārakehi sañchannā, padumuppalakehi ca; Nadī ca sandate tattha, supatitthā manoramā. Macchakacchapasañchannā, nānādijasamotthaṭā; Mayūrakoñcābhirudā, kokilādīhi vagguhi. Pārevatā ravihaṁsā, cakkavākā nadīcarā; Tittirā sālikā cettha, pāvakā jīvaṁjīvakā. Haṁsākoñcābhinaditā, kosiyā piṅgalā bahū; Sattaratanasampannā, maṇimuttapavāḷikā. Sabbe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="yasavagga">
<h2><a href="#yasavagga">Yasavagga</a></h2>
<section id="yasattheraapadana">
<h3><a href="#yasattheraapadana">1. Yasattheraapadāna</a></h3>
<p id="tha-ap553c1p1">
<span class="m-text m-primary">“Mahāsamuddaṁ oggayha,</span><br />
</p>
<p id="tha-ap553c1p2">
<span class="m-text m-primary">bhavanaṁ me sunimmitaṁ;</span><br />
</p>
<p id="tha-ap553c1p3">
<span class="m-text m-primary">Sunimmitā pokkharaṇī,</span><br />
</p>
<p id="tha-ap553c1p4">
<span class="m-text m-primary">cakkavākūpakūjitā.</span><br />
</p>
<p id="tha-ap553c2p1">
<span class="m-text m-primary">Mandārakehi sañchannā,</span><br />
</p>
<p id="tha-ap553c2p2">
<span class="m-text m-primary">padumuppalakehi ca;</span><br />
</p>
<p id="tha-ap553c2p3">
<span class="m-text m-primary">Nadī ca sandate tattha,</span><br />
</p>
<p id="tha-ap553c2p4">
<span class="m-text m-primary">supatitthā manoramā.</span><br />
</p>
<p id="tha-ap553c3p1">
<span class="m-text m-primary">Macchakacchapasañchannā,</span><br />
</p>
<p id="tha-ap553c3p2">
<span class="m-text m-primary">nānādijasamotthaṭā;</span><br />
</p>
<p id="tha-ap553c3p3">
<span class="m-text m-primary">Mayūrakoñcābhirudā,</span><br />
</p>
<p id="tha-ap553c3p4">
<span class="m-text m-primary">kokilādīhi vagguhi.</span><br />
</p>
<p id="tha-ap553c4p1">
<span class="m-text m-primary">Pārevatā ravihaṁsā,</span><br />
</p>
<p id="tha-ap553c4p2">
<span class="m-text m-primary">cakkavākā nadīcarā;</span><br />
</p>
<p id="tha-ap553c4p3">
<span class="m-text m-primary">Tittirā sālikā cettha,</span><br />
</p>
<p id="tha-ap553c4p4">
<span class="m-text m-primary">pāvakā jīvaṁjīvakā.</span><br />
</p>
<p id="tha-ap553c5p1">
<span class="m-text m-primary">Haṁsākoñcābhinaditā,</span><br />
</p>
<p id="tha-ap553c5p2">
<span class="m-text m-primary">kosiyā piṅgalā bahū;</span><br />
</p>
<p id="tha-ap553c5p3">
<span class="m-text m-primary">Sattaratanasampannā,</span><br />
</p>
<p id="tha-ap553c5p4">
<span class="m-text m-primary">maṇimuttapavāḷikā.</span><br />
</p>
<p id="tha-ap553c6p1">
<span class="m-text m-primary">Sabbe soṇṇamayā rukkhā,</span><br />
</p>
<p id="tha-ap553c6p2">
<span class="m-text m-primary">nānākhandhasameritā;</span><br />
</p>
<p id="tha-ap553c6p3">
<span class="m-text m-primary">Ujjotenti divārattiṁ,</span><br />
</p>
<p id="tha-ap553c6p4">
<span class="m-text m-primary">bhavanaṁ sabbakālikaṁ.</span><br />
</p>
<p id="tha-ap553c7p1">
<span class="m-text m-primary">Saṭṭhituriyasahassāni,</span><br />
</p>
<p id="tha-ap553c7p2">
<span class="m-text m-primary">sāyaṁ pāto pavajjare;</span><br />
</p>
<p id="tha-ap553c7p3">
<span class="m-text m-primary">Soḷasitthisahassāni,</span><br />
</p>
<p id="tha-ap553c7p4">
<span class="m-text m-primary">parivārenti maṁ sadā.</span><br />
</p>
<p id="tha-ap553c8p1">
<span class="m-text m-primary">Abhinikkhamma bhavanā,</span><br />
</p>
<p id="tha-ap553c8p2">
<span class="m-text m-primary">sumedhaṁ lokanāyakaṁ;</span><br />
</p>
<p id="tha-ap553c8p3">
<span class="m-text m-primary">Pasannacitto sumano,</span><br />
</p>
<p id="tha-ap553c8p4">
<span class="m-text m-primary">vandayiṁ taṁ mahāyasaṁ.</span><br />
</p>
<p id="tha-ap553c9p1">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap553c9p2">
<span class="m-text m-primary">sasaṅghaṁ taṁ nimantayiṁ;</span><br />
</p>
<p id="tha-ap553c9p3">
<span class="m-text m-primary">Adhivāsesi so dhīro,</span><br />
</p>
<p id="tha-ap553c9p4">
<span class="m-text m-primary">sumedho lokanāyako.</span><br />
</p>
<p id="tha-ap553c10p1">
<span class="m-text m-primary">Mama dhammakathaṁ katvā,</span><br />
</p>
<p id="tha-ap553c10p2">
<span class="m-text m-primary">uyyojesi mahāmuni;</span><br />
</p>
<p id="tha-ap553c10p3">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap553c10p4">
<span class="m-text m-primary">bhavanaṁ me upāgamiṁ.</span><br />
</p>
<p id="tha-ap553c11p1">
<span class="m-text m-primary">Āmantayiṁ parijanaṁ,</span><br />
</p>
<p id="tha-ap553c11p2">
<span class="m-text m-primary">sabbe sannipatuṁ tadā;</span><br />
</p>
<p id="tha-ap553c11p3">
<span class="m-text m-primary">‘Pubbaṇhasamayaṁ buddho,</span><br />
</p>
<p id="tha-ap553c11p4">
<span class="m-text m-primary">bhavanaṁ āgamissati.</span><br />
</p>
<p id="tha-ap553c12p1">
<span class="m-text m-primary">Lābhā amhaṁ suladdhā no,</span><br />
</p>
<p id="tha-ap553c12p2">
<span class="m-text m-primary">ye vasāma tavantike;</span><br />
</p>
<p id="tha-ap553c12p3">
<span class="m-text m-primary">Mayampi buddhaseṭṭhassa,</span><br />
</p>
<p id="tha-ap553c12p4">
<span class="m-text m-primary">pūjayissāma satthuno’.</span><br />
</p>
<p id="tha-ap553c13p1">
<span class="m-text m-primary">Annaṁ pānaṁ paṭṭhapetvā,</span><br />
</p>
<p id="tha-ap553c13p2">
<span class="m-text m-primary">kālaṁ ārocayiṁ ahaṁ;</span><br />
</p>
<p id="tha-ap553c13p3">
<span class="m-text m-primary">Vasīsatasahassehi,</span><br />
</p>
<p id="tha-ap553c13p4">
<span class="m-text m-primary">upesi lokanāyako.</span><br />
</p>
<p id="tha-ap553c14p1">
<span class="m-text m-primary">Pañcaṅgikehi turiyehi,</span><br />
</p>
<p id="tha-ap553c14p2">
<span class="m-text m-primary">paccuggamamakāsahaṁ;</span><br />
</p>
<p id="tha-ap553c14p3">
<span class="m-text m-primary">Sabbasoṇṇamaye pīṭhe,</span><br />
</p>
<p id="tha-ap553c14p4">
<span class="m-text m-primary">nisīdi purisuttamo.</span><br />
</p>
<p id="tha-ap553c15p1">
<span class="m-text m-primary">Uparicchadanaṁ āsi,</span><br />
</p>
<p id="tha-ap553c15p2">
<span class="m-text m-primary">sabbasoṇṇamayaṁ tadā;</span><br />
</p>
<p id="tha-ap553c15p3">
<span class="m-text m-primary">Bījanīyo pavāyanti,</span><br />
</p>
<p id="tha-ap553c15p4">
<span class="m-text m-primary">bhikkhusaṅghaṁ anuttaraṁ.</span><br />
</p>
<p id="tha-ap553c16p1">
<span class="m-text m-primary">Pahūtenannapānena,</span><br />
</p>
<p id="tha-ap553c16p2">
<span class="m-text m-primary">bhikkhusaṅghaṁ atappayiṁ;</span><br />
</p>
<p id="tha-ap553c16p3">
<span class="m-text m-primary">Paccekadussayugale,</span><br />
</p>
<p id="tha-ap553c16p4">
<span class="m-text m-primary">bhikkhusaṅghassadāsahaṁ.</span><br />
</p>
<p id="tha-ap553c17p1">
<span class="m-text m-primary">Yaṁ vadeti sumedho so,</span><br />
</p>
<p id="tha-ap553c17p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap553c17p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap553c17p4">
<span class="m-text m-primary">imā gāthā abhāsatha.</span><br />
</p>
<p id="tha-ap553c18p1">
<span class="m-text m-primary">‘Yo maṁ annena pānena,</span><br />
</p>
<p id="tha-ap553c18p2">
<span class="m-text m-primary">sabbe ime ca tappayi;</span><br />
</p>
<p id="tha-ap553c18p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap553c18p4">
<span class="m-text m-primary">suṇātha mama bhāsato.</span><br />
</p>
<p id="tha-ap553c19p1">
<span class="m-text m-primary">Aṭṭhārase kappasate,</span><br />
</p>
<p id="tha-ap553c19p2">
<span class="m-text m-primary">devaloke ramissati;</span><br />
</p>
<p id="tha-ap553c19p3">
<span class="m-text m-primary">Sahassakkhattuṁ rājāyaṁ,</span><br />
</p>
<p id="tha-ap553c19p4">
<span class="m-text m-primary">cakkavattī bhavissati.</span><br />
</p>
<p id="tha-ap553c20p1">
<span class="m-text m-primary">Upagacchati yaṁ yoniṁ,</span><br />
</p>
<p id="tha-ap553c20p2">
<span class="m-text m-primary">devattaṁ atha mānusaṁ;</span><br />
</p>
<p id="tha-ap553c20p3">
<span class="m-text m-primary">Sabbasoṇṇamayaṁ tassa,</span><br />
</p>
<p id="tha-ap553c20p4">
<span class="m-text m-primary">chadanaṁ dhārayissati.</span><br />
</p>
<p id="tha-ap553c21p1">
<span class="m-text m-primary">Tiṁsakappasahassamhi,</span><br />
</p>
<p id="tha-ap553c21p2">
<span class="m-text m-primary">okkākakulasambhavo;</span><br />
</p>
<p id="tha-ap553c21p3">
<span class="m-text m-primary">Gotamo nāma gottena,</span><br />
</p>
<p id="tha-ap553c21p4">
<span class="m-text m-primary">satthā loke bhavissati.</span><br />
</p>
<p id="tha-ap553c22p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap553c22p2">
<span class="m-text m-primary">oraso dhammanimmito;</span><br />
</p>
<p id="tha-ap553c22p3">
<span class="m-text m-primary">Sabbāsave pariññāya,</span><br />
</p>
<p id="tha-ap553c22p4">
<span class="m-text m-primary">nibbāyissatināsavo.</span><br />
</p>
<p id="tha-ap553c23p1">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap553c23p2">
<span class="m-text m-primary">sīhanādaṁ nadissati;</span><br />
</p>
<p id="tha-ap553c23p3">
<span class="m-text m-primary">Citake chattaṁ dhārenti,</span><br />
</p>
<p id="tha-ap553c23p4">
<span class="m-text m-primary">heṭṭhā chattamhi ḍayhatha’.</span><br />
</p>
<p id="tha-ap553c24p1">
<span class="m-text m-primary">Sāmaññaṁ me anuppattaṁ,</span><br />
</p>
<p id="tha-ap553c24p2">
<span class="m-text m-primary">kilesā jhāpitā mayā;</span><br />
</p>
<p id="tha-ap553c24p3">
<span class="m-text m-primary">Maṇḍape rukkhamūle vā,</span><br />
</p>
<p id="tha-ap553c24p4">
<span class="m-text m-primary">santāso me na vijjati.</span><br />
</p>
<p id="tha-ap553c25p1">
<span class="m-text m-primary">Tiṁsakappasahassamhi,</span><br />
</p>
<p id="tha-ap553c25p2">
<span class="m-text m-primary">yaṁ dānamadadiṁ tadā;</span><br />
</p>
<p id="tha-ap553c25p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap553c25p4">
<span class="m-text m-primary">sabbadānassidaṁ phalaṁ.</span><br />
</p>
<p id="tha-ap553c26p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap553c26p2">
<span class="m-text m-primary">bhavā sabbe samūhatā;</span><br />
</p>
<p id="tha-ap553c26p3">
<span class="m-text m-primary">Nāgova bandhanaṁ chetvā,</span><br />
</p>
<p id="tha-ap553c26p4">
<span class="m-text m-primary">viharāmi anāsavo.</span><br />
</p>
<p id="tha-ap553c27p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap553c27p2">
<span class="m-text m-primary">mama buddhassa santike;</span><br />
</p>
<p id="tha-ap553c27p3">
<span class="m-text m-primary">Tisso vijjā anuppattā,</span><br />
</p>
<p id="tha-ap553c27p4">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap553c28p1">
<span class="m-text m-primary">Paṭisambhidā catasso,</span><br />
</p>
<p id="tha-ap553c28p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap553c28p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap553c28p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap553c29p1">
<span class="m-text m-primary">Itthaṁ sudaṁ āyasmā yaso thero imā gāthāyo abhāsitthāti.</span><br />
</p>
<p id="tha-ap553c30p1">
<span class="m-text m-primary">Yasattherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>