<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/cpy009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="https://www.theravadan.org/pages/cpy009z.html" />
  <meta property="og:description" content="Akittivagga Dānapāramī 9 Vessantaracariya “Yā me ahosi janikā, phussatī nāma khattiyā; Sā atītāsu jātīsu, sakkassa mahesī piyā. Tassā āyukkhayaṁ ñatvā, devindo etadabravi; ‘Dadāmi te dasa vare, varabhadde yadicchasi’. Evaṁ vuttā ca sā devī, sakkaṁ punidamabravi; ‘Kiṁ nu me aparādhatthi, kiṁ nu dessā ahaṁ tava; Rammā cāvesi maṁ ṭhānā, vātova dhara …" />
  <meta name="twitter:description" content="Akittivagga Dānapāramī 9 Vessantaracariya “Yā me ahosi janikā, phussatī nāma khattiyā; Sā atītāsu jātīsu, sakkassa mahesī piyā. Tassā āyukkhayaṁ ñatvā, devindo etadabravi; ‘Dadāmi te dasa vare, varabhadde yadicchasi’. Evaṁ vuttā ca sā devī, sakkaṁ punidamabravi; ‘Kiṁ nu me aparādhatthi, kiṁ nu dessā ahaṁ tava; Rammā cāvesi maṁ ṭhānā, vātova dhara …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<section id="akittivagga">
<h2><a href="#akittivagga">Akittivagga</a></h2>
<section id="danaparami-9">
<h3><a href="#danaparami-9">Dānapāramī 9</a></h3>
<p id="cp9c0p4">
<span class="m-text m-primary">Vessantaracariya</span><br />
</p>
<p id="cp9c1p1">
<span class="m-text m-primary">“Yā me ahosi janikā,</span><br />
</p>
<p id="cp9c1p2">
<span class="m-text m-primary">phussatī nāma khattiyā;</span><br />
</p>
<p id="cp9c1p3">
<span class="m-text m-primary">Sā atītāsu jātīsu,</span><br />
</p>
<p id="cp9c1p4">
<span class="m-text m-primary">sakkassa mahesī piyā.</span><br />
</p>
<p id="cp9c2p1">
<span class="m-text m-primary">Tassā āyukkhayaṁ ñatvā,</span><br />
</p>
<p id="cp9c2p2">
<span class="m-text m-primary">devindo etadabravi;</span><br />
</p>
<p id="cp9c2p3">
<span class="m-text m-primary">‘Dadāmi te dasa vare,</span><br />
</p>
<p id="cp9c2p4">
<span class="m-text m-primary">varabhadde yadicchasi’.</span><br />
</p>
<p id="cp9c3p1">
<span class="m-text m-primary">Evaṁ vuttā ca sā devī,</span><br />
</p>
<p id="cp9c3p2">
<span class="m-text m-primary">sakkaṁ punidamabravi;</span><br />
</p>
<p id="cp9c3p3">
<span class="m-text m-primary">‘Kiṁ nu me aparādhatthi,</span><br />
</p>
<p id="cp9c3p4">
<span class="m-text m-primary">kiṁ nu dessā ahaṁ tava;</span><br />
</p>
<p id="cp9c3p5">
<span class="m-text m-primary">Rammā cāvesi maṁ ṭhānā,</span><br />
</p>
<p id="cp9c3p6">
<span class="m-text m-primary">vātova dharaṇīruhaṁ’.</span><br />
</p>
<p id="cp9c4p1">
<span class="m-text m-primary">Evaṁ vutto ca so sakko,</span><br />
</p>
<p id="cp9c4p2">
<span class="m-text m-primary">puna tassidamabravi;</span><br />
</p>
<p id="cp9c4p3">
<span class="m-text m-primary">‘Na ceva te kataṁ pāpaṁ,</span><br />
</p>
<p id="cp9c4p4">
<span class="m-text m-primary">na ca me tvaṁsi appiyā.</span><br />
</p>
<p id="cp9c5p1">
<span class="m-text m-primary">Ettakaṁyeva te āyu,</span><br />
</p>
<p id="cp9c5p2">
<span class="m-text m-primary">cavanakālo bhavissati;</span><br />
</p>
<p id="cp9c5p3">
<span class="m-text m-primary">Paṭiggaṇha mayā dinne,</span><br />
</p>
<p id="cp9c5p4">
<span class="m-text m-primary">vare dasa varuttame’.</span><br />
</p>
<p id="cp9c6p1">
<span class="m-text m-primary">Sakkena sā dinnavarā,</span><br />
</p>
<p id="cp9c6p2">
<span class="m-text m-primary">tuṭṭhahaṭṭhā pamoditā;</span><br />
</p>
<p id="cp9c6p3">
<span class="m-text m-primary">Mamaṁ abbhantaraṁ katvā,</span><br />
</p>
<p id="cp9c6p4">
<span class="m-text m-primary">phussatī dasa vare varī.</span><br />
</p>
<p id="cp9c7p1">
<span class="m-text m-primary">Tato cutā sā phussatī,</span><br />
</p>
<p id="cp9c7p2">
<span class="m-text m-primary">khattiye upapajjatha;</span><br />
</p>
<p id="cp9c7p3">
<span class="m-text m-primary">Jetuttaramhi nagare,</span><br />
</p>
<p id="cp9c7p4">
<span class="m-text m-primary">sañjayena samāgami.</span><br />
</p>
<p id="cp9c8p1">
<span class="m-text m-primary">Yadāhaṁ phussatiyā kucchiṁ,</span><br />
</p>
<p id="cp9c8p2">
<span class="m-text m-primary">okkanto piyamātuyā;</span><br />
</p>
<p id="cp9c8p3">
<span class="m-text m-primary">Mama tejena me mātā,</span><br />
</p>
<p id="cp9c8p4">
<span class="m-text m-primary">sadā dānaratā ahu.</span><br />
</p>
<p id="cp9c9p1">
<span class="m-text m-primary">Adhane āture jiṇṇe,</span><br />
</p>
<p id="cp9c9p2">
<span class="m-text m-primary">yācake addhike jane;</span><br />
</p>
<p id="cp9c9p3">
<span class="m-text m-primary">Samaṇe brāhmaṇe khīṇe,</span><br />
</p>
<p id="cp9c9p4">
<span class="m-text m-primary">deti dānaṁ akiñcane.</span><br />
</p>
<p id="cp9c10p1">
<span class="m-text m-primary">Dasa māse dhārayitvāna,</span><br />
</p>
<p id="cp9c10p2">
<span class="m-text m-primary">karonte puraṁ padakkhiṇaṁ;</span><br />
</p>
<p id="cp9c10p3">
<span class="m-text m-primary">Vessānaṁ vīthiyā majjhe,</span><br />
</p>
<p id="cp9c10p4">
<span class="m-text m-primary">janesi phussatī mamaṁ.</span><br />
</p>
<p id="cp9c11p1">
<span class="m-text m-primary">Na mayhaṁ mattikaṁ nāmaṁ,</span><br />
</p>
<p id="cp9c11p2">
<span class="m-text m-primary">napi pettikasambhavaṁ;</span><br />
</p>
<p id="cp9c11p3">
<span class="m-text m-primary">Jātettha vessavīthiyā,</span><br />
</p>
<p id="cp9c11p4">
<span class="m-text m-primary">tasmā vessantaro ahu.</span><br />
</p>
<p id="cp9c12p1">
<span class="m-text m-primary">Yadāhaṁ dārako homi,</span><br />
</p>
<p id="cp9c12p2">
<span class="m-text m-primary">jātiyā aṭṭhavassiko;</span><br />
</p>
<p id="cp9c12p3">
<span class="m-text m-primary">Tadā nisajja pāsāde,</span><br />
</p>
<p id="cp9c12p4">
<span class="m-text m-primary">dānaṁ dātuṁ vicintayiṁ.</span><br />
</p>
<p id="cp9c13p1">
<span class="m-text m-primary">‘Hadayaṁ dadeyyaṁ cakkhuṁ,</span><br />
</p>
<p id="cp9c13p2">
<span class="m-text m-primary">maṁsampi rudhirampi ca;</span><br />
</p>
<p id="cp9c13p3">
<span class="m-text m-primary">Dadeyyaṁ kāyaṁ sāvetvā,</span><br />
</p>
<p id="cp9c13p4">
<span class="m-text m-primary">yadi koci yācaye mamaṁ’.</span><br />
</p>
<p id="cp9c14p1">
<span class="m-text m-primary">Sabhāvaṁ cintayantassa,</span><br />
</p>
<p id="cp9c14p2">
<span class="m-text m-primary">akampitamasaṇṭhitaṁ;</span><br />
</p>
<p id="cp9c14p3">
<span class="m-text m-primary">Akampi tattha pathavī,</span><br />
</p>
<p id="cp9c14p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c15p1">
<span class="m-text m-primary">Anvaddhamāse pannarase,</span><br />
</p>
<p id="cp9c15p2">
<span class="m-text m-primary">puṇṇamāse uposathe;</span><br />
</p>
<p id="cp9c15p3">
<span class="m-text m-primary">Paccayaṁ nāgamāruyha,</span><br />
</p>
<p id="cp9c15p4">
<span class="m-text m-primary">dānaṁ dātuṁ upāgamiṁ.</span><br />
</p>
<p id="cp9c16p1">
<span class="m-text m-primary">Kaliṅgaraṭṭhavisayā,</span><br />
</p>
<p id="cp9c16p2">
<span class="m-text m-primary">brāhmaṇā upagañchu maṁ;</span><br />
</p>
<p id="cp9c16p3">
<span class="m-text m-primary">Ayācuṁ maṁ hatthināgaṁ,</span><br />
</p>
<p id="cp9c16p4">
<span class="m-text m-primary">dhaññaṁ maṅgalasammataṁ.</span><br />
</p>
<p id="cp9c17p1">
<span class="m-text m-primary">‘Avuṭṭhiko janapado,</span><br />
</p>
<p id="cp9c17p2">
<span class="m-text m-primary">dubbhikkho chātako mahā;</span><br />
</p>
<p id="cp9c17p3">
<span class="m-text m-primary">Dadāhi pavaraṁ nāgaṁ,</span><br />
</p>
<p id="cp9c17p4">
<span class="m-text m-primary">sabbasetaṁ gajuttamaṁ’.</span><br />
</p>
<p id="cp9c18p1">
<span class="m-text m-primary">Dadāmi na vikampāmi,</span><br />
</p>
<p id="cp9c18p2">
<span class="m-text m-primary">yaṁ maṁ yācanti brāhmaṇā;</span><br />
</p>
<p id="cp9c18p3">
<span class="m-text m-primary">Santaṁ nappatigūhāmi,</span><br />
</p>
<p id="cp9c18p4">
<span class="m-text m-primary">dāne me ramate mano.</span><br />
</p>
<p id="cp9c19p1">
<span class="m-text m-primary">Na me yācakamanuppatte,</span><br />
</p>
<p id="cp9c19p2">
<span class="m-text m-primary">paṭikkhepo anucchavo;</span><br />
</p>
<p id="cp9c19p3">
<span class="m-text m-primary">Mā me bhijji samādānaṁ,</span><br />
</p>
<p id="cp9c19p4">
<span class="m-text m-primary">dassāmi vipulaṁ gajaṁ.</span><br />
</p>
<p id="cp9c20p1">
<span class="m-text m-primary">Nāgaṁ gahetvā soṇḍāya,</span><br />
</p>
<p id="cp9c20p2">
<span class="m-text m-primary">bhiṅgāre ratanāmaye;</span><br />
</p>
<p id="cp9c20p3">
<span class="m-text m-primary">Jalaṁ hatthe ākiritvā,</span><br />
</p>
<p id="cp9c20p4">
<span class="m-text m-primary">brāhmaṇānaṁ adaṁ gajaṁ.</span><br />
</p>
<p id="cp9c21p1">
<span class="m-text m-primary">Punāparaṁ dadantassa,</span><br />
</p>
<p id="cp9c21p2">
<span class="m-text m-primary">sabbasetaṁ gajuttamaṁ;</span><br />
</p>
<p id="cp9c21p3">
<span class="m-text m-primary">Tadāpi pathavī kampi,</span><br />
</p>
<p id="cp9c21p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c22p1">
<span class="m-text m-primary">Tassa nāgassa dānena,</span><br />
</p>
<p id="cp9c22p2">
<span class="m-text m-primary">sivayo kuddhā samāgatā;</span><br />
</p>
<p id="cp9c22p3">
<span class="m-text m-primary">Pabbājesuṁ sakā raṭṭhā,</span><br />
</p>
<p id="cp9c22p4">
<span class="m-text m-primary">‘vaṅkaṁ gacchatu pabbataṁ’.</span><br />
</p>
<p id="cp9c23p1">
<span class="m-text m-primary">Tesaṁ nicchubhamānānaṁ,</span><br />
</p>
<p id="cp9c23p2">
<span class="m-text m-primary">akampitamasaṇṭhitaṁ;</span><br />
</p>
<p id="cp9c23p3">
<span class="m-text m-primary">Mahādānaṁ pavattetuṁ,</span><br />
</p>
<p id="cp9c23p4">
<span class="m-text m-primary">ekaṁ varamayācisaṁ.</span><br />
</p>
<p id="cp9c24p1">
<span class="m-text m-primary">Yācitā sivayo sabbe,</span><br />
</p>
<p id="cp9c24p2">
<span class="m-text m-primary">ekaṁ varamadaṁsu me;</span><br />
</p>
<p id="cp9c24p3">
<span class="m-text m-primary">Sāvayitvā kaṇṇabheriṁ,</span><br />
</p>
<p id="cp9c24p4">
<span class="m-text m-primary">mahādānaṁ dadāmahaṁ.</span><br />
</p>
<p id="cp9c25p1">
<span class="m-text m-primary">Athettha vattatī saddo,</span><br />
</p>
<p id="cp9c25p2">
<span class="m-text m-primary">tumulo bheravo mahā;</span><br />
</p>
<p id="cp9c25p3">
<span class="m-text m-primary">Dānenimaṁ nīharanti,</span><br />
</p>
<p id="cp9c25p4">
<span class="m-text m-primary">puna dānaṁ dadātayaṁ.</span><br />
</p>
<p id="cp9c26p1">
<span class="m-text m-primary">Hatthiṁ asse rathe datvā,</span><br />
</p>
<p id="cp9c26p2">
<span class="m-text m-primary">dāsiṁ dāsaṁ gavaṁ dhanaṁ;</span><br />
</p>
<p id="cp9c26p3">
<span class="m-text m-primary">Mahādānaṁ daditvāna,</span><br />
</p>
<p id="cp9c26p4">
<span class="m-text m-primary">nagarā nikkhamiṁ tadā.</span><br />
</p>
<p id="cp9c27p1">
<span class="m-text m-primary">Nikkhamitvāna nagarā,</span><br />
</p>
<p id="cp9c27p2">
<span class="m-text m-primary">nivattitvā vilokite;</span><br />
</p>
<p id="cp9c27p3">
<span class="m-text m-primary">Tadāpi pathavī kampi,</span><br />
</p>
<p id="cp9c27p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c28p1">
<span class="m-text m-primary">Catuvāhiṁ rathaṁ datvā,</span><br />
</p>
<p id="cp9c28p2">
<span class="m-text m-primary">ṭhatvā cātummahāpathe;</span><br />
</p>
<p id="cp9c28p3">
<span class="m-text m-primary">Ekākiyo adutiyo,</span><br />
</p>
<p id="cp9c28p4">
<span class="m-text m-primary">maddideviṁ idamabraviṁ.</span><br />
</p>
<p id="cp9c29p1">
<span class="m-text m-primary">‘Tvaṁ maddi kaṇhaṁ gaṇhāhi,</span><br />
</p>
<p id="cp9c29p2">
<span class="m-text m-primary">lahukā esā kaniṭṭhikā;</span><br />
</p>
<p id="cp9c29p3">
<span class="m-text m-primary">Ahaṁ jāliṁ gahessāmi,</span><br />
</p>
<p id="cp9c29p4">
<span class="m-text m-primary">garuko bhātiko hi so’.</span><br />
</p>
<p id="cp9c30p1">
<span class="m-text m-primary">Padumaṁ puṇḍarīkaṁva,</span><br />
</p>
<p id="cp9c30p2">
<span class="m-text m-primary">maddī kaṇhājinaggahī;</span><br />
</p>
<p id="cp9c30p3">
<span class="m-text m-primary">Ahaṁ suvaṇṇabimbaṁva,</span><br />
</p>
<p id="cp9c30p4">
<span class="m-text m-primary">jāliṁ khattiyamaggahiṁ.</span><br />
</p>
<p id="cp9c31p1">
<span class="m-text m-primary">Abhijātā sukhumālā,</span><br />
</p>
<p id="cp9c31p2">
<span class="m-text m-primary">khattiyā caturo janā;</span><br />
</p>
<p id="cp9c31p3">
<span class="m-text m-primary">Visamaṁ samaṁ akkamantā,</span><br />
</p>
<p id="cp9c31p4">
<span class="m-text m-primary">vaṅkaṁ gacchāma pabbataṁ.</span><br />
</p>
<p id="cp9c32p1">
<span class="m-text m-primary">Ye keci manujā enti,</span><br />
</p>
<p id="cp9c32p2">
<span class="m-text m-primary">anumagge paṭippathe;</span><br />
</p>
<p id="cp9c32p3">
<span class="m-text m-primary">Maggante paṭipucchāma,</span><br />
</p>
<p id="cp9c32p4">
<span class="m-text m-primary">‘kuhiṁ vaṅkantapabbato’.</span><br />
</p>
<p id="cp9c33p1">
<span class="m-text m-primary">Te tattha amhe passitvā,</span><br />
</p>
<p id="cp9c33p2">
<span class="m-text m-primary">karuṇaṁ giramudīrayuṁ;</span><br />
</p>
<p id="cp9c33p3">
<span class="m-text m-primary">Dukkhante paṭivedenti,</span><br />
</p>
<p id="cp9c33p4">
<span class="m-text m-primary">dūre vaṅkantapabbato.</span><br />
</p>
<p id="cp9c34p1">
<span class="m-text m-primary">Yadi passanti pavane,</span><br />
</p>
<p id="cp9c34p2">
<span class="m-text m-primary">dārakā phaline dume;</span><br />
</p>
<p id="cp9c34p3">
<span class="m-text m-primary">Tesaṁ phalānaṁ hetumhi,</span><br />
</p>
<p id="cp9c34p4">
<span class="m-text m-primary">uparodanti dārakā.</span><br />
</p>
<p id="cp9c35p1">
<span class="m-text m-primary">Rodante dārake disvā,</span><br />
</p>
<p id="cp9c35p2">
<span class="m-text m-primary">ubbiddhā vipulā dumā;</span><br />
</p>
<p id="cp9c35p3">
<span class="m-text m-primary">Sayamevoṇamitvāna,</span><br />
</p>
<p id="cp9c35p4">
<span class="m-text m-primary">upagacchanti dārake.</span><br />
</p>
<p id="cp9c36p1">
<span class="m-text m-primary">Idaṁ acchariyaṁ disvā,</span><br />
</p>
<p id="cp9c36p2">
<span class="m-text m-primary">abbhutaṁ lomahaṁsanaṁ;</span><br />
</p>
<p id="cp9c36p3">
<span class="m-text m-primary">Sāhukāraṁ pavattesi,</span><br />
</p>
<p id="cp9c36p4">
<span class="m-text m-primary">maddī sabbaṅgasobhanā.</span><br />
</p>
<p id="cp9c37p1">
<span class="m-text m-primary">Accheraṁ vata lokasmiṁ,</span><br />
</p>
<p id="cp9c37p2">
<span class="m-text m-primary">abbhutaṁ lomahaṁsanaṁ;</span><br />
</p>
<p id="cp9c37p3">
<span class="m-text m-primary">Vessantarassa tejena,</span><br />
</p>
<p id="cp9c37p4">
<span class="m-text m-primary">sayamevoṇatā dumā.</span><br />
</p>
<p id="cp9c38p1">
<span class="m-text m-primary">Saṅkhipiṁsu pathaṁ yakkhā,</span><br />
</p>
<p id="cp9c38p2">
<span class="m-text m-primary">anukampāya dārake;</span><br />
</p>
<p id="cp9c38p3">
<span class="m-text m-primary">Nikkhantadivaseneva,</span><br />
</p>
<p id="cp9c38p4">
<span class="m-text m-primary">cetaraṭṭhamupāgamuṁ.</span><br />
</p>
<p id="cp9c39p1">
<span class="m-text m-primary">Saṭṭhirājasahassāni,</span><br />
</p>
<p id="cp9c39p2">
<span class="m-text m-primary">tadā vasanti mātule;</span><br />
</p>
<p id="cp9c39p3">
<span class="m-text m-primary">Sabbe pañjalikā hutvā,</span><br />
</p>
<p id="cp9c39p4">
<span class="m-text m-primary">rodamānā upāgamuṁ.</span><br />
</p>
<p id="cp9c40p1">
<span class="m-text m-primary">Tattha vattetvā sallāpaṁ,</span><br />
</p>
<p id="cp9c40p2">
<span class="m-text m-primary">cetehi cetaputtehi;</span><br />
</p>
<p id="cp9c40p3">
<span class="m-text m-primary">Te tato nikkhamitvāna,</span><br />
</p>
<p id="cp9c40p4">
<span class="m-text m-primary">vaṅkaṁ agamu pabbataṁ.</span><br />
</p>
<p id="cp9c41p1">
<span class="m-text m-primary">Āmantayitvā devindo,</span><br />
</p>
<p id="cp9c41p2">
<span class="m-text m-primary">vissakammaṁ mahiddhikaṁ;</span><br />
</p>
<p id="cp9c41p3">
<span class="m-text m-primary">Assamaṁ sukataṁ rammaṁ,</span><br />
</p>
<p id="cp9c41p4">
<span class="m-text m-primary">paṇṇasālaṁ sumāpaya.</span><br />
</p>
<p id="cp9c42p1">
<span class="m-text m-primary">Sakkassa vacanaṁ sutvā,</span><br />
</p>
<p id="cp9c42p2">
<span class="m-text m-primary">vissakammo mahiddhiko;</span><br />
</p>
<p id="cp9c42p3">
<span class="m-text m-primary">Assamaṁ sukataṁ rammaṁ,</span><br />
</p>
<p id="cp9c42p4">
<span class="m-text m-primary">paṇṇasālaṁ sumāpayi.</span><br />
</p>
<p id="cp9c43p1">
<span class="m-text m-primary">Ajjhogāhetvā pavanaṁ,</span><br />
</p>
<p id="cp9c43p2">
<span class="m-text m-primary">appasaddaṁ nirākulaṁ;</span><br />
</p>
<p id="cp9c43p3">
<span class="m-text m-primary">Caturo janā mayaṁ tattha,</span><br />
</p>
<p id="cp9c43p4">
<span class="m-text m-primary">vasāma pabbatantare.</span><br />
</p>
<p id="cp9c44p1">
<span class="m-text m-primary">Ahañca maddidevī ca,</span><br />
</p>
<p id="cp9c44p2">
<span class="m-text m-primary">jālī kaṇhājinā cubho;</span><br />
</p>
<p id="cp9c44p3">
<span class="m-text m-primary">Aññamaññaṁ sokanudā,</span><br />
</p>
<p id="cp9c44p4">
<span class="m-text m-primary">vasāma assame tadā.</span><br />
</p>
<p id="cp9c45p1">
<span class="m-text m-primary">Dārake anurakkhanto,</span><br />
</p>
<p id="cp9c45p2">
<span class="m-text m-primary">asuñño homi assame;</span><br />
</p>
<p id="cp9c45p3">
<span class="m-text m-primary">Maddī phalaṁ āharitvā,</span><br />
</p>
<p id="cp9c45p4">
<span class="m-text m-primary">poseti sā tayo jane.</span><br />
</p>
<p id="cp9c46p1">
<span class="m-text m-primary">Pavane vasamānassa,</span><br />
</p>
<p id="cp9c46p2">
<span class="m-text m-primary">addhiko maṁ upāgami;</span><br />
</p>
<p id="cp9c46p3">
<span class="m-text m-primary">Āyāci puttake mayhaṁ,</span><br />
</p>
<p id="cp9c46p4">
<span class="m-text m-primary">jāliṁ kaṇhājinaṁ cubho.</span><br />
</p>
<p id="cp9c47p1">
<span class="m-text m-primary">Yācakaṁ upagataṁ disvā,</span><br />
</p>
<p id="cp9c47p2">
<span class="m-text m-primary">hāso me upapajjatha;</span><br />
</p>
<p id="cp9c47p3">
<span class="m-text m-primary">Ubho putte gahetvāna,</span><br />
</p>
<p id="cp9c47p4">
<span class="m-text m-primary">adāsiṁ brāhmaṇe tadā.</span><br />
</p>
<p id="cp9c48p1">
<span class="m-text m-primary">Sake putte cajantassa,</span><br />
</p>
<p id="cp9c48p2">
<span class="m-text m-primary">jūjake brāhmaṇe yadā;</span><br />
</p>
<p id="cp9c48p3">
<span class="m-text m-primary">Tadāpi pathavī kampi,</span><br />
</p>
<p id="cp9c48p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c49p1">
<span class="m-text m-primary">Punadeva sakko oruyha,</span><br />
</p>
<p id="cp9c49p2">
<span class="m-text m-primary">hutvā brāhmaṇasannibho;</span><br />
</p>
<p id="cp9c49p3">
<span class="m-text m-primary">Āyāci maṁ maddideviṁ,</span><br />
</p>
<p id="cp9c49p4">
<span class="m-text m-primary">sīlavantiṁ patibbataṁ.</span><br />
</p>
<p id="cp9c50p1">
<span class="m-text m-primary">Maddiṁ hatthe gahetvāna,</span><br />
</p>
<p id="cp9c50p2">
<span class="m-text m-primary">udakañjali pūriya;</span><br />
</p>
<p id="cp9c50p3">
<span class="m-text m-primary">Pasannamanasaṅkappo,</span><br />
</p>
<p id="cp9c50p4">
<span class="m-text m-primary">tassa maddiṁ adāsahaṁ.</span><br />
</p>
<p id="cp9c51p1">
<span class="m-text m-primary">Maddiyā dīyamānāya,</span><br />
</p>
<p id="cp9c51p2">
<span class="m-text m-primary">gagane devā pamoditā;</span><br />
</p>
<p id="cp9c51p3">
<span class="m-text m-primary">Tadāpi pathavī kampi,</span><br />
</p>
<p id="cp9c51p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c52p1">
<span class="m-text m-primary">Jāliṁ kaṇhājinaṁ dhītaṁ,</span><br />
</p>
<p id="cp9c52p2">
<span class="m-text m-primary">maddideviṁ patibbataṁ;</span><br />
</p>
<p id="cp9c52p3">
<span class="m-text m-primary">Cajamāno na cintesiṁ,</span><br />
</p>
<p id="cp9c52p4">
<span class="m-text m-primary">bodhiyāyeva kāraṇā.</span><br />
</p>
<p id="cp9c53p1">
<span class="m-text m-primary">Na me dessā ubho puttā,</span><br />
</p>
<p id="cp9c53p2">
<span class="m-text m-primary">maddidevī na dessiyā;</span><br />
</p>
<p id="cp9c53p3">
<span class="m-text m-primary">Sabbaññutaṁ piyaṁ mayhaṁ,</span><br />
</p>
<p id="cp9c53p4">
<span class="m-text m-primary">tasmā piye adāsahaṁ.</span><br />
</p>
<p id="cp9c54p1">
<span class="m-text m-primary">Punāparaṁ brahāraññe,</span><br />
</p>
<p id="cp9c54p2">
<span class="m-text m-primary">mātāpitusamāgame;</span><br />
</p>
<p id="cp9c54p3">
<span class="m-text m-primary">Karuṇaṁ paridevante,</span><br />
</p>
<p id="cp9c54p4">
<span class="m-text m-primary">sallapante sukhaṁ dukhaṁ.</span><br />
</p>
<p id="cp9c55p1">
<span class="m-text m-primary">Hirottappena garunā,</span><br />
</p>
<p id="cp9c55p2">
<span class="m-text m-primary">ubhinnaṁ upasaṅkami;</span><br />
</p>
<p id="cp9c55p3">
<span class="m-text m-primary">Tadāpi pathavī kampi,</span><br />
</p>
<p id="cp9c55p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c56p1">
<span class="m-text m-primary">Punāparaṁ brahāraññā,</span><br />
</p>
<p id="cp9c56p2">
<span class="m-text m-primary">nikkhamitvā sañātibhi;</span><br />
</p>
<p id="cp9c56p3">
<span class="m-text m-primary">Pavisāmi puraṁ rammaṁ,</span><br />
</p>
<p id="cp9c56p4">
<span class="m-text m-primary">jetuttaraṁ puruttamaṁ.</span><br />
</p>
<p id="cp9c57p1">
<span class="m-text m-primary">Ratanāni satta vassiṁsu,</span><br />
</p>
<p id="cp9c57p2">
<span class="m-text m-primary">mahāmegho pavassatha;</span><br />
</p>
<p id="cp9c57p3">
<span class="m-text m-primary">Tadāpi pathavī kampi,</span><br />
</p>
<p id="cp9c57p4">
<span class="m-text m-primary">sineruvanavaṭaṁsakā.</span><br />
</p>
<p id="cp9c58p1">
<span class="m-text m-primary">Acetanāyaṁ pathavī,</span><br />
</p>
<p id="cp9c58p2">
<span class="m-text m-primary">aviññāya sukhaṁ dukhaṁ;</span><br />
</p>
<p id="cp9c58p3">
<span class="m-text m-primary">Sāpi dānabalā mayhaṁ,</span><br />
</p>
<p id="cp9c58p4">
<span class="m-text m-primary">sattakkhattuṁ pakampathā”ti.</span><br />
</p>
<p id="cp9c59p1">
<span class="m-text m-primary">Vessantaracariyaṁ navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>