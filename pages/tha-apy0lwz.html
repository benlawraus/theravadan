<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0lwz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0lwz.html" />
  <meta property="og:description" content="Tiṇadāyakavagga 8. Bodhisammajjakattheraapadāna “Ahaṁ pure bodhipattaṁ, ujjhitaṁ cetiyaṅgaṇe; Taṁ gahetvāna chaḍḍesiṁ, alabhiṁ vīsatīguṇe. Tassa kammassa tejena, saṁsaranto bhavābhave; Duve bhave saṁsarāmi, devatte cāpi mānuse. Devalokā cavitvāna, āgantvā mānusaṁ bhavaṁ; Duve kule pajāyāmi, khattiye cāpi brāhmaṇe. Aṅgapaccaṅgasampanno, ārohapariṇāhavā; Abhirūpo suci …" />
  <meta name="twitter:description" content="Tiṇadāyakavagga 8. Bodhisammajjakattheraapadāna “Ahaṁ pure bodhipattaṁ, ujjhitaṁ cetiyaṅgaṇe; Taṁ gahetvāna chaḍḍesiṁ, alabhiṁ vīsatīguṇe. Tassa kammassa tejena, saṁsaranto bhavābhave; Duve bhave saṁsarāmi, devatte cāpi mānuse. Devalokā cavitvāna, āgantvā mānusaṁ bhavaṁ; Duve kule pajāyāmi, khattiye cāpi brāhmaṇe. Aṅgapaccaṅgasampanno, ārohapariṇāhavā; Abhirūpo suci …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="tinadayakavagga">
<h2><a href="#tinadayakavagga">Tiṇadāyakavagga</a></h2>
<section id="bodhisammajjakattheraapadana">
<h3><a href="#bodhisammajjakattheraapadana">8. Bodhisammajjakattheraapadāna</a></h3>
<p id="tha-ap530c1p1">
<span class="m-text m-primary">“Ahaṁ pure bodhipattaṁ,</span><br />
</p>
<p id="tha-ap530c1p2">
<span class="m-text m-primary">ujjhitaṁ cetiyaṅgaṇe;</span><br />
</p>
<p id="tha-ap530c1p3">
<span class="m-text m-primary">Taṁ gahetvāna chaḍḍesiṁ,</span><br />
</p>
<p id="tha-ap530c1p4">
<span class="m-text m-primary">alabhiṁ vīsatīguṇe.</span><br />
</p>
<p id="tha-ap530c2p1">
<span class="m-text m-primary">Tassa kammassa tejena,</span><br />
</p>
<p id="tha-ap530c2p2">
<span class="m-text m-primary">saṁsaranto bhavābhave;</span><br />
</p>
<p id="tha-ap530c2p3">
<span class="m-text m-primary">Duve bhave saṁsarāmi,</span><br />
</p>
<p id="tha-ap530c2p4">
<span class="m-text m-primary">devatte cāpi mānuse.</span><br />
</p>
<p id="tha-ap530c3p1">
<span class="m-text m-primary">Devalokā cavitvāna,</span><br />
</p>
<p id="tha-ap530c3p2">
<span class="m-text m-primary">āgantvā mānusaṁ bhavaṁ;</span><br />
</p>
<p id="tha-ap530c3p3">
<span class="m-text m-primary">Duve kule pajāyāmi,</span><br />
</p>
<p id="tha-ap530c3p4">
<span class="m-text m-primary">khattiye cāpi brāhmaṇe.</span><br />
</p>
<p id="tha-ap530c4p1">
<span class="m-text m-primary">Aṅgapaccaṅgasampanno,</span><br />
</p>
<p id="tha-ap530c4p2">
<span class="m-text m-primary">ārohapariṇāhavā;</span><br />
</p>
<p id="tha-ap530c4p3">
<span class="m-text m-primary">Abhirūpo suci homi,</span><br />
</p>
<p id="tha-ap530c4p4">
<span class="m-text m-primary">sampuṇṇaṅgo anūnako.</span><br />
</p>
<p id="tha-ap530c5p1">
<span class="m-text m-primary">Devaloke manusse vā,</span><br />
</p>
<p id="tha-ap530c5p2">
<span class="m-text m-primary">jāto vā yattha katthaci;</span><br />
</p>
<p id="tha-ap530c5p3">
<span class="m-text m-primary">Bhave suvaṇṇavaṇṇo ca,</span><br />
</p>
<p id="tha-ap530c5p4">
<span class="m-text m-primary">uttattakanakūpamo.</span><br />
</p>
<p id="tha-ap530c6p1">
<span class="m-text m-primary">Mudukā maddavā sniddhā,</span><br />
</p>
<p id="tha-ap530c6p2">
<span class="m-text m-primary">sukhumā sukumārikā;</span><br />
</p>
<p id="tha-ap530c6p3">
<span class="m-text m-primary">Chavi me sabbadā hoti,</span><br />
</p>
<p id="tha-ap530c6p4">
<span class="m-text m-primary">bodhipatte suchaḍḍite.</span><br />
</p>
<p id="tha-ap530c7p1">
<span class="m-text m-primary">Yato kutoci gatīsu,</span><br />
</p>
<p id="tha-ap530c7p2">
<span class="m-text m-primary">sarīre samudāgate;</span><br />
</p>
<p id="tha-ap530c7p3">
<span class="m-text m-primary">Na limpati rajojallaṁ,</span><br />
</p>
<p id="tha-ap530c7p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c8p1">
<span class="m-text m-primary">Uṇhe vātātape tassa,</span><br />
</p>
<p id="tha-ap530c8p2">
<span class="m-text m-primary">aggitāpena vā pana;</span><br />
</p>
<p id="tha-ap530c8p3">
<span class="m-text m-primary">Gatte sedā na muccanti,</span><br />
</p>
<p id="tha-ap530c8p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c9p1">
<span class="m-text m-primary">Kuṭṭhaṁ gaṇḍo kilāso ca,</span><br />
</p>
<p id="tha-ap530c9p2">
<span class="m-text m-primary">tilakā piḷakā tathā;</span><br />
</p>
<p id="tha-ap530c9p3">
<span class="m-text m-primary">Na honti kāye daddu ca,</span><br />
</p>
<p id="tha-ap530c9p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c10p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c10p2">
<span class="m-text m-primary">nibbattati bhavābhave;</span><br />
</p>
<p id="tha-ap530c10p3">
<span class="m-text m-primary">Rogā na honti kāyasmiṁ,</span><br />
</p>
<p id="tha-ap530c10p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c11p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c11p2">
<span class="m-text m-primary">nibbattati bhavābhave;</span><br />
</p>
<p id="tha-ap530c11p3">
<span class="m-text m-primary">Na hoti cittajā pīḷā,</span><br />
</p>
<p id="tha-ap530c11p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c12p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c12p2">
<span class="m-text m-primary">nibbattati bhavābhave;</span><br />
</p>
<p id="tha-ap530c12p3">
<span class="m-text m-primary">Amittā na bhavantassa,</span><br />
</p>
<p id="tha-ap530c12p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c13p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c13p2">
<span class="m-text m-primary">nibbattati bhavābhave;</span><br />
</p>
<p id="tha-ap530c13p3">
<span class="m-text m-primary">Anūnabhogo bhavati,</span><br />
</p>
<p id="tha-ap530c13p4">
<span class="m-text m-primary">vipāko pattachaḍḍite.</span><br />
</p>
<p id="tha-ap530c14p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c14p2">
<span class="m-text m-primary">nibbattati bhavābhave;</span><br />
</p>
<p id="tha-ap530c14p3">
<span class="m-text m-primary">Aggirājūhi corehi,</span><br />
</p>
<p id="tha-ap530c14p4">
<span class="m-text m-primary">na hoti udake bhayaṁ.</span><br />
</p>
<p id="tha-ap530c15p1">
<span class="m-text m-primary">Aparampi guṇaṁ tassa,</span><br />
</p>
<p id="tha-ap530c15p2">
<span class="m-text m-primary">nibbattati bhavābhave;</span><br />
</p>
<p id="tha-ap530c15p3">
<span class="m-text m-primary">Dāsidāsā anucarā,</span><br />
</p>
<p id="tha-ap530c15p4">
<span class="m-text m-primary">honti cittānuvattakā.</span><br />
</p>
<p id="tha-ap530c16p1">
<span class="m-text m-primary">Yamhi āyuppamāṇamhi,</span><br />
</p>
<p id="tha-ap530c16p2">
<span class="m-text m-primary">jāyate mānuse bhave;</span><br />
</p>
<p id="tha-ap530c16p3">
<span class="m-text m-primary">Tato na hāyate āyu,</span><br />
</p>
<p id="tha-ap530c16p4">
<span class="m-text m-primary">tiṭṭhate yāvatāyukaṁ.</span><br />
</p>
<p id="tha-ap530c17p1">
<span class="m-text m-primary">Abbhantarā ca bāhirā,</span><br />
</p>
<p id="tha-ap530c17p2">
<span class="m-text m-primary">negamā ca saraṭṭhakā;</span><br />
</p>
<p id="tha-ap530c17p3">
<span class="m-text m-primary">Nuyuttā honti sabbepi,</span><br />
</p>
<p id="tha-ap530c17p4">
<span class="m-text m-primary">vuddhikāmā sukhicchakā.</span><br />
</p>
<p id="tha-ap530c18p1">
<span class="m-text m-primary">Bhogavā yasavā homi,</span><br />
</p>
<p id="tha-ap530c18p2">
<span class="m-text m-primary">sirimā ñātipakkhavā;</span><br />
</p>
<p id="tha-ap530c18p3">
<span class="m-text m-primary">Apetabhayasantāso,</span><br />
</p>
<p id="tha-ap530c18p4">
<span class="m-text m-primary">bhavehaṁ sabbato bhave.</span><br />
</p>
<p id="tha-ap530c19p1">
<span class="m-text m-primary">Devā manussā asurā,</span><br />
</p>
<p id="tha-ap530c19p2">
<span class="m-text m-primary">gandhabbā yakkharakkhasā;</span><br />
</p>
<p id="tha-ap530c19p3">
<span class="m-text m-primary">Sabbe te parirakkhanti,</span><br />
</p>
<p id="tha-ap530c19p4">
<span class="m-text m-primary">bhave saṁsarato sadā.</span><br />
</p>
<p id="tha-ap530c20p1">
<span class="m-text m-primary">Devaloke manusse ca,</span><br />
</p>
<p id="tha-ap530c20p2">
<span class="m-text m-primary">anubhotvā ubho yase;</span><br />
</p>
<p id="tha-ap530c20p3">
<span class="m-text m-primary">Avasāne ca nibbānaṁ,</span><br />
</p>
<p id="tha-ap530c20p4">
<span class="m-text m-primary">sivaṁ patto anuttaraṁ.</span><br />
</p>
<p id="tha-ap530c21p1">
<span class="m-text m-primary">Sambuddhamuddisitvāna,</span><br />
</p>
<p id="tha-ap530c21p2">
<span class="m-text m-primary">bodhiṁ vā tassa satthuno;</span><br />
</p>
<p id="tha-ap530c21p3">
<span class="m-text m-primary">Yo puññaṁ pasave poso,</span><br />
</p>
<p id="tha-ap530c21p4">
<span class="m-text m-primary">tassa kiṁ nāma dullabhaṁ.</span><br />
</p>
<p id="tha-ap530c22p1">
<span class="m-text m-primary">Magge phale āgame ca,</span><br />
</p>
<p id="tha-ap530c22p2">
<span class="m-text m-primary">jhānābhiññāguṇesu ca;</span><br />
</p>
<p id="tha-ap530c22p3">
<span class="m-text m-primary">Aññesaṁ adhiko hutvā,</span><br />
</p>
<p id="tha-ap530c22p4">
<span class="m-text m-primary">nibbāyāmi anāsavo.</span><br />
</p>
<p id="tha-ap530c23p1">
<span class="m-text m-primary">Purehaṁ bodhiyā pattaṁ,</span><br />
</p>
<p id="tha-ap530c23p2">
<span class="m-text m-primary">chaḍḍetvā haṭṭhamānaso;</span><br />
</p>
<p id="tha-ap530c23p3">
<span class="m-text m-primary">Imehi vīsataṅgehi,</span><br />
</p>
<p id="tha-ap530c23p4">
<span class="m-text m-primary">samaṅgī homi sabbadā.</span><br />
</p>
<p id="tha-ap530c24p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap530c24p2">
<span class="m-text m-primary">…pe…</span><br />
</p>
<p id="tha-ap530c24p3">
<span class="m-text m-primary">viharāmi anāsavo.</span><br />
</p>
<p id="tha-ap530c25p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap530c25p2">
<span class="m-text m-primary">…pe…</span><br />
</p>
<p id="tha-ap530c25p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap530c26p1">
<span class="m-text m-primary">Paṭisambhidā catasso,</span><br />
</p>
<p id="tha-ap530c26p2">
<span class="m-text m-primary">…pe…</span><br />
</p>
<p id="tha-ap530c26p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap530c27p1">
<span class="m-text m-primary">Itthaṁ sudaṁ āyasmā bodhisammajjako thero imā gāthāyo abhāsitthāti.</span><br />
</p>
<p id="tha-ap530c28p1">
<span class="m-text m-primary">Bodhisammajjakattherassāpadānaṁ aṭṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>