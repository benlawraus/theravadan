<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy01iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy01iz.html" />
  <meta property="og:description" content="Upālivagga 1 Bhāgineyyupālittheraapadāna “Khīṇāsavasahassehi, parivuto lokanāyako; Vivekamanuyutto so, gacchate paṭisallituṁ. Ajinena nivatthohaṁ, tidaṇḍaparidhārako; Bhikkhusaṅghaparibyūḷhaṁ, addasaṁ lokanāyakaṁ. Ekaṁsaṁ ajinaṁ katvā, sire katvāna añjaliṁ; Sambuddhaṁ abhivādetvā, santhaviṁ lokanāyakaṁ. Yathāṇḍajā ca saṁsedā, opapātī jalābujā; Kākādipakkhino sabbe, antalikkhacarā sadā. ‘Ye keci pāṇabhūtatthi, saññino vā asaññino …" />
  <meta name="twitter:description" content="Upālivagga 1 Bhāgineyyupālittheraapadāna “Khīṇāsavasahassehi, parivuto lokanāyako; Vivekamanuyutto so, gacchate paṭisallituṁ. Ajinena nivatthohaṁ, tidaṇḍaparidhārako; Bhikkhusaṅghaparibyūḷhaṁ, addasaṁ lokanāyakaṁ. Ekaṁsaṁ ajinaṁ katvā, sire katvāna añjaliṁ; Sambuddhaṁ abhivādetvā, santhaviṁ lokanāyakaṁ. Yathāṇḍajā ca saṁsedā, opapātī jalābujā; Kākādipakkhino sabbe, antalikkhacarā sadā. ‘Ye keci pāṇabhūtatthi, saññino vā asaññino …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="upalivagga">
<h2><a href="#upalivagga">Upālivagga</a></h2>
<section id="bhagineyyupalittheraapadana">
<h3><a href="#bhagineyyupalittheraapadana">1 Bhāgineyyupālittheraapadāna</a></h3>
<p id="tha-ap43c1p1">
<span class="m-text m-primary">“Khīṇāsavasahassehi,</span><br />
</p>
<p id="tha-ap43c1p2">
<span class="m-text m-primary">parivuto lokanāyako;</span><br />
</p>
<p id="tha-ap43c1p3">
<span class="m-text m-primary">Vivekamanuyutto so,</span><br />
</p>
<p id="tha-ap43c1p4">
<span class="m-text m-primary">gacchate paṭisallituṁ.</span><br />
</p>
<p id="tha-ap43c2p1">
<span class="m-text m-primary">Ajinena nivatthohaṁ,</span><br />
</p>
<p id="tha-ap43c2p2">
<span class="m-text m-primary">tidaṇḍaparidhārako;</span><br />
</p>
<p id="tha-ap43c2p3">
<span class="m-text m-primary">Bhikkhusaṅghaparibyūḷhaṁ,</span><br />
</p>
<p id="tha-ap43c2p4">
<span class="m-text m-primary">addasaṁ lokanāyakaṁ.</span><br />
</p>
<p id="tha-ap43c3p1">
<span class="m-text m-primary">Ekaṁsaṁ ajinaṁ katvā,</span><br />
</p>
<p id="tha-ap43c3p2">
<span class="m-text m-primary">sire katvāna añjaliṁ;</span><br />
</p>
<p id="tha-ap43c3p3">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap43c3p4">
<span class="m-text m-primary">santhaviṁ lokanāyakaṁ.</span><br />
</p>
<p id="tha-ap43c4p1">
<span class="m-text m-primary">Yathāṇḍajā ca saṁsedā,</span><br />
</p>
<p id="tha-ap43c4p2">
<span class="m-text m-primary">opapātī jalābujā;</span><br />
</p>
<p id="tha-ap43c4p3">
<span class="m-text m-primary">Kākādipakkhino sabbe,</span><br />
</p>
<p id="tha-ap43c4p4">
<span class="m-text m-primary">antalikkhacarā sadā.</span><br />
</p>
<p id="tha-ap43c5p1">
<span class="m-text m-primary">‘Ye keci pāṇabhūtatthi,</span><br />
</p>
<p id="tha-ap43c5p2">
<span class="m-text m-primary">saññino vā asaññino;</span><br />
</p>
<p id="tha-ap43c5p3">
<span class="m-text m-primary">Sabbe te tava ñāṇamhi,</span><br />
</p>
<p id="tha-ap43c5p4">
<span class="m-text m-primary">anto honti samogadhā.</span><br />
</p>
<p id="tha-ap43c6p1">
<span class="m-text m-primary">Gandhā ca pabbateyyā ye,</span><br />
</p>
<p id="tha-ap43c6p2">
<span class="m-text m-primary">himavantanaguttame;</span><br />
</p>
<p id="tha-ap43c6p3">
<span class="m-text m-primary">Sabbe te tava sīlamhi,</span><br />
</p>
<p id="tha-ap43c6p4">
<span class="m-text m-primary">kalāyapi na yujjare.</span><br />
</p>
<p id="tha-ap43c7p1">
<span class="m-text m-primary">Mohandhakārapakkhando,</span><br />
</p>
<p id="tha-ap43c7p2">
<span class="m-text m-primary">ayaṁ loko sadevako;</span><br />
</p>
<p id="tha-ap43c7p3">
<span class="m-text m-primary">Tava ñāṇamhi jotante,</span><br />
</p>
<p id="tha-ap43c7p4">
<span class="m-text m-primary">andhakārā vidhaṁsitā.</span><br />
</p>
<p id="tha-ap43c8p1">
<span class="m-text m-primary">Yathā atthaṅgate sūriye,</span><br />
</p>
<p id="tha-ap43c8p2">
<span class="m-text m-primary">honti sattā tamogatā;</span><br />
</p>
<p id="tha-ap43c8p3">
<span class="m-text m-primary">Evaṁ buddhe anuppanne,</span><br />
</p>
<p id="tha-ap43c8p4">
<span class="m-text m-primary">hoti loko tamogato.</span><br />
</p>
<p id="tha-ap43c9p1">
<span class="m-text m-primary">Yathodayanto ādicco,</span><br />
</p>
<p id="tha-ap43c9p2">
<span class="m-text m-primary">vinodeti tamaṁ sadā;</span><br />
</p>
<p id="tha-ap43c9p3">
<span class="m-text m-primary">Tatheva tvaṁ buddhaseṭṭha,</span><br />
</p>
<p id="tha-ap43c9p4">
<span class="m-text m-primary">viddhaṁsesi tamaṁ sadā.</span><br />
</p>
<p id="tha-ap43c10p1">
<span class="m-text m-primary">Padhānapahitattosi,</span><br />
</p>
<p id="tha-ap43c10p2">
<span class="m-text m-primary">buddho loke sadevake;</span><br />
</p>
<p id="tha-ap43c10p3">
<span class="m-text m-primary">Tava kammābhiraddhena,</span><br />
</p>
<p id="tha-ap43c10p4">
<span class="m-text m-primary">tosesi janataṁ bahuṁ’.</span><br />
</p>
<p id="tha-ap43c11p1">
<span class="m-text m-primary">Taṁ sabbaṁ anumoditvā,</span><br />
</p>
<p id="tha-ap43c11p2">
<span class="m-text m-primary">padumuttaro mahāmuni;</span><br />
</p>
<p id="tha-ap43c11p3">
<span class="m-text m-primary">Nabhaṁ abbhuggamī dhīro,</span><br />
</p>
<p id="tha-ap43c11p4">
<span class="m-text m-primary">haṁsarājāva ambare.</span><br />
</p>
<p id="tha-ap43c12p1">
<span class="m-text m-primary">Abbhuggantvāna sambuddho,</span><br />
</p>
<p id="tha-ap43c12p2">
<span class="m-text m-primary">mahesi padumuttaro;</span><br />
</p>
<p id="tha-ap43c12p3">
<span class="m-text m-primary">Antalikkhe ṭhito satthā,</span><br />
</p>
<p id="tha-ap43c12p4">
<span class="m-text m-primary">imā gāthā abhāsatha.</span><br />
</p>
<p id="tha-ap43c13p1">
<span class="m-text m-primary">Yenidaṁ thavitaṁ ñāṇaṁ,</span><br />
</p>
<p id="tha-ap43c13p2">
<span class="m-text m-primary">opammehi samāyutaṁ;</span><br />
</p>
<p id="tha-ap43c13p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap43c13p4">
<span class="m-text m-primary">suṇātha mama bhāsato.</span><br />
</p>
<p id="tha-ap43c14p1">
<span class="m-text m-primary">‘Aṭṭhārasañca khattuṁ so,</span><br />
</p>
<p id="tha-ap43c14p2">
<span class="m-text m-primary">devarājā bhavissati;</span><br />
</p>
<p id="tha-ap43c14p3">
<span class="m-text m-primary">Pathabyā rajjaṁ tisataṁ,</span><br />
</p>
<p id="tha-ap43c14p4">
<span class="m-text m-primary">vasudhaṁ āvasissati.</span><br />
</p>
<p id="tha-ap43c15p1">
<span class="m-text m-primary">Pañcavīsatikkhattuñca,</span><br />
</p>
<p id="tha-ap43c15p2">
<span class="m-text m-primary">cakkavattī bhavissati;</span><br />
</p>
<p id="tha-ap43c15p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap43c15p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap43c16p1">
<span class="m-text m-primary">Kappasatasahassamhi,</span><br />
</p>
<p id="tha-ap43c16p2">
<span class="m-text m-primary">okkākakulasambhavo;</span><br />
</p>
<p id="tha-ap43c16p3">
<span class="m-text m-primary">Gotamo nāma gottena,</span><br />
</p>
<p id="tha-ap43c16p4">
<span class="m-text m-primary">satthā loke bhavissati.</span><br />
</p>
<p id="tha-ap43c17p1">
<span class="m-text m-primary">Tusitā hi cavitvāna,</span><br />
</p>
<p id="tha-ap43c17p2">
<span class="m-text m-primary">sukkamūlena codito;</span><br />
</p>
<p id="tha-ap43c17p3">
<span class="m-text m-primary">Hīnova jātiyā santo,</span><br />
</p>
<p id="tha-ap43c17p4">
<span class="m-text m-primary">upāli nāma hessati.</span><br />
</p>
<p id="tha-ap43c18p1">
<span class="m-text m-primary">So pacchā pabbajitvāna,</span><br />
</p>
<p id="tha-ap43c18p2">
<span class="m-text m-primary">virājetvāna pāpakaṁ;</span><br />
</p>
<p id="tha-ap43c18p3">
<span class="m-text m-primary">Sabbāsave pariññāya,</span><br />
</p>
<p id="tha-ap43c18p4">
<span class="m-text m-primary">nibbāyissatināsavo.</span><br />
</p>
<p id="tha-ap43c19p1">
<span class="m-text m-primary">Tuṭṭho ca gotamo buddho,</span><br />
</p>
<p id="tha-ap43c19p2">
<span class="m-text m-primary">sakyaputto mahāyaso;</span><br />
</p>
<p id="tha-ap43c19p3">
<span class="m-text m-primary">Vinayādhigataṁ tassa,</span><br />
</p>
<p id="tha-ap43c19p4">
<span class="m-text m-primary">etadagge ṭhapessati’.</span><br />
</p>
<p id="tha-ap43c20p1">
<span class="m-text m-primary">Saddhāyāhaṁ pabbajito,</span><br />
</p>
<p id="tha-ap43c20p2">
<span class="m-text m-primary">katakicco anāsavo;</span><br />
</p>
<p id="tha-ap43c20p3">
<span class="m-text m-primary">Sabbāsave pariññāya,</span><br />
</p>
<p id="tha-ap43c20p4">
<span class="m-text m-primary">viharāmi anāsavo.</span><br />
</p>
<p id="tha-ap43c21p1">
<span class="m-text m-primary">Bhagavā cānukampī maṁ,</span><br />
</p>
<p id="tha-ap43c21p2">
<span class="m-text m-primary">vinayehaṁ visārado;</span><br />
</p>
<p id="tha-ap43c21p3">
<span class="m-text m-primary">Sakakammābhiraddho ca,</span><br />
</p>
<p id="tha-ap43c21p4">
<span class="m-text m-primary">viharāmi anāsavo.</span><br />
</p>
<p id="tha-ap43c22p1">
<span class="m-text m-primary">Saṁvuto pātimokkhamhi,</span><br />
</p>
<p id="tha-ap43c22p2">
<span class="m-text m-primary">indriyesu ca pañcasu;</span><br />
</p>
<p id="tha-ap43c22p3">
<span class="m-text m-primary">Dhāremi vinayaṁ sabbaṁ,</span><br />
</p>
<p id="tha-ap43c22p4">
<span class="m-text m-primary">kevalaṁ ratanākaraṁ.</span><br />
</p>
<p id="tha-ap43c23p1">
<span class="m-text m-primary">Mamañca guṇamaññāya,</span><br />
</p>
<p id="tha-ap43c23p2">
<span class="m-text m-primary">satthā loke anuttaro;</span><br />
</p>
<p id="tha-ap43c23p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap43c23p4">
<span class="m-text m-primary">etadagge ṭhapesi maṁ.</span><br />
</p>
<p id="tha-ap43c24p1">
<span class="m-text m-primary">Paṭisambhidā catasso,</span><br />
</p>
<p id="tha-ap43c24p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap43c24p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap43c24p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap43c25p1">
<span class="m-text m-primary">Itthaṁ sudaṁ āyasmā upāli thero imā gāthāyo abhāsitthāti.</span><br />
</p>
<p id="tha-ap43c26p1">
<span class="m-text m-primary">Bhāgineyyupālittherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>