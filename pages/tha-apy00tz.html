<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy00tz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy00tz.html" />
  <meta property="og:description" content="Subhūtivagga 1. Subhūtittheraapadāna “Himavantassāvidūre, nisabho nāma pabbato; Assamo sukato mayhaṁ, paṇṇasālā sumāpitā. Kosiyo nāma nāmena, jaṭilo uggatāpano; Ekākiyo adutiyo, vasāmi nisabhe tadā. Phalaṁ mūlañca paṇṇañca, na bhuñjāmi ahaṁ tadā; Pavattaṁva supātāhaṁ, upajīvāmi tāvade. Nāhaṁ kopemi ājīvaṁ, cajamānopi jīvitaṁ; Ārādhemi sakaṁ cittaṁ, vivajjemi anesanaṁ. Rāgūpasaṁhitaṁ citta …" />
  <meta name="twitter:description" content="Subhūtivagga 1. Subhūtittheraapadāna “Himavantassāvidūre, nisabho nāma pabbato; Assamo sukato mayhaṁ, paṇṇasālā sumāpitā. Kosiyo nāma nāmena, jaṭilo uggatāpano; Ekākiyo adutiyo, vasāmi nisabhe tadā. Phalaṁ mūlañca paṇṇañca, na bhuñjāmi ahaṁ tadā; Pavattaṁva supātāhaṁ, upajīvāmi tāvade. Nāhaṁ kopemi ājīvaṁ, cajamānopi jīvitaṁ; Ārādhemi sakaṁ cittaṁ, vivajjemi anesanaṁ. Rāgūpasaṁhitaṁ citta …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="subhutivagga">
<h2><a href="#subhutivagga">Subhūtivagga</a></h2>
<section id="subhutittheraapadana">
<h3><a href="#subhutittheraapadana">1. Subhūtittheraapadāna</a></h3>
<p id="tha-ap23c1p1">
<span class="m-text m-primary">“Himavantassāvidūre,</span><br />
</p>
<p id="tha-ap23c1p2">
<span class="m-text m-primary">nisabho nāma pabbato;</span><br />
</p>
<p id="tha-ap23c1p3">
<span class="m-text m-primary">Assamo sukato mayhaṁ,</span><br />
</p>
<p id="tha-ap23c1p4">
<span class="m-text m-primary">paṇṇasālā sumāpitā.</span><br />
</p>
<p id="tha-ap23c2p1">
<span class="m-text m-primary">Kosiyo nāma nāmena,</span><br />
</p>
<p id="tha-ap23c2p2">
<span class="m-text m-primary">jaṭilo uggatāpano;</span><br />
</p>
<p id="tha-ap23c2p3">
<span class="m-text m-primary">Ekākiyo adutiyo,</span><br />
</p>
<p id="tha-ap23c2p4">
<span class="m-text m-primary">vasāmi nisabhe tadā.</span><br />
</p>
<p id="tha-ap23c3p1">
<span class="m-text m-primary">Phalaṁ mūlañca paṇṇañca,</span><br />
</p>
<p id="tha-ap23c3p2">
<span class="m-text m-primary">na bhuñjāmi ahaṁ tadā;</span><br />
</p>
<p id="tha-ap23c3p3">
<span class="m-text m-primary">Pavattaṁva supātāhaṁ,</span><br />
</p>
<p id="tha-ap23c3p4">
<span class="m-text m-primary">upajīvāmi tāvade.</span><br />
</p>
<p id="tha-ap23c4p1">
<span class="m-text m-primary">Nāhaṁ kopemi ājīvaṁ,</span><br />
</p>
<p id="tha-ap23c4p2">
<span class="m-text m-primary">cajamānopi jīvitaṁ;</span><br />
</p>
<p id="tha-ap23c4p3">
<span class="m-text m-primary">Ārādhemi sakaṁ cittaṁ,</span><br />
</p>
<p id="tha-ap23c4p4">
<span class="m-text m-primary">vivajjemi anesanaṁ.</span><br />
</p>
<p id="tha-ap23c5p1">
<span class="m-text m-primary">Rāgūpasaṁhitaṁ cittaṁ,</span><br />
</p>
<p id="tha-ap23c5p2">
<span class="m-text m-primary">yadā uppajjate mama;</span><br />
</p>
<p id="tha-ap23c5p3">
<span class="m-text m-primary">Sayaṁva paccavekkhāmi,</span><br />
</p>
<p id="tha-ap23c5p4">
<span class="m-text m-primary">ekaggo taṁ damemahaṁ.</span><br />
</p>
<p id="tha-ap23c6p1">
<span class="m-text m-primary">‘Rajjase rajjanīye ca,</span><br />
</p>
<p id="tha-ap23c6p2">
<span class="m-text m-primary">dussanīye ca dussase;</span><br />
</p>
<p id="tha-ap23c6p3">
<span class="m-text m-primary">Muyhase mohanīye ca,</span><br />
</p>
<p id="tha-ap23c6p4">
<span class="m-text m-primary">nikkhamassu vanā tuvaṁ.</span><br />
</p>
<p id="tha-ap23c7p1">
<span class="m-text m-primary">Visuddhānaṁ ayaṁ vāso,</span><br />
</p>
<p id="tha-ap23c7p2">
<span class="m-text m-primary">nimmalānaṁ tapassinaṁ;</span><br />
</p>
<p id="tha-ap23c7p3">
<span class="m-text m-primary">Mā kho visuddhaṁ dūsesi,</span><br />
</p>
<p id="tha-ap23c7p4">
<span class="m-text m-primary">nikkhamassu vanā tuvaṁ.</span><br />
</p>
<p id="tha-ap23c8p1">
<span class="m-text m-primary">Agāriko bhavitvāna,</span><br />
</p>
<p id="tha-ap23c8p2">
<span class="m-text m-primary">yadā puttaṁ labhissasi;</span><br />
</p>
<p id="tha-ap23c8p3">
<span class="m-text m-primary">Ubhopi mā virādhesi,</span><br />
</p>
<p id="tha-ap23c8p4">
<span class="m-text m-primary">nikkhamassu vanā tuvaṁ.</span><br />
</p>
<p id="tha-ap23c9p1">
<span class="m-text m-primary">Chavālātaṁ yathā kaṭṭhaṁ,</span><br />
</p>
<p id="tha-ap23c9p2">
<span class="m-text m-primary">na kvaci kiccakārakaṁ;</span><br />
</p>
<p id="tha-ap23c9p3">
<span class="m-text m-primary">Neva gāme araññe vā,</span><br />
</p>
<p id="tha-ap23c9p4">
<span class="m-text m-primary">na hi taṁ kaṭṭhasammataṁ.</span><br />
</p>
<p id="tha-ap23c10p1">
<span class="m-text m-primary">Chavālātūpamo tvaṁsi,</span><br />
</p>
<p id="tha-ap23c10p2">
<span class="m-text m-primary">na gihī nāpi saññato;</span><br />
</p>
<p id="tha-ap23c10p3">
<span class="m-text m-primary">Ubhato muttako ajja,</span><br />
</p>
<p id="tha-ap23c10p4">
<span class="m-text m-primary">nikkhamassu vanā tuvaṁ.</span><br />
</p>
<p id="tha-ap23c11p1">
<span class="m-text m-primary">Siyā nu kho tava etaṁ,</span><br />
</p>
<p id="tha-ap23c11p2">
<span class="m-text m-primary">ko pajānāti te idaṁ;</span><br />
</p>
<p id="tha-ap23c11p3">
<span class="m-text m-primary">Saddhādhuraṁ vahisi me,</span><br />
</p>
<p id="tha-ap23c11p4">
<span class="m-text m-primary">kosajjabahulāya ca.</span><br />
</p>
<p id="tha-ap23c12p1">
<span class="m-text m-primary">Jigucchissanti taṁ viññū,</span><br />
</p>
<p id="tha-ap23c12p2">
<span class="m-text m-primary">asuciṁ nāgariko yathā;</span><br />
</p>
<p id="tha-ap23c12p3">
<span class="m-text m-primary">Ākaḍḍhitvāna isayo,</span><br />
</p>
<p id="tha-ap23c12p4">
<span class="m-text m-primary">codayissanti taṁ sadā.</span><br />
</p>
<p id="tha-ap23c13p1">
<span class="m-text m-primary">Taṁ viññū pavadissanti,</span><br />
</p>
<p id="tha-ap23c13p2">
<span class="m-text m-primary">samatikkantasāsanaṁ;</span><br />
</p>
<p id="tha-ap23c13p3">
<span class="m-text m-primary">Saṁvāsaṁ alabhanto hi,</span><br />
</p>
<p id="tha-ap23c13p4">
<span class="m-text m-primary">kathaṁ jīvihisi tuvaṁ.</span><br />
</p>
<p id="tha-ap23c14p1">
<span class="m-text m-primary">Tidhā pabhinnaṁ mātaṅgaṁ,</span><br />
</p>
<p id="tha-ap23c14p2">
<span class="m-text m-primary">kuñjaraṁ saṭṭhihāyanaṁ;</span><br />
</p>
<p id="tha-ap23c14p3">
<span class="m-text m-primary">Balī nāgo upagantvā,</span><br />
</p>
<p id="tha-ap23c14p4">
<span class="m-text m-primary">yūthā nīharate gajaṁ.</span><br />
</p>
<p id="tha-ap23c15p1">
<span class="m-text m-primary">Yūthā vinissaṭo santo,</span><br />
</p>
<p id="tha-ap23c15p2">
<span class="m-text m-primary">sukhaṁ sātaṁ na vindati;</span><br />
</p>
<p id="tha-ap23c15p3">
<span class="m-text m-primary">Dukkhito vimano hoti,</span><br />
</p>
<p id="tha-ap23c15p4">
<span class="m-text m-primary">pajjhāyanto pavedhati.</span><br />
</p>
<p id="tha-ap23c16p1">
<span class="m-text m-primary">Tatheva jaṭilā tampi,</span><br />
</p>
<p id="tha-ap23c16p2">
<span class="m-text m-primary">nīharissanti dummatiṁ;</span><br />
</p>
<p id="tha-ap23c16p3">
<span class="m-text m-primary">Tehi tvaṁ nissaṭo santo,</span><br />
</p>
<p id="tha-ap23c16p4">
<span class="m-text m-primary">sukhaṁ sātaṁ na lacchasi.</span><br />
</p>
<p id="tha-ap23c17p1">
<span class="m-text m-primary">Divā vā yadi vā rattiṁ,</span><br />
</p>
<p id="tha-ap23c17p2">
<span class="m-text m-primary">sokasallasamappito;</span><br />
</p>
<p id="tha-ap23c17p3">
<span class="m-text m-primary">Ḍayhasi pariḷāhena,</span><br />
</p>
<p id="tha-ap23c17p4">
<span class="m-text m-primary">gajo yūthāva nissaṭo.</span><br />
</p>
<p id="tha-ap23c18p1">
<span class="m-text m-primary">Jātarūpaṁ yathā kūṭaṁ,</span><br />
</p>
<p id="tha-ap23c18p2">
<span class="m-text m-primary">neva jhāyati katthaci;</span><br />
</p>
<p id="tha-ap23c18p3">
<span class="m-text m-primary">Tathā sīlavihīno tvaṁ,</span><br />
</p>
<p id="tha-ap23c18p4">
<span class="m-text m-primary">na jhāyissasi katthaci.</span><br />
</p>
<p id="tha-ap23c19p1">
<span class="m-text m-primary">Agāraṁ vasamānopi,</span><br />
</p>
<p id="tha-ap23c19p2">
<span class="m-text m-primary">kathaṁ jīvihisi tuvaṁ;</span><br />
</p>
<p id="tha-ap23c19p3">
<span class="m-text m-primary">Mattikaṁ pettikañcāpi,</span><br />
</p>
<p id="tha-ap23c19p4">
<span class="m-text m-primary">natthi te nihitaṁ dhanaṁ.</span><br />
</p>
<p id="tha-ap23c20p1">
<span class="m-text m-primary">Sayaṁ kammaṁ karitvāna,</span><br />
</p>
<p id="tha-ap23c20p2">
<span class="m-text m-primary">gatte sedaṁ pamocayaṁ;</span><br />
</p>
<p id="tha-ap23c20p3">
<span class="m-text m-primary">Evaṁ jīvihisi gehe,</span><br />
</p>
<p id="tha-ap23c20p4">
<span class="m-text m-primary">sādhu te taṁ na ruccati.</span><br />
</p>
<p id="tha-ap23c21p1">
<span class="m-text m-primary">Evāhaṁ tattha vāremi,</span><br />
</p>
<p id="tha-ap23c21p2">
<span class="m-text m-primary">saṅkilesagataṁ manaṁ;</span><br />
</p>
<p id="tha-ap23c21p3">
<span class="m-text m-primary">Nānādhammakathaṁ katvā,</span><br />
</p>
<p id="tha-ap23c21p4">
<span class="m-text m-primary">pāpā cittaṁ nivārayiṁ’.</span><br />
</p>
<p id="tha-ap23c22p1">
<span class="m-text m-primary">Evaṁ me viharantassa,</span><br />
</p>
<p id="tha-ap23c22p2">
<span class="m-text m-primary">appamādavihārino;</span><br />
</p>
<p id="tha-ap23c22p3">
<span class="m-text m-primary">Tiṁsavassasahassāni,</span><br />
</p>
<p id="tha-ap23c22p4">
<span class="m-text m-primary">vipine me atikkamuṁ.</span><br />
</p>
<p id="tha-ap23c23p1">
<span class="m-text m-primary">Appamādarataṁ disvā,</span><br />
</p>
<p id="tha-ap23c23p2">
<span class="m-text m-primary">uttamatthaṁ gavesakaṁ;</span><br />
</p>
<p id="tha-ap23c23p3">
<span class="m-text m-primary">Padumuttarasambuddho,</span><br />
</p>
<p id="tha-ap23c23p4">
<span class="m-text m-primary">āgacchi mama santikaṁ.</span><br />
</p>
<p id="tha-ap23c24p1">
<span class="m-text m-primary">Timbarūsakavaṇṇābho,</span><br />
</p>
<p id="tha-ap23c24p2">
<span class="m-text m-primary">appameyyo anūpamo;</span><br />
</p>
<p id="tha-ap23c24p3">
<span class="m-text m-primary">Rūpenāsadiso buddho,</span><br />
</p>
<p id="tha-ap23c24p4">
<span class="m-text m-primary">ākāse caṅkamī tadā.</span><br />
</p>
<p id="tha-ap23c25p1">
<span class="m-text m-primary">Suphullo sālarājāva,</span><br />
</p>
<p id="tha-ap23c25p2">
<span class="m-text m-primary">vijjūvabbhaghanantare;</span><br />
</p>
<p id="tha-ap23c25p3">
<span class="m-text m-primary">Ñāṇenāsadiso buddho,</span><br />
</p>
<p id="tha-ap23c25p4">
<span class="m-text m-primary">ākāse caṅkamī tadā.</span><br />
</p>
<p id="tha-ap23c26p1">
<span class="m-text m-primary">Sīharājāvasambhīto,</span><br />
</p>
<p id="tha-ap23c26p2">
<span class="m-text m-primary">gajarājāva dappito;</span><br />
</p>
<p id="tha-ap23c26p3">
<span class="m-text m-primary">Lāsito byaggharājāva,</span><br />
</p>
<p id="tha-ap23c26p4">
<span class="m-text m-primary">ākāse caṅkamī tadā.</span><br />
</p>
<p id="tha-ap23c27p1">
<span class="m-text m-primary">Siṅgīnikkhasavaṇṇābho,</span><br />
</p>
<p id="tha-ap23c27p2">
<span class="m-text m-primary">khadiraṅgārasannibho;</span><br />
</p>
<p id="tha-ap23c27p3">
<span class="m-text m-primary">Maṇi yathā jotiraso,</span><br />
</p>
<p id="tha-ap23c27p4">
<span class="m-text m-primary">ākāse caṅkamī tadā.</span><br />
</p>
<p id="tha-ap23c28p1">
<span class="m-text m-primary">Visuddhakelāsanibho,</span><br />
</p>
<p id="tha-ap23c28p2">
<span class="m-text m-primary">puṇṇamāyeva candimā;</span><br />
</p>
<p id="tha-ap23c28p3">
<span class="m-text m-primary">Majjhanhikeva sūriyo,</span><br />
</p>
<p id="tha-ap23c28p4">
<span class="m-text m-primary">ākāse caṅkamī tadā.</span><br />
</p>
<p id="tha-ap23c29p1">
<span class="m-text m-primary">Disvā nabhe caṅkamantaṁ,</span><br />
</p>
<p id="tha-ap23c29p2">
<span class="m-text m-primary">evaṁ cintesahaṁ tadā;</span><br />
</p>
<p id="tha-ap23c29p3">
<span class="m-text m-primary">‘Devo nu kho ayaṁ satto,</span><br />
</p>
<p id="tha-ap23c29p4">
<span class="m-text m-primary">udāhu manujo ayaṁ.</span><br />
</p>
<p id="tha-ap23c30p1">
<span class="m-text m-primary">Na me suto vā diṭṭho vā,</span><br />
</p>
<p id="tha-ap23c30p2">
<span class="m-text m-primary">mahiyā ediso naro;</span><br />
</p>
<p id="tha-ap23c30p3">
<span class="m-text m-primary">Api mantapadaṁ atthi,</span><br />
</p>
<p id="tha-ap23c30p4">
<span class="m-text m-primary">ayaṁ satthā bhavissati’.</span><br />
</p>
<p id="tha-ap23c31p1">
<span class="m-text m-primary">Evāhaṁ cintayitvāna,</span><br />
</p>
<p id="tha-ap23c31p2">
<span class="m-text m-primary">sakaṁ cittaṁ pasādayiṁ;</span><br />
</p>
<p id="tha-ap23c31p3">
<span class="m-text m-primary">Nānāpupphañca gandhañca,</span><br />
</p>
<p id="tha-ap23c31p4">
<span class="m-text m-primary">sannipātesahaṁ tadā.</span><br />
</p>
<p id="tha-ap23c32p1">
<span class="m-text m-primary">Pupphāsanaṁ paññapetvā,</span><br />
</p>
<p id="tha-ap23c32p2">
<span class="m-text m-primary">sādhucittaṁ manoramaṁ;</span><br />
</p>
<p id="tha-ap23c32p3">
<span class="m-text m-primary">Narasārathinaṁ aggaṁ,</span><br />
</p>
<p id="tha-ap23c32p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap23c33p1">
<span class="m-text m-primary">‘Idaṁ me āsanaṁ vīra,</span><br />
</p>
<p id="tha-ap23c33p2">
<span class="m-text m-primary">paññattaṁ tavanucchavaṁ;</span><br />
</p>
<p id="tha-ap23c33p3">
<span class="m-text m-primary">Hāsayanto mamaṁ cittaṁ,</span><br />
</p>
<p id="tha-ap23c33p4">
<span class="m-text m-primary">nisīda kusumāsane’.</span><br />
</p>
<p id="tha-ap23c34p1">
<span class="m-text m-primary">Nisīdi tattha bhagavā,</span><br />
</p>
<p id="tha-ap23c34p2">
<span class="m-text m-primary">asambhītova kesarī;</span><br />
</p>
<p id="tha-ap23c34p3">
<span class="m-text m-primary">Sattarattindivaṁ buddho,</span><br />
</p>
<p id="tha-ap23c34p4">
<span class="m-text m-primary">pavare kusumāsane.</span><br />
</p>
<p id="tha-ap23c35p1">
<span class="m-text m-primary">Namassamāno aṭṭhāsiṁ,</span><br />
</p>
<p id="tha-ap23c35p2">
<span class="m-text m-primary">sattarattindivaṁ ahaṁ;</span><br />
</p>
<p id="tha-ap23c35p3">
<span class="m-text m-primary">Vuṭṭhahitvā samādhimhā,</span><br />
</p>
<p id="tha-ap23c35p4">
<span class="m-text m-primary">satthā loke anuttaro;</span><br />
</p>
<p id="tha-ap23c35p5">
<span class="m-text m-primary">Mama kammaṁ pakittento,</span><br />
</p>
<p id="tha-ap23c35p6">
<span class="m-text m-primary">idaṁ vacanamabravi.</span><br />
</p>
<p id="tha-ap23c36p1">
<span class="m-text m-primary">‘Bhāvehi buddhānussatiṁ,</span><br />
</p>
<p id="tha-ap23c36p2">
<span class="m-text m-primary">bhāvanānamanuttaraṁ;</span><br />
</p>
<p id="tha-ap23c36p3">
<span class="m-text m-primary">Imaṁ satiṁ bhāvayitvā,</span><br />
</p>
<p id="tha-ap23c36p4">
<span class="m-text m-primary">pūrayissasi mānasaṁ.</span><br />
</p>
<p id="tha-ap23c37p1">
<span class="m-text m-primary">Tiṁsakappasahassāni,</span><br />
</p>
<p id="tha-ap23c37p2">
<span class="m-text m-primary">devaloke ramissasi;</span><br />
</p>
<p id="tha-ap23c37p3">
<span class="m-text m-primary">Asītikkhattuṁ devindo,</span><br />
</p>
<p id="tha-ap23c37p4">
<span class="m-text m-primary">devarajjaṁ karissasi;</span><br />
</p>
<p id="tha-ap23c37p5">
<span class="m-text m-primary">Sahassakkhattuṁ cakkavattī,</span><br />
</p>
<p id="tha-ap23c37p6">
<span class="m-text m-primary">rājā raṭṭhe bhavissasi.</span><br />
</p>
<p id="tha-ap23c38p1">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap23c38p2">
<span class="m-text m-primary">gaṇanāto asaṅkhiyaṁ;</span><br />
</p>
<p id="tha-ap23c38p3">
<span class="m-text m-primary">Anubhossasi taṁ sabbaṁ,</span><br />
</p>
<p id="tha-ap23c38p4">
<span class="m-text m-primary">buddhānussatiyā phalaṁ.</span><br />
</p>
<p id="tha-ap23c39p1">
<span class="m-text m-primary">Bhavābhave saṁsaranto,</span><br />
</p>
<p id="tha-ap23c39p2">
<span class="m-text m-primary">mahābhogaṁ labhissasi;</span><br />
</p>
<p id="tha-ap23c39p3">
<span class="m-text m-primary">Bhoge te ūnatā natthi,</span><br />
</p>
<p id="tha-ap23c39p4">
<span class="m-text m-primary">buddhānussatiyā phalaṁ.</span><br />
</p>
<p id="tha-ap23c40p1">
<span class="m-text m-primary">Kappasatasahassamhi,</span><br />
</p>
<p id="tha-ap23c40p2">
<span class="m-text m-primary">okkākakulasambhavo;</span><br />
</p>
<p id="tha-ap23c40p3">
<span class="m-text m-primary">Gotamo nāma gottena,</span><br />
</p>
<p id="tha-ap23c40p4">
<span class="m-text m-primary">satthā loke bhavissati.</span><br />
</p>
<p id="tha-ap23c41p1">
<span class="m-text m-primary">Asītikoṭiṁ chaḍḍetvā,</span><br />
</p>
<p id="tha-ap23c41p2">
<span class="m-text m-primary">dāse kammakare bahū;</span><br />
</p>
<p id="tha-ap23c41p3">
<span class="m-text m-primary">Gotamassa bhagavato,</span><br />
</p>
<p id="tha-ap23c41p4">
<span class="m-text m-primary">sāsane pabbajissasi.</span><br />
</p>
<p id="tha-ap23c42p1">
<span class="m-text m-primary">Ārādhayitvā sambuddhaṁ,</span><br />
</p>
<p id="tha-ap23c42p2">
<span class="m-text m-primary">gotamaṁ sakyapuṅgavaṁ;</span><br />
</p>
<p id="tha-ap23c42p3">
<span class="m-text m-primary">Subhūti nāma nāmena,</span><br />
</p>
<p id="tha-ap23c42p4">
<span class="m-text m-primary">hessati satthu sāvako.</span><br />
</p>
<p id="tha-ap23c43p1">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap23c43p2">
<span class="m-text m-primary">dakkhiṇeyyaguṇamhi taṁ;</span><br />
</p>
<p id="tha-ap23c43p3">
<span class="m-text m-primary">Tathāraṇavihāre ca,</span><br />
</p>
<p id="tha-ap23c43p4">
<span class="m-text m-primary">dvīsu agge ṭhapessati’.</span><br />
</p>
<p id="tha-ap23c44p1">
<span class="m-text m-primary">Idaṁ vatvāna sambuddho,</span><br />
</p>
<p id="tha-ap23c44p2">
<span class="m-text m-primary">jalajuttamanāmako;</span><br />
</p>
<p id="tha-ap23c44p3">
<span class="m-text m-primary">Nabhaṁ abbhuggamī vīro,</span><br />
</p>
<p id="tha-ap23c44p4">
<span class="m-text m-primary">haṁsarājāva ambare.</span><br />
</p>
<p id="tha-ap23c45p1">
<span class="m-text m-primary">Sāsito lokanāthena,</span><br />
</p>
<p id="tha-ap23c45p2">
<span class="m-text m-primary">namassitvā tathāgataṁ;</span><br />
</p>
<p id="tha-ap23c45p3">
<span class="m-text m-primary">Sadā bhāvemi mudito,</span><br />
</p>
<p id="tha-ap23c45p4">
<span class="m-text m-primary">buddhānussatimuttamaṁ.</span><br />
</p>
<p id="tha-ap23c46p1">
<span class="m-text m-primary">Tena kammena sukatena,</span><br />
</p>
<p id="tha-ap23c46p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap23c46p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap23c46p4">
<span class="m-text m-primary">tāvatiṁsaṁ agacchahaṁ.</span><br />
</p>
<p id="tha-ap23c47p1">
<span class="m-text m-primary">Asītikkhattuṁ devindo,</span><br />
</p>
<p id="tha-ap23c47p2">
<span class="m-text m-primary">devarajjamakārayiṁ;</span><br />
</p>
<p id="tha-ap23c47p3">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap23c47p4">
<span class="m-text m-primary">cakkavattī ahosahaṁ.</span><br />
</p>
<p id="tha-ap23c48p1">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap23c48p2">
<span class="m-text m-primary">gaṇanāto asaṅkhiyaṁ;</span><br />
</p>
<p id="tha-ap23c48p3">
<span class="m-text m-primary">Anubhomi susampattiṁ,</span><br />
</p>
<p id="tha-ap23c48p4">
<span class="m-text m-primary">buddhānussatiyā phalaṁ.</span><br />
</p>
<p id="tha-ap23c49p1">
<span class="m-text m-primary">Bhavābhave saṁsaranto,</span><br />
</p>
<p id="tha-ap23c49p2">
<span class="m-text m-primary">mahābhogaṁ labhāmahaṁ;</span><br />
</p>
<p id="tha-ap23c49p3">
<span class="m-text m-primary">Bhoge me ūnatā natthi,</span><br />
</p>
<p id="tha-ap23c49p4">
<span class="m-text m-primary">buddhānussatiyā phalaṁ.</span><br />
</p>
<p id="tha-ap23c50p1">
<span class="m-text m-primary">Satasahassito kappe,</span><br />
</p>
<p id="tha-ap23c50p2">
<span class="m-text m-primary">yaṁ kammamakariṁ tadā;</span><br />
</p>
<p id="tha-ap23c50p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap23c50p4">
<span class="m-text m-primary">buddhānussatiyā phalaṁ.</span><br />
</p>
<p id="tha-ap23c51p1">
<span class="m-text m-primary">Paṭisambhidā catasso,</span><br />
</p>
<p id="tha-ap23c51p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap23c51p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap23c51p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap23c52p1">
<span class="m-text m-primary">Itthaṁ sudaṁ āyasmā subhūti thero imā gāthāyo abhāsitthāti.</span><br />
</p>
<p id="tha-ap23c53p1">
<span class="m-text m-primary">Subhūtittherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>