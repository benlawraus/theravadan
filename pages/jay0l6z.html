<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0l6z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0l6z.html" />
  <meta property="og:description" content="Vīsatinipāta Mātaṅgavagga 14. Ayogharajātaka “Yamekarattiṁ paṭhamaṁ, gabbhe vasati māṇavo; Abbhuṭṭhitova so yāti, sagacchaṁ na nivattati. Na yujjhamānā na balenavassitā, Narā na jīranti na cāpi miyyare; Sabbaṁ hidaṁ jātijarāyupaddutaṁ, Taṁ me matī hoti carāmi dhammaṁ. Caturaṅginiṁ senaṁ subhiṁsarūpaṁ, Jayanti raṭṭhādhipatī pasayha; Na maccuno jayitumussahanti …" />
  <meta name="twitter:description" content="Vīsatinipāta Mātaṅgavagga 14. Ayogharajātaka “Yamekarattiṁ paṭhamaṁ, gabbhe vasati māṇavo; Abbhuṭṭhitova so yāti, sagacchaṁ na nivattati. Na yujjhamānā na balenavassitā, Narā na jīranti na cāpi miyyare; Sabbaṁ hidaṁ jātijarāyupaddutaṁ, Taṁ me matī hoti carāmi dhammaṁ. Caturaṅginiṁ senaṁ subhiṁsarūpaṁ, Jayanti raṭṭhādhipatī pasayha; Na maccuno jayitumussahanti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="ayogharajataka">
<h4><a href="#ayogharajataka">14. Ayogharajātaka</a></h4>
<p id="ja510c1p1">
<span class="m-text m-primary">“Yamekarattiṁ paṭhamaṁ,</span><br />
</p>
<p id="ja510c1p2">
<span class="m-text m-primary">gabbhe vasati māṇavo;</span><br />
</p>
<p id="ja510c1p3">
<span class="m-text m-primary">Abbhuṭṭhitova so yāti,</span><br />
</p>
<p id="ja510c1p4">
<span class="m-text m-primary">sagacchaṁ na nivattati.</span><br />
</p>
<p id="ja510c2p1">
<span class="m-text m-primary">Na yujjhamānā na balenavassitā,</span><br />
</p>
<p id="ja510c2p2">
<span class="m-text m-primary">Narā na jīranti na cāpi miyyare;</span><br />
</p>
<p id="ja510c2p3">
<span class="m-text m-primary">Sabbaṁ hidaṁ jātijarāyupaddutaṁ,</span><br />
</p>
<p id="ja510c2p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c3p1">
<span class="m-text m-primary">Caturaṅginiṁ senaṁ subhiṁsarūpaṁ,</span><br />
</p>
<p id="ja510c3p2">
<span class="m-text m-primary">Jayanti raṭṭhādhipatī pasayha;</span><br />
</p>
<p id="ja510c3p3">
<span class="m-text m-primary">Na maccuno jayitumussahanti,</span><br />
</p>
<p id="ja510c3p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c4p1">
<span class="m-text m-primary">Hatthīhi assehi rathehi pattibhi,</span><br />
</p>
<p id="ja510c4p2">
<span class="m-text m-primary">Parivāritā muccare ekacceyyā;</span><br />
</p>
<p id="ja510c4p3">
<span class="m-text m-primary">Na maccuno muccitumussahanti,</span><br />
</p>
<p id="ja510c4p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c5p1">
<span class="m-text m-primary">Hatthīhi assehi rathehi pattibhi,</span><br />
</p>
<p id="ja510c5p2">
<span class="m-text m-primary">Sūrā pabhañjanti padhaṁsayanti;</span><br />
</p>
<p id="ja510c5p3">
<span class="m-text m-primary">Na maccuno bhañjitumussahanti,</span><br />
</p>
<p id="ja510c5p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c6p1">
<span class="m-text m-primary">Mattā gajā bhinnagaḷā pabhinnā,</span><br />
</p>
<p id="ja510c6p2">
<span class="m-text m-primary">Nagarāni maddanti janaṁ hananti;</span><br />
</p>
<p id="ja510c6p3">
<span class="m-text m-primary">Na maccuno madditumussahanti,</span><br />
</p>
<p id="ja510c6p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c7p1">
<span class="m-text m-primary">Issāsino katahatthāpi vīrā,</span><br />
</p>
<p id="ja510c7p2">
<span class="m-text m-primary">Dūrepātī akkhaṇavedhinopi;</span><br />
</p>
<p id="ja510c7p3">
<span class="m-text m-primary">Na maccuno vijjhitumussahanti,</span><br />
</p>
<p id="ja510c7p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c8p1">
<span class="m-text m-primary">Sarāni khīyanti saselakānanā,</span><br />
</p>
<p id="ja510c8p2">
<span class="m-text m-primary">Sabbaṁ hidaṁ khīyati dīghamantaraṁ;</span><br />
</p>
<p id="ja510c8p3">
<span class="m-text m-primary">Sabbaṁ hidaṁ bhañjare kālapariyāyaṁ,</span><br />
</p>
<p id="ja510c8p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c9p1">
<span class="m-text m-primary">Sabbesa mevaṁ hi narāna nārinaṁ,</span><br />
</p>
<p id="ja510c9p2">
<span class="m-text m-primary">Calācalaṁ pāṇabhunodha jīvitaṁ;</span><br />
</p>
<p id="ja510c9p3">
<span class="m-text m-primary">Paṭova dhuttassa dumova kūlajo,</span><br />
</p>
<p id="ja510c9p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c10p1">
<span class="m-text m-primary">Dumapphalāneva patanti māṇavā,</span><br />
</p>
<p id="ja510c10p2">
<span class="m-text m-primary">Daharā ca vuddhā ca sarīrabhedā;</span><br />
</p>
<p id="ja510c10p3">
<span class="m-text m-primary">Nāriyo narā majjhimaporisā ca,</span><br />
</p>
<p id="ja510c10p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c11p1">
<span class="m-text m-primary">Nāyaṁ vayo tārakarājasannibho,</span><br />
</p>
<p id="ja510c11p2">
<span class="m-text m-primary">Yadabbhatītaṁ gatameva dāni taṁ;</span><br />
</p>
<p id="ja510c11p3">
<span class="m-text m-primary">Jiṇṇassa hī natthi ratī kuto sukhaṁ,</span><br />
</p>
<p id="ja510c11p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c12p1">
<span class="m-text m-primary">Yakkhā pisācā athavāpi petā,</span><br />
</p>
<p id="ja510c12p2">
<span class="m-text m-primary">Kupitā te assasanti manusse;</span><br />
</p>
<p id="ja510c12p3">
<span class="m-text m-primary">Na maccuno assasitussahanti,</span><br />
</p>
<p id="ja510c12p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c13p1">
<span class="m-text m-primary">Yakkhe pisāce athavāpi pete,</span><br />
</p>
<p id="ja510c13p2">
<span class="m-text m-primary">Kupitepi te nijjhapanaṁ karonti;</span><br />
</p>
<p id="ja510c13p3">
<span class="m-text m-primary">Na maccuno nijjhapanaṁ karonti,</span><br />
</p>
<p id="ja510c13p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c14p1">
<span class="m-text m-primary">Aparādhake dūsake heṭhake ca,</span><br />
</p>
<p id="ja510c14p2">
<span class="m-text m-primary">Rājāno daṇḍenti viditvāna dosaṁ;</span><br />
</p>
<p id="ja510c14p3">
<span class="m-text m-primary">Na maccuno daṇḍayitussahanti,</span><br />
</p>
<p id="ja510c14p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c15p1">
<span class="m-text m-primary">Aparādhakā dūsakā heṭhakā ca,</span><br />
</p>
<p id="ja510c15p2">
<span class="m-text m-primary">Labhanti te rājino nijjhapetuṁ;</span><br />
</p>
<p id="ja510c15p3">
<span class="m-text m-primary">Na maccuno nijjhapanaṁ karonti,</span><br />
</p>
<p id="ja510c15p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c16p1">
<span class="m-text m-primary">Na khattiyoti na ca brāhmaṇoti,</span><br />
</p>
<p id="ja510c16p2">
<span class="m-text m-primary">Na aḍḍhakā balavā tejavāpi;</span><br />
</p>
<p id="ja510c16p3">
<span class="m-text m-primary">Na maccurājassa apekkhamatthi,</span><br />
</p>
<p id="ja510c16p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c17p1">
<span class="m-text m-primary">Sīhā ca byagghā ca athopi dīpiyo,</span><br />
</p>
<p id="ja510c17p2">
<span class="m-text m-primary">Pasayha khādanti vipphandamānaṁ;</span><br />
</p>
<p id="ja510c17p3">
<span class="m-text m-primary">Na maccuno khāditumussahanti,</span><br />
</p>
<p id="ja510c17p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c18p1">
<span class="m-text m-primary">Māyākārā raṅgamajjhe karontā,</span><br />
</p>
<p id="ja510c18p2">
<span class="m-text m-primary">Mohenti cakkhūni janassa tāvade;</span><br />
</p>
<p id="ja510c18p3">
<span class="m-text m-primary">Na maccuno mohayitussahanti,</span><br />
</p>
<p id="ja510c18p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c19p1">
<span class="m-text m-primary">Āsīvisā kupitā uggatejā,</span><br />
</p>
<p id="ja510c19p2">
<span class="m-text m-primary">Ḍaṁsanti mārentipi te manusse;</span><br />
</p>
<p id="ja510c19p3">
<span class="m-text m-primary">Na maccuno ḍaṁsitumussahanti,</span><br />
</p>
<p id="ja510c19p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c20p1">
<span class="m-text m-primary">Āsīvisā kupitā yaṁ ḍaṁsanti,</span><br />
</p>
<p id="ja510c20p2">
<span class="m-text m-primary">Tikicchakā tesa visaṁ hananti;</span><br />
</p>
<p id="ja510c20p3">
<span class="m-text m-primary">Na maccuno daṭṭhavisaṁ hananti,</span><br />
</p>
<p id="ja510c20p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c21p1">
<span class="m-text m-primary">Dhammantarī vettaraṇī ca bhojo,</span><br />
</p>
<p id="ja510c21p2">
<span class="m-text m-primary">Visāni hantvāna bhujaṅgamānaṁ;</span><br />
</p>
<p id="ja510c21p3">
<span class="m-text m-primary">Suyyanti te kālakatā tatheva,</span><br />
</p>
<p id="ja510c21p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c22p1">
<span class="m-text m-primary">Vijjādharā ghoramadhīyamānā,</span><br />
</p>
<p id="ja510c22p2">
<span class="m-text m-primary">Adassanaṁ osadhehi vajanti;</span><br />
</p>
<p id="ja510c22p3">
<span class="m-text m-primary">Na maccurājassa vajantadassanaṁ,</span><br />
</p>
<p id="ja510c22p4">
<span class="m-text m-primary">Taṁ me matī hoti carāmi dhammaṁ.</span><br />
</p>
<p id="ja510c23p1">
<span class="m-text m-primary">Dhammo have rakkhati dhammacāriṁ,</span><br />
</p>
<p id="ja510c23p2">
<span class="m-text m-primary">Dhammo suciṇṇo sukhamāvahāti;</span><br />
</p>
<p id="ja510c23p3">
<span class="m-text m-primary">Esānisaṁso dhamme suciṇṇe,</span><br />
</p>
<p id="ja510c23p4">
<span class="m-text m-primary">Na duggatiṁ gacchati dhammacārī.</span><br />
</p>
<p id="ja510c24p1">
<span class="m-text m-primary">Na hi dhammo adhammo ca,</span><br />
</p>
<p id="ja510c24p2">
<span class="m-text m-primary">Ubho samavipākino;</span><br />
</p>
<p id="ja510c24p3">
<span class="m-text m-primary">Adhammo nirayaṁ neti,</span><br />
</p>
<p id="ja510c24p4">
<span class="m-text m-primary">Dhammo pāpeti suggatin”ti.</span><br />
</p>
<p id="ja510c25p1">
<span class="m-text m-primary">Ayogharajātakaṁ cuddasamaṁ.</span><br />
</p>
<p id="ja510c26p1">
<span class="m-text m-primary">Vīsatinipātaṁ niṭṭhitaṁ.</span><br />
</p>
<p id="ja510c27p1">
<span class="m-text m-primary">Tassuddānaṁ</span><br />
</p>
<p id="ja510c28p1">
<span class="m-text m-primary">Mātaṅga sambhūta sivi sirimanto,</span><br />
</p>
<p id="ja510c28p2">
<span class="m-text m-primary">Rohaṇa haṁsa sattigumbo bhallātiya;</span><br />
</p>
<p id="ja510c28p3">
<span class="m-text m-primary">Somanassa campeyya brahma pañca-</span><br />
</p>
<p id="ja510c28p4">
<span class="m-text m-primary">Paṇḍita cirassaṁvata ayogharāti.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>