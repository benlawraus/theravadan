<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0409.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0408.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0410.html">Next</a></div>
</div>
<p id="tha-ap409c0p2">
<span class="pali m-text">Metteyyavagga</span><br />
</p>
<section id="hemakattheraapadana">
<span id="tha-ap409c0p3"></span><h2><span class="pali m-text">7. Hemakattheraapadāna</span></h2>
<p id="tha-ap409c1p1">
<span class="pali m-text">“Pabbhārakūṭaṁ nissāya,</span><br />
</p>
<p id="tha-ap409c1p2">
<span class="pali m-text">anomo nāma tāpaso;</span><br />
</p>
<p id="tha-ap409c1p3">
<span class="pali m-text">Assamaṁ sukataṁ katvā,</span><br />
</p>
<p id="tha-ap409c1p4">
<span class="pali m-text">paṇṇasāle vasī tadā.</span><br />
</p>
<p id="tha-ap409c2p1">
<span class="pali m-text">Siddhaṁ tassa tapo kammaṁ,</span><br />
</p>
<p id="tha-ap409c2p2">
<span class="pali m-text">siddhipatto sake bale;</span><br />
</p>
<p id="tha-ap409c2p3">
<span class="pali m-text">Sakasāmaññavikkanto,</span><br />
</p>
<p id="tha-ap409c2p4">
<span class="pali m-text">ātāpī nipako muni.</span><br />
</p>
<p id="tha-ap409c3p1">
<span class="pali m-text">Visārado sasamaye,</span><br />
</p>
<p id="tha-ap409c3p2">
<span class="pali m-text">paravāde ca kovido;</span><br />
</p>
<p id="tha-ap409c3p3">
<span class="pali m-text">Paṭṭho bhūmantalikkhamhi,</span><br />
</p>
<p id="tha-ap409c3p4">
<span class="pali m-text">uppātamhi ca kovido.</span><br />
</p>
<p id="tha-ap409c4p1">
<span class="pali m-text">Vītasoko nirārambho,</span><br />
</p>
<p id="tha-ap409c4p2">
<span class="pali m-text">appāhāro alolupo;</span><br />
</p>
<p id="tha-ap409c4p3">
<span class="pali m-text">Lābhālābhena santuṭṭho,</span><br />
</p>
<p id="tha-ap409c4p4">
<span class="pali m-text">jhāyī jhānarato muni.</span><br />
</p>
<p id="tha-ap409c5p1">
<span class="pali m-text">Piyadassī nāma sambuddho,</span><br />
</p>
<p id="tha-ap409c5p2">
<span class="pali m-text">aggo kāruṇiko muni;</span><br />
</p>
<p id="tha-ap409c5p3">
<span class="pali m-text">Satte tāretukāmo so,</span><br />
</p>
<p id="tha-ap409c5p4">
<span class="pali m-text">karuṇāya pharī tadā.</span><br />
</p>
<p id="tha-ap409c6p1">
<span class="pali m-text">Bodhaneyyaṁ janaṁ disvā,</span><br />
</p>
<p id="tha-ap409c6p2">
<span class="pali m-text">piyadassī mahāmuni;</span><br />
</p>
<p id="tha-ap409c6p3">
<span class="pali m-text">Cakkavāḷasahassampi,</span><br />
</p>
<p id="tha-ap409c6p4">
<span class="pali m-text">gantvā ovadate muni.</span><br />
</p>
<p id="tha-ap409c7p1">
<span class="pali m-text">Mamuddharitukāmo so,</span><br />
</p>
<p id="tha-ap409c7p2">
<span class="pali m-text">mamassamamupāgami;</span><br />
</p>
<p id="tha-ap409c7p3">
<span class="pali m-text">Na diṭṭho me jino pubbe,</span><br />
</p>
<p id="tha-ap409c7p4">
<span class="pali m-text">na sutopi ca kassaci.</span><br />
</p>
<p id="tha-ap409c8p1">
<span class="pali m-text">Uppātā supinā mayhaṁ,</span><br />
</p>
<p id="tha-ap409c8p2">
<span class="pali m-text">lakkhaṇā suppakāsitā;</span><br />
</p>
<p id="tha-ap409c8p3">
<span class="pali m-text">Paṭṭho bhūmantalikkhamhi,</span><br />
</p>
<p id="tha-ap409c8p4">
<span class="pali m-text">nakkhattapadakovido.</span><br />
</p>
<p id="tha-ap409c9p1">
<span class="pali m-text">Sohaṁ buddhassa sutvāna,</span><br />
</p>
<p id="tha-ap409c9p2">
<span class="pali m-text">tattha cittaṁ pasādayiṁ;</span><br />
</p>
<p id="tha-ap409c9p3">
<span class="pali m-text">Tiṭṭhanto vā nisinno vā,</span><br />
</p>
<p id="tha-ap409c9p4">
<span class="pali m-text">sarāmi niccakālikaṁ.</span><br />
</p>
<p id="tha-ap409c10p1">
<span class="pali m-text">Mayi evaṁ sarantamhi,</span><br />
</p>
<p id="tha-ap409c10p2">
<span class="pali m-text">bhagavāpi anussari;</span><br />
</p>
<p id="tha-ap409c10p3">
<span class="pali m-text">Buddhaṁ anussarantassa,</span><br />
</p>
<p id="tha-ap409c10p4">
<span class="pali m-text">pīti me hoti tāvade.</span><br />
</p>
<p id="tha-ap409c11p1">
<span class="pali m-text">Kālañca punarāgamma,</span><br />
</p>
<p id="tha-ap409c11p2">
<span class="pali m-text">upesi maṁ mahāmuni;</span><br />
</p>
<p id="tha-ap409c11p3">
<span class="pali m-text">Sampattepi na jānāmi,</span><br />
</p>
<p id="tha-ap409c11p4">
<span class="pali m-text">ayaṁ buddho mahāmuni.</span><br />
</p>
<p id="tha-ap409c12p1">
<span class="pali m-text">Anukampako kāruṇiko,</span><br />
</p>
<p id="tha-ap409c12p2">
<span class="pali m-text">piyadassī mahāmuni;</span><br />
</p>
<p id="tha-ap409c12p3">
<span class="pali m-text">Sañjānāpesi attānaṁ,</span><br />
</p>
<p id="tha-ap409c12p4">
<span class="pali m-text">‘ahaṁ buddho sadevake’.</span><br />
</p>
<p id="tha-ap409c13p1">
<span class="pali m-text">Sañjānitvāna sambuddhaṁ,</span><br />
</p>
<p id="tha-ap409c13p2">
<span class="pali m-text">piyadassiṁ mahāmuniṁ;</span><br />
</p>
<p id="tha-ap409c13p3">
<span class="pali m-text">Sakaṁ cittaṁ pasādetvā,</span><br />
</p>
<p id="tha-ap409c13p4">
<span class="pali m-text">idaṁ vacanamabraviṁ.</span><br />
</p>
<p id="tha-ap409c14p1">
<span class="pali m-text">‘Aññe pīṭhe ca pallaṅke,</span><br />
</p>
<p id="tha-ap409c14p2">
<span class="pali m-text">āsandīsu nisīdare;</span><br />
</p>
<p id="tha-ap409c14p3">
<span class="pali m-text">Tuvampi sabbadassāvī,</span><br />
</p>
<p id="tha-ap409c14p4">
<span class="pali m-text">nisīda ratanāsane’.</span><br />
</p>
<p id="tha-ap409c15p1">
<span class="pali m-text">Sabbaratanamayaṁ pīṭhaṁ,</span><br />
</p>
<p id="tha-ap409c15p2">
<span class="pali m-text">nimminitvāna tāvade;</span><br />
</p>
<p id="tha-ap409c15p3">
<span class="pali m-text">Piyadassissa munino,</span><br />
</p>
<p id="tha-ap409c15p4">
<span class="pali m-text">adāsiṁ iddhinimmitaṁ.</span><br />
</p>
<p id="tha-ap409c16p1">
<span class="pali m-text">Ratane ca nisinnassa,</span><br />
</p>
<p id="tha-ap409c16p2">
<span class="pali m-text">pīṭhake iddhinimmite;</span><br />
</p>
<p id="tha-ap409c16p3">
<span class="pali m-text">Kumbhamattaṁ jambuphalaṁ,</span><br />
</p>
<p id="tha-ap409c16p4">
<span class="pali m-text">adāsiṁ tāvade ahaṁ.</span><br />
</p>
<p id="tha-ap409c17p1">
<span class="pali m-text">Mama hāsaṁ janetvāna,</span><br />
</p>
<p id="tha-ap409c17p2">
<span class="pali m-text">paribhuñji mahāmuni;</span><br />
</p>
<p id="tha-ap409c17p3">
<span class="pali m-text">Tadā cittaṁ pasādetvā,</span><br />
</p>
<p id="tha-ap409c17p4">
<span class="pali m-text">satthāraṁ abhivādayiṁ.</span><br />
</p>
<p id="tha-ap409c18p1">
<span class="pali m-text">Piyadassī tu bhagavā,</span><br />
</p>
<p id="tha-ap409c18p2">
<span class="pali m-text">lokajeṭṭho narāsabho;</span><br />
</p>
<p id="tha-ap409c18p3">
<span class="pali m-text">Ratanāsanamāsīno,</span><br />
</p>
<p id="tha-ap409c18p4">
<span class="pali m-text">imā gāthā abhāsatha.</span><br />
</p>
<p id="tha-ap409c19p1">
<span class="pali m-text">‘Yo me ratanamayaṁ pīṭhaṁ,</span><br />
</p>
<p id="tha-ap409c19p2">
<span class="pali m-text">amatañca phalaṁ adā;</span><br />
</p>
<p id="tha-ap409c19p3">
<span class="pali m-text">Tamahaṁ kittayissāmi,</span><br />
</p>
<p id="tha-ap409c19p4">
<span class="pali m-text">suṇātha mama bhāsato.</span><br />
</p>
<p id="tha-ap409c20p1">
<span class="pali m-text">Sattasattati kappāni,</span><br />
</p>
<p id="tha-ap409c20p2">
<span class="pali m-text">devaloke ramissati;</span><br />
</p>
<p id="tha-ap409c20p3">
<span class="pali m-text">Pañcasattatikkhattuñca,</span><br />
</p>
<p id="tha-ap409c20p4">
<span class="pali m-text">cakkavattī bhavissati.</span><br />
</p>
<p id="tha-ap409c21p1">
<span class="pali m-text">Dvattiṁsakkhattuṁ devindo,</span><br />
</p>
<p id="tha-ap409c21p2">
<span class="pali m-text">devarajjaṁ karissati;</span><br />
</p>
<p id="tha-ap409c21p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap409c21p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap409c22p1">
<span class="pali m-text">Soṇṇamayaṁ rūpimayaṁ,</span><br />
</p>
<p id="tha-ap409c22p2">
<span class="pali m-text">pallaṅkaṁ sukataṁ bahuṁ;</span><br />
</p>
<p id="tha-ap409c22p3">
<span class="pali m-text">Lohitaṅgamayañceva,</span><br />
</p>
<p id="tha-ap409c22p4">
<span class="pali m-text">lacchati ratanāmayaṁ.</span><br />
</p>
<p id="tha-ap409c23p1">
<span class="pali m-text">Caṅkamantampi manujaṁ,</span><br />
</p>
<p id="tha-ap409c23p2">
<span class="pali m-text">puññakammasamaṅginaṁ;</span><br />
</p>
<p id="tha-ap409c23p3">
<span class="pali m-text">Pallaṅkāni anekāni,</span><br />
</p>
<p id="tha-ap409c23p4">
<span class="pali m-text">parivāressare tadā.</span><br />
</p>
<p id="tha-ap409c24p1">
<span class="pali m-text">Kūṭāgārā ca pāsādā,</span><br />
</p>
<p id="tha-ap409c24p2">
<span class="pali m-text">sayanañca mahārahaṁ;</span><br />
</p>
<p id="tha-ap409c24p3">
<span class="pali m-text">Imassa cittamaññāya,</span><br />
</p>
<p id="tha-ap409c24p4">
<span class="pali m-text">nibbattissanti tāvade.</span><br />
</p>
<p id="tha-ap409c25p1">
<span class="pali m-text">Saṭṭhi nāgasahassāni,</span><br />
</p>
<p id="tha-ap409c25p2">
<span class="pali m-text">sabbālaṅkārabhūsitā;</span><br />
</p>
<p id="tha-ap409c25p3">
<span class="pali m-text">Suvaṇṇakacchā mātaṅgā,</span><br />
</p>
<p id="tha-ap409c25p4">
<span class="pali m-text">hemakappanavāsasā.</span><br />
</p>
<p id="tha-ap409c26p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap409c26p2">
<span class="pali m-text">tomaraṅkusapāṇibhi;</span><br />
</p>
<p id="tha-ap409c26p3">
<span class="pali m-text">Imaṁ paricarissanti,</span><br />
</p>
<p id="tha-ap409c26p4">
<span class="pali m-text">ratnapīṭhassidaṁ phalaṁ.</span><br />
</p>
<p id="tha-ap409c27p1">
<span class="pali m-text">Saṭṭhi assasahassāni,</span><br />
</p>
<p id="tha-ap409c27p2">
<span class="pali m-text">sabbālaṅkārabhūsitā;</span><br />
</p>
<p id="tha-ap409c27p3">
<span class="pali m-text">Ājānīyāva jātiyā,</span><br />
</p>
<p id="tha-ap409c27p4">
<span class="pali m-text">sindhavā sīghavāhino.</span><br />
</p>
<p id="tha-ap409c28p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap409c28p2">
<span class="pali m-text">illiyācāpadhāribhi;</span><br />
</p>
<p id="tha-ap409c28p3">
<span class="pali m-text">Tepimaṁ paricarissanti,</span><br />
</p>
<p id="tha-ap409c28p4">
<span class="pali m-text">ratnapīṭhassidaṁ phalaṁ.</span><br />
</p>
<p id="tha-ap409c29p1">
<span class="pali m-text">Saṭṭhi rathasahassāni,</span><br />
</p>
<p id="tha-ap409c29p2">
<span class="pali m-text">sabbālaṅkārabhūsitā;</span><br />
</p>
<p id="tha-ap409c29p3">
<span class="pali m-text">Dīpā athopi veyagghā,</span><br />
</p>
<p id="tha-ap409c29p4">
<span class="pali m-text">sannaddhā ussitaddhajā.</span><br />
</p>
<p id="tha-ap409c30p1">
<span class="pali m-text">Ārūḷhā gāmaṇīyehi,</span><br />
</p>
<p id="tha-ap409c30p2">
<span class="pali m-text">cāpahatthehi vammibhi;</span><br />
</p>
<p id="tha-ap409c30p3">
<span class="pali m-text">Parivāressantimaṁ niccaṁ,</span><br />
</p>
<p id="tha-ap409c30p4">
<span class="pali m-text">ratnapīṭhassidaṁ phalaṁ.</span><br />
</p>
<p id="tha-ap409c31p1">
<span class="pali m-text">Saṭṭhi dhenusahassāni,</span><br />
</p>
<p id="tha-ap409c31p2">
<span class="pali m-text">dohaññā puṅgavūsabhe;</span><br />
</p>
<p id="tha-ap409c31p3">
<span class="pali m-text">Vacchake janayissanti,</span><br />
</p>
<p id="tha-ap409c31p4">
<span class="pali m-text">ratnapīṭhassidaṁ phalaṁ.</span><br />
</p>
<p id="tha-ap409c32p1">
<span class="pali m-text">Soḷasitthisahassāni,</span><br />
</p>
<p id="tha-ap409c32p2">
<span class="pali m-text">sabbālaṅkārabhūsitā;</span><br />
</p>
<p id="tha-ap409c32p3">
<span class="pali m-text">Vicittavatthābharaṇā,</span><br />
</p>
<p id="tha-ap409c32p4">
<span class="pali m-text">āmukkamaṇikuṇḍalā.</span><br />
</p>
<p id="tha-ap409c33p1">
<span class="pali m-text">Aḷārapamhā hasulā,</span><br />
</p>
<p id="tha-ap409c33p2">
<span class="pali m-text">susaññā tanumajjhimā;</span><br />
</p>
<p id="tha-ap409c33p3">
<span class="pali m-text">Parivāressantimaṁ niccaṁ,</span><br />
</p>
<p id="tha-ap409c33p4">
<span class="pali m-text">ratnapīṭhassidaṁ phalaṁ.</span><br />
</p>
<p id="tha-ap409c34p1">
<span class="pali m-text">Aṭṭhārase kappasate,</span><br />
</p>
<p id="tha-ap409c34p2">
<span class="pali m-text">gotamo nāma cakkhumā;</span><br />
</p>
<p id="tha-ap409c34p3">
<span class="pali m-text">Tamandhakāraṁ vidhamitvā,</span><br />
</p>
<p id="tha-ap409c34p4">
<span class="pali m-text">buddho loke bhavissati.</span><br />
</p>
<p id="tha-ap409c35p1">
<span class="pali m-text">Tassa dassanamāgamma,</span><br />
</p>
<p id="tha-ap409c35p2">
<span class="pali m-text">pabbajissatikiñcano;</span><br />
</p>
<p id="tha-ap409c35p3">
<span class="pali m-text">Tosayitvāna satthāraṁ,</span><br />
</p>
<p id="tha-ap409c35p4">
<span class="pali m-text">sāsanebhiramissati.</span><br />
</p>
<p id="tha-ap409c36p1">
<span class="pali m-text">Tassa dhammaṁ suṇitvāna,</span><br />
</p>
<p id="tha-ap409c36p2">
<span class="pali m-text">kilese ghātayissati;</span><br />
</p>
<p id="tha-ap409c36p3">
<span class="pali m-text">Sabbāsave pariññāya,</span><br />
</p>
<p id="tha-ap409c36p4">
<span class="pali m-text">nibbāyissatināsavo’.</span><br />
</p>
<p id="tha-ap409c37p1">
<span class="pali m-text">Vīriyaṁ me dhuradhorayhaṁ,</span><br />
</p>
<p id="tha-ap409c37p2">
<span class="pali m-text">yogakkhemādhivāhanaṁ;</span><br />
</p>
<p id="tha-ap409c37p3">
<span class="pali m-text">Uttamatthaṁ patthayanto,</span><br />
</p>
<p id="tha-ap409c37p4">
<span class="pali m-text">sāsane viharāmahaṁ.</span><br />
</p>
<p id="tha-ap409c38p1">
<span class="pali m-text">Idaṁ pacchimakaṁ mayhaṁ,</span><br />
</p>
<p id="tha-ap409c38p2">
<span class="pali m-text">carimo vattate bhavo;</span><br />
</p>
<p id="tha-ap409c38p3">
<span class="pali m-text">Sabbāsavā parikkhīṇā,</span><br />
</p>
<p id="tha-ap409c38p4">
<span class="pali m-text">natthi dāni punabbhavo.</span><br />
</p>
<p id="tha-ap409c39p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap409c39p2">
<span class="pali m-text">…pe…</span><br />
</p>
<p id="tha-ap409c39p3">
<span class="pali m-text">viharāmi anāsavo.</span><br />
</p>
<p id="tha-ap409c40p1">
<span class="pali m-text">Svāgataṁ vata me āsi,</span><br />
</p>
<p id="tha-ap409c40p2">
<span class="pali m-text">…pe…</span><br />
</p>
<p id="tha-ap409c40p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap409c41p1">
<span class="pali m-text">Paṭisambhidā catasso,</span><br />
</p>
<p id="tha-ap409c41p2">
<span class="pali m-text">…pe…</span><br />
</p>
<p id="tha-ap409c41p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap409c42p1">
<span class="pali m-text">Itthaṁ sudaṁ āyasmā hemako thero imā gāthāyo abhāsitthāti.</span><br />
</p>
<p id="tha-ap409c43p1">
<span class="pali m-text">Hemakattherassāpadānaṁ sattamaṁ.</span><br />
</p>
<p id="tha-ap409c43p2">
<span class="pali m-text">Sattarasamaṁ bhāṇavāraṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>