<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; mn &raquo; Majjhima Nikāya 132 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mny04oz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Majjhima Nikāya 132" />
  <meta name="twitter:title" content="Majjhima Nikāya 132" />
  <meta property="og:url" content="https://www.theravadan.org/pages/mny04oz.html" />
  <meta property="og:description" content="Translators: sujato Middle Discourses 132 Ānandabhaddekarattasutta Ānanda and One Fine Night Evaṁ me sutaṁ— So I have heard. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Tena kho pana samayena āyasmā ānando …" />
  <meta name="twitter:description" content="Translators: sujato Middle Discourses 132 Ānandabhaddekarattasutta Ānanda and One Fine Night Evaṁ me sutaṁ— So I have heard. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Tena kho pana samayena āyasmā ānando …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-mn-index.html">mn</a> &raquo;
          </span>
          Majjhima Nikāya 132
        </h1>
<!-- content -->
<p>Translators: <span class="m-text">sujato</span></p>
<p><span class="m-text">Middle Discourses 132</span></p>
<p id="mn132c0p2">
<span class="m-text m-primary">Ānandabhaddekarattasutta</span><br />
<span class="m-text">Ānanda and One Fine Night</span><br />
</p>
<p id="mn132c1p1">
<span class="m-text m-primary">Evaṁ me sutaṁ—</span><br />
<span class="m-text">So I have heard.</span><br />
</p>
<p id="mn132c1p2">
<span class="m-text m-primary">ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.</span><br />
<span class="m-text">At one time the Buddha was staying near Sāvatthī in Jeta’s Grove, Anāthapiṇḍika’s monastery.</span><br />
</p>
<p id="mn132c2p1">
<span class="m-text m-primary">Tena kho pana samayena āyasmā ānando upaṭṭhānasālāyaṁ bhikkhūnaṁ dhammiyā kathāya sandasseti samādapeti samuttejeti sampahaṁseti, bhaddekarattassa uddesañca vibhaṅgañca bhāsati.</span><br />
<span class="m-text">Now at that time Venerable Ānanda was educating, encouraging, firing up, and inspiring the mendicants in the assembly hall with a Dhamma talk on the topic of the recitation passage and analysis of One Fine Night.</span><br />
</p>
<p id="mn132c2p2">
<span class="m-text m-primary">Atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami; upasaṅkamitvā paññatte āsane nisīdi.</span><br />
<span class="m-text">Then in the late afternoon, the Buddha came out of retreat, went to the assembly hall, where he sat on the seat spread out,</span><br />
</p>
<p id="mn132c2p3">
<span class="m-text m-primary">Nisajja kho bhagavā bhikkhū āmantesi:</span><br />
<span class="m-text">and addressed the mendicants,</span><br />
</p>
<p id="mn132c2p4">
<span class="m-text m-primary">“ko nu kho, bhikkhave, upaṭṭhānasālāyaṁ bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsī”ti?</span><br />
<span class="m-text">“Who was inspiring the mendicants with a talk on the recitation passage and analysis of One Fine Night?”</span><br />
</p>
<p id="mn132c2p5">
<span class="m-text m-primary">“Āyasmā, bhante, ānando upaṭṭhānasālāyaṁ bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsī”ti.</span><br />
<span class="m-text">“It was Venerable Ānanda, sir.”</span><br />
</p>
<p id="mn132c2p6">
<span class="m-text m-primary">Atha kho bhagavā āyasmantaṁ ānandaṁ āmantesi:</span><br />
<span class="m-text">Then the Buddha said to Venerable Ānanda,</span><br />
</p>
<p id="mn132c2p7">
<span class="m-text m-primary">“yathā kathaṁ pana tvaṁ, ānanda, bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsī”ti?</span><br />
<span class="m-text">“But in what way were you inspiring the mendicants with a talk on the recitation passage and analysis of One Fine Night?”</span><br />
</p>
<p id="mn132c3p1">
<span class="m-text m-primary">“Evaṁ kho ahaṁ, bhante, bhikkhūnaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ, bhaddekarattassa uddesañca vibhaṅgañca abhāsiṁ—</span><br />
<span class="m-text">“I was doing so in this way, sir,” replied Ānanda.</span><br />
</p>
<p id="mn132c3p2">
<span class="m-text m-primary">Atītaṁ nānvāgameyya,</span><br />
</p>
<p id="mn132c3p3">
<span class="m-text m-primary">nappaṭikaṅkhe anāgataṁ;</span><br />
</p>
<p id="mn132c3p4">
<span class="m-text m-primary">Yadatītaṁ pahīnaṁ taṁ,</span><br />
</p>
<p id="mn132c3p5">
<span class="m-text m-primary">appattañca anāgataṁ.</span><br />
</p>
<p id="mn132c3p6">
<span class="m-text m-primary">Paccuppannañca yo dhammaṁ,</span><br />
</p>
<p id="mn132c3p7">
<span class="m-text m-primary">tattha tattha vipassati;</span><br />
</p>
<p id="mn132c3p8">
<span class="m-text m-primary">Asaṁhīraṁ asaṅkuppaṁ,</span><br />
</p>
<p id="mn132c3p9">
<span class="m-text m-primary">taṁ vidvā manubrūhaye.</span><br />
</p>
<p id="mn132c3p10">
<span class="m-text m-primary">Ajjeva kiccamātappaṁ,</span><br />
</p>
<p id="mn132c3p11">
<span class="m-text m-primary">ko jaññā maraṇaṁ suve;</span><br />
</p>
<p id="mn132c3p12">
<span class="m-text m-primary">Na hi no saṅgaraṁ tena,</span><br />
</p>
<p id="mn132c3p13">
<span class="m-text m-primary">mahāsenena maccunā.</span><br />
</p>
<p id="mn132c3p14">
<span class="m-text m-primary">Evaṁvihāriṁ ātāpiṁ,</span><br />
</p>
<p id="mn132c3p15">
<span class="m-text m-primary">ahorattamatanditaṁ;</span><br />
</p>
<p id="mn132c3p16">
<span class="m-text m-primary">Taṁ ve bhaddekarattoti,</span><br />
</p>
<p id="mn132c3p17">
<span class="m-text m-primary">santo ācikkhate muni.</span><br />
</p>
<p id="mn132c4p1">
<span class="m-text m-primary">‘Kathañca, āvuso, atītaṁ anvāgameti?</span><br />
<span class="m-text">(And he went on to repeat the verses and analysis as in the previous discourse, MN 131.)</span><br />
</p>
<p id="mn132c4p2">
<span class="m-text m-primary">Evaṁrūpo ahosiṁ atītamaddhānanti tattha nandiṁ samanvāneti, evaṁvedano ahosiṁ atītamaddhānanti tattha nandiṁ samanvāneti, evaṁsañño ahosiṁ atītamaddhānanti tattha nandiṁ samanvāneti, evaṁsaṅkhāro ahosiṁ atītamaddhānanti tattha nandiṁ samanvāneti, evaṁviññāṇo ahosiṁ atītamaddhānanti tattha nandiṁ samanvāneti—</span><br />
</p>
<p id="mn132c4p3">
<span class="m-text m-primary">evaṁ kho, āvuso, atītaṁ anvāgameti.</span><br />
</p>
<p id="mn132c5p1">
<span class="m-text m-primary">Kathañca, āvuso, atītaṁ nānvāgameti?</span><br />
</p>
<p id="mn132c5p2">
<span class="m-text m-primary">Evaṁrūpo ahosiṁ atītamaddhānanti tattha nandiṁ na samanvāneti, evaṁvedano ahosiṁ atītamaddhānanti tattha nandiṁ na samanvāneti, evaṁsañño ahosiṁ atītamaddhānanti tattha nandiṁ na samanvāneti, evaṁsaṅkhāro ahosiṁ atītamaddhānanti tattha nandiṁ na samanvāneti, evaṁviññāṇo ahosiṁ atītamaddhānanti tattha nandiṁ na samanvāneti—</span><br />
</p>
<p id="mn132c5p3">
<span class="m-text m-primary">evaṁ kho, āvuso, atītaṁ nānvāgameti.</span><br />
</p>
<p id="mn132c6p1">
<span class="m-text m-primary">Kathañca, āvuso, anāgataṁ paṭikaṅkhati?</span><br />
</p>
<p id="mn132c6p2">
<span class="m-text m-primary">Evaṁrūpo siyaṁ anāgatamaddhānanti tattha nandiṁ samanvāneti, evaṁvedano siyaṁ …pe…</span><br />
</p>
<p id="mn132c6p3">
<span class="m-text m-primary">evaṁsañño siyaṁ …</span><br />
</p>
<p id="mn132c6p4">
<span class="m-text m-primary">evaṁsaṅkhāro siyaṁ …</span><br />
</p>
<p id="mn132c6p5">
<span class="m-text m-primary">evaṁviññāṇo siyaṁ anāgatamaddhānanti tattha nandiṁ samanvāneti—</span><br />
</p>
<p id="mn132c6p6">
<span class="m-text m-primary">evaṁ kho, āvuso, anāgataṁ paṭikaṅkhati.</span><br />
</p>
<p id="mn132c7p1">
<span class="m-text m-primary">Kathañca, āvuso, anāgataṁ nappaṭikaṅkhati?</span><br />
</p>
<p id="mn132c7p2">
<span class="m-text m-primary">Evaṁrūpo siyaṁ anāgatamaddhānanti tattha nandiṁ na samanvāneti, evaṁvedano siyaṁ …pe…</span><br />
</p>
<p id="mn132c7p3">
<span class="m-text m-primary">evaṁsañño siyaṁ …</span><br />
</p>
<p id="mn132c7p4">
<span class="m-text m-primary">evaṁsaṅkhāro siyaṁ …</span><br />
</p>
<p id="mn132c7p5">
<span class="m-text m-primary">evaṁviññāṇo siyaṁ anāgatamaddhānanti tattha nandiṁ na samanvāneti—</span><br />
</p>
<p id="mn132c7p6">
<span class="m-text m-primary">evaṁ kho, āvuso, anāgataṁ nappaṭikaṅkhati.</span><br />
</p>
<p id="mn132c8p1">
<span class="m-text m-primary">Kathañca, āvuso, paccuppannesu dhammesu saṁhīrati?</span><br />
</p>
<p id="mn132c8p2">
<span class="m-text m-primary">Idha, āvuso, assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto</span><br />
</p>
<p id="mn132c8p3">
<span class="m-text m-primary">rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ;</span><br />
</p>
<p id="mn132c8p4">
<span class="m-text m-primary">vedanaṁ …</span><br />
</p>
<p id="mn132c8p5">
<span class="m-text m-primary">saññaṁ …</span><br />
</p>
<p id="mn132c8p6">
<span class="m-text m-primary">saṅkhāre …</span><br />
</p>
<p id="mn132c8p7">
<span class="m-text m-primary">viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ—</span><br />
</p>
<p id="mn132c8p8">
<span class="m-text m-primary">evaṁ kho, āvuso, paccuppannesu dhammesu saṁhīrati.</span><br />
</p>
<p id="mn132c9p1">
<span class="m-text m-primary">Kathañca, āvuso, paccuppannesu dhammesu na saṁhīrati?</span><br />
</p>
<p id="mn132c9p2">
<span class="m-text m-primary">Idha, āvuso, sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto</span><br />
</p>
<p id="mn132c9p3">
<span class="m-text m-primary">na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ;</span><br />
</p>
<p id="mn132c9p4">
<span class="m-text m-primary">na vedanaṁ …</span><br />
</p>
<p id="mn132c9p5">
<span class="m-text m-primary">na saññaṁ …</span><br />
</p>
<p id="mn132c9p6">
<span class="m-text m-primary">na saṅkhāre …</span><br />
</p>
<p id="mn132c9p7">
<span class="m-text m-primary">na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ—</span><br />
</p>
<p id="mn132c9p8">
<span class="m-text m-primary">evaṁ kho, āvuso, paccuppannesu dhammesu na saṁhīrati.</span><br />
</p>
<p id="mn132c10p1">
<span class="m-text m-primary">Atītaṁ nānvāgameyya,</span><br />
</p>
<p id="mn132c10p2">
<span class="m-text m-primary">nappaṭikaṅkhe anāgataṁ;</span><br />
</p>
<p id="mn132c10p3">
<span class="m-text m-primary">Yadatītaṁ pahīnaṁ taṁ,</span><br />
</p>
<p id="mn132c10p4">
<span class="m-text m-primary">appattañca anāgataṁ.</span><br />
</p>
<p id="mn132c10p5">
<span class="m-text m-primary">Paccuppannañca yo dhammaṁ,</span><br />
</p>
<p id="mn132c10p6">
<span class="m-text m-primary">tattha tattha vipassati;</span><br />
</p>
<p id="mn132c10p7">
<span class="m-text m-primary">Asaṁhīraṁ asaṅkuppaṁ,</span><br />
</p>
<p id="mn132c10p8">
<span class="m-text m-primary">taṁ vidvā manubrūhaye.</span><br />
</p>
<p id="mn132c10p9">
<span class="m-text m-primary">Ajjeva kiccamātappaṁ,</span><br />
</p>
<p id="mn132c10p10">
<span class="m-text m-primary">ko jaññā maraṇaṁ suve;</span><br />
</p>
<p id="mn132c10p11">
<span class="m-text m-primary">Na hi no saṅgaraṁ tena,</span><br />
</p>
<p id="mn132c10p12">
<span class="m-text m-primary">mahāsenena maccunā.</span><br />
</p>
<p id="mn132c10p13">
<span class="m-text m-primary">Evaṁvihāriṁ ātāpiṁ,</span><br />
</p>
<p id="mn132c10p14">
<span class="m-text m-primary">ahorattamatanditaṁ;</span><br />
</p>
<p id="mn132c10p15">
<span class="m-text m-primary">Taṁ ve bhaddekarattoti,</span><br />
</p>
<p id="mn132c10p16">
<span class="m-text m-primary">santo ācikkhate munī’ti.</span><br />
</p>
<p id="mn132c11p1">
<span class="m-text m-primary">Evaṁ kho ahaṁ, bhante, bhikkhūnaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ, bhaddekarattassa uddesañca vibhaṅgañca abhāsin”ti.</span><br />
<span class="m-text">“That’s how I was inspiring the mendicants with a talk on the recitation passage and analysis of One Fine Night.”</span><br />
</p>
<p id="mn132c11p2">
<span class="m-text m-primary">“Sādhu sādhu, ānanda.</span><br />
<span class="m-text">“Good, good, Ānanda.</span><br />
</p>
<p id="mn132c11p3">
<span class="m-text m-primary">Sādhu kho tvaṁ, ānanda, bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsi:</span><br />
<span class="m-text">It’s good that you were inspiring the mendicants with a talk on the recitation passage and analysis of One Fine Night.”</span><br />
</p>
<p id="mn132c12p1">
<span class="m-text m-primary">‘Atītaṁ nānvāgameyya,</span><br />
</p>
<p id="mn132c12p2">
<span class="m-text m-primary">…pe…</span><br />
</p>
<p id="mn132c12p3">
<span class="m-text m-primary">Taṁ ve bhaddekarattoti,</span><br />
</p>
<p id="mn132c12p4">
<span class="m-text m-primary">santo ācikkhate munī’ti.</span><br />
</p>
<p id="mn132c13-19p1">
<span class="m-text m-primary">Kathañca, ānanda, atītaṁ anvāgameti …pe…</span><br />
<span class="m-text">(And the Buddha repeated the verses and analysis once more.)</span><br />
</p>
<p id="mn132c13-19p2">
<span class="m-text m-primary">evaṁ kho, ānanda, atītaṁ anvāgameti.</span><br />
</p>
<p id="mn132c13-19p3">
<span class="m-text m-primary">Kathañca, ānanda, atītaṁ nānvāgameti …pe…</span><br />
</p>
<p id="mn132c13-19p4">
<span class="m-text m-primary">evaṁ kho, ānanda, atītaṁ nānvāgameti.</span><br />
</p>
<p id="mn132c13-19p5">
<span class="m-text m-primary">Kathañca, ānanda, anāgataṁ paṭikaṅkhati …pe…</span><br />
</p>
<p id="mn132c13-19p6">
<span class="m-text m-primary">evaṁ kho, ānanda, anāgataṁ paṭikaṅkhati.</span><br />
</p>
<p id="mn132c13-19p7">
<span class="m-text m-primary">Kathañca, ānanda, anāgataṁ nappaṭikaṅkhati …pe…</span><br />
</p>
<p id="mn132c13-19p8">
<span class="m-text m-primary">evaṁ kho, ānanda, anāgataṁ nappaṭikaṅkhati.</span><br />
</p>
<p id="mn132c13-19p9">
<span class="m-text m-primary">Kathañca, ānanda, paccuppannesu dhammesu saṁhīrati …pe…</span><br />
</p>
<p id="mn132c13-19p10">
<span class="m-text m-primary">evaṁ kho, ānanda, paccuppannesu dhammesu saṁhīrati.</span><br />
</p>
<p id="mn132c13-19p11">
<span class="m-text m-primary">Kathañca, ānanda, paccuppannesu dhammesu na saṁhīrati …pe…</span><br />
</p>
<p id="mn132c13-19p12">
<span class="m-text m-primary">evaṁ kho, ānanda, paccuppannesu dhammesu na saṁhīrati.</span><br />
</p>
<p id="mn132c13-19p13">
<span class="m-text m-primary">‘Atītaṁ nānvāgameyya,</span><br />
</p>
<p id="mn132c13-19p14">
<span class="m-text m-primary">…pe…</span><br />
</p>
<p id="mn132c13-19p15">
<span class="m-text m-primary">Taṁ ve bhaddekarattoti,</span><br />
</p>
<p id="mn132c13-19p16">
<span class="m-text m-primary">santo ācikkhate munī’”ti.</span><br />
</p>
<p id="mn132c13-19p17">
<span class="m-text m-primary">Idamavoca bhagavā.</span><br />
<span class="m-text">That is what the Buddha said.</span><br />
</p>
<p id="mn132c13-19p18">
<span class="m-text m-primary">Attamano āyasmā ānando bhagavato bhāsitaṁ abhinandīti.</span><br />
<span class="m-text">Satisfied, Venerable Ānanda was happy with what the Buddha said.</span><br />
</p>
<p id="mn132c13-19p19">
<span class="m-text m-primary">Ānandabhaddekarattasuttaṁ niṭṭhitaṁ dutiyaṁ.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>