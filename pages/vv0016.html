<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vv0016.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/vv0015.html">Previous</a></div>
<div class="m-col-s-6 m-text-right">
<a href="https://www.theravadan.org/pages/vv0017.html">Next</a></div>
</div>
<p id="vv16c0p2">
<span class="pali m-text">Itthivimāna</span><br />
</p>
<p id="vv16c0p3">
<span class="pali m-text">Pīṭhavagga</span><br />
</p>
<section id="sirimavimanavatthu">
<span id="vv16c0p4"></span><h2><span class="pali m-text">16. Sirimāvimānavatthu</span></h2>
<p id="vv16c1p1">
<span class="pali m-text">“Yuttā ca te paramaalaṅkatā hayā,</span><br />
</p>
<p id="vv16c1p2">
<span class="pali m-text">Adhomukhā aghasigamā balī javā;</span><br />
</p>
<p id="vv16c1p3">
<span class="pali m-text">Abhinimmitā pañcarathāsatā ca te,</span><br />
</p>
<p id="vv16c1p4">
<span class="pali m-text">Anventi taṁ sārathicoditā hayā.</span><br />
</p>
<p id="vv16c2p1">
<span class="pali m-text">Sā tiṭṭhasi rathavare alaṅkatā,</span><br />
</p>
<p id="vv16c2p2">
<span class="pali m-text">Obhāsayaṁ jalamiva joti pāvako;</span><br />
</p>
<p id="vv16c2p3">
<span class="pali m-text">Pucchāmi taṁ varatanu anomadassane,</span><br />
</p>
<p id="vv16c2p4">
<span class="pali m-text">Kasmā nu kāyā anadhivaraṁ upāgami”.</span><br />
</p>
<p id="vv16c3p1">
<span class="pali m-text">“Kāmaggapattānaṁ yamāhunuttaraṁ,</span><br />
</p>
<p id="vv16c3p2">
<span class="pali m-text">Nimmāya nimmāya ramanti devatā;</span><br />
</p>
<p id="vv16c3p3">
<span class="pali m-text">Tasmā kāyā accharā kāmavaṇṇinī,</span><br />
</p>
<p id="vv16c3p4">
<span class="pali m-text">Idhāgatā anadhivaraṁ namassituṁ”.</span><br />
</p>
<p id="vv16c4p1">
<span class="pali m-text">“Kiṁ tvaṁ pure sucaritamācarīdha,</span><br />
</p>
<p id="vv16c4p2">
<span class="pali m-text">Kenacchasi tvaṁ amitayasā sukhedhitā;</span><br />
</p>
<p id="vv16c4p3">
<span class="pali m-text">Iddhī ca te anadhivarā vihaṅgamā,</span><br />
</p>
<p id="vv16c4p4">
<span class="pali m-text">Vaṇṇo ca te dasa disā virocati.</span><br />
</p>
<p id="vv16c5p1">
<span class="pali m-text">Devehi tvaṁ parivutā sakkatā casi,</span><br />
</p>
<p id="vv16c5p2">
<span class="pali m-text">Kuto cutā sugatigatāsi devate;</span><br />
</p>
<p id="vv16c5p3">
<span class="pali m-text">Kassa vā tvaṁ vacanakarānusāsaniṁ,</span><br />
</p>
<p id="vv16c5p4">
<span class="pali m-text">Ācikkha me tvaṁ yadi buddhasāvikā”ti.</span><br />
</p>
<p id="vv16c6p1">
<span class="pali m-text">“Nagantare nagaravare sumāpite,</span><br />
</p>
<p id="vv16c6p2">
<span class="pali m-text">Paricārikā rājavarassa sirimato;</span><br />
</p>
<p id="vv16c6p3">
<span class="pali m-text">Nacce gīte paramasusikkhitā ahuṁ,</span><br />
</p>
<p id="vv16c6p4">
<span class="pali m-text">Sirimāti maṁ rājagahe avediṁsu.</span><br />
</p>
<p id="vv16c7p1">
<span class="pali m-text">Buddho ca me isinisabho vināyako,</span><br />
</p>
<p id="vv16c7p2">
<span class="pali m-text">Adesayī samudayadukkhaniccataṁ;</span><br />
</p>
<p id="vv16c7p3">
<span class="pali m-text">Asaṅkhataṁ dukkhanirodhasassataṁ,</span><br />
</p>
<p id="vv16c7p4">
<span class="pali m-text">Maggañcimaṁ akuṭilamañjasaṁ sivaṁ.</span><br />
</p>
<p id="vv16c8p1">
<span class="pali m-text">Sutvānahaṁ amatapadaṁ asaṅkhataṁ,</span><br />
</p>
<p id="vv16c8p2">
<span class="pali m-text">Tathāgatassanadhivarassa sāsanaṁ;</span><br />
</p>
<p id="vv16c8p3">
<span class="pali m-text">Sīlesvahaṁ paramasusaṁvutā ahuṁ,</span><br />
</p>
<p id="vv16c8p4">
<span class="pali m-text">Dhamme ṭhitā naravarabuddhadesite.</span><br />
</p>
<p id="vv16c9p1">
<span class="pali m-text">Ñatvānahaṁ virajapadaṁ asaṅkhataṁ,</span><br />
</p>
<p id="vv16c9p2">
<span class="pali m-text">Tathāgatenanadhivarena desitaṁ;</span><br />
</p>
<p id="vv16c9p3">
<span class="pali m-text">Tatthevahaṁ samathasamādhimāphusiṁ,</span><br />
</p>
<p id="vv16c9p4">
<span class="pali m-text">Sāyeva me paramaniyāmatā ahu.</span><br />
</p>
<p id="vv16c10p1">
<span class="pali m-text">Laddhānahaṁ amatavaraṁ visesanaṁ,</span><br />
</p>
<p id="vv16c10p2">
<span class="pali m-text">Ekaṁsikā abhisamaye visesiya;</span><br />
</p>
<p id="vv16c10p3">
<span class="pali m-text">Asaṁsayā bahujanapūjitā ahaṁ,</span><br />
</p>
<p id="vv16c10p4">
<span class="pali m-text">Khiḍḍāratiṁ paccanubhomanappakaṁ.</span><br />
</p>
<p id="vv16c11p1">
<span class="pali m-text">Evaṁ ahaṁ amatadasamhi devatā,</span><br />
</p>
<p id="vv16c11p2">
<span class="pali m-text">Tathāgatassanadhivarassa sāvikā;</span><br />
</p>
<p id="vv16c11p3">
<span class="pali m-text">Dhammaddasā paṭhamaphale patiṭṭhitā,</span><br />
</p>
<p id="vv16c11p4">
<span class="pali m-text">Sotāpannā na ca pana matthi duggati.</span><br />
</p>
<p id="vv16c12p1">
<span class="pali m-text">Sā vandituṁ anadhivaraṁ upāgamiṁ,</span><br />
</p>
<p id="vv16c12p2">
<span class="pali m-text">Pāsādike kusalarate ca bhikkhavo;</span><br />
</p>
<p id="vv16c12p3">
<span class="pali m-text">Namassituṁ samaṇasamāgamaṁ sivaṁ,</span><br />
</p>
<p id="vv16c12p4">
<span class="pali m-text">Sagāravā sirimato dhammarājino.</span><br />
</p>
<p id="vv16c13p1">
<span class="pali m-text">Disvā muniṁ muditamanamhi pīṇitā,</span><br />
</p>
<p id="vv16c13p2">
<span class="pali m-text">Tathāgataṁ naravaradammasārathiṁ;</span><br />
</p>
<p id="vv16c13p3">
<span class="pali m-text">Taṇhacchidaṁ kusalarataṁ vināyakaṁ,</span><br />
</p>
<p id="vv16c13p4">
<span class="pali m-text">Vandāmahaṁ paramahitānukampakan”ti.</span><br />
</p>
<p id="vv16c14p1">
<span class="pali m-text">Sirimāvimānaṁ soḷasamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>