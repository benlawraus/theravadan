<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/thi-apy00uz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://theravadan.org/pages/thi-apy00uz.html" />
  <meta property="og:description" content="Kuṇḍalakesīvagga 4. Sakulātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Hitāya sabbasattānaṁ, sukhāya vadataṁ varo; Atthāya purisājañño, paṭipanno sadevake. Yasaggapatto sirimā, kittivaṇṇagato jino; Pūjito sabbalokassa, disāsabbāsu vissuto. Uttiṇṇavicikiccho so, vītivattakathaṅkatho; Sampuṇṇamanasaṅkappo, patto sambodhimuttamaṁ. Anuppannassa maggassa, uppādetā naruttamo; Anakkhātañca akkhāsi, asañjātañca …" />
  <meta name="twitter:description" content="Kuṇḍalakesīvagga 4. Sakulātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Hitāya sabbasattānaṁ, sukhāya vadataṁ varo; Atthāya purisājañño, paṭipanno sadevake. Yasaggapatto sirimā, kittivaṇṇagato jino; Pūjito sabbalokassa, disāsabbāsu vissuto. Uttiṇṇavicikiccho so, vītivattakathaṅkatho; Sampuṇṇamanasaṅkappo, patto sambodhimuttamaṁ. Anuppannassa maggassa, uppādetā naruttamo; Anakkhātañca akkhāsi, asañjātañca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="sakulatheriapadana">
<h3><a href="#sakulatheriapadana">4. Sakulātherīapadāna</a></h3>
<p id="thi-ap24c1p1">
<span class="m-text m-primary">“Padumuttaro nāma jino,</span><br />
</p>
<p id="thi-ap24c1p2">
<span class="m-text m-primary">sabbadhammāna pāragū;</span><br />
</p>
<p id="thi-ap24c1p3">
<span class="m-text m-primary">Ito satasahassamhi,</span><br />
</p>
<p id="thi-ap24c1p4">
<span class="m-text m-primary">kappe uppajji nāyako.</span><br />
</p>
<p id="thi-ap24c2p1">
<span class="m-text m-primary">Hitāya sabbasattānaṁ,</span><br />
</p>
<p id="thi-ap24c2p2">
<span class="m-text m-primary">sukhāya vadataṁ varo;</span><br />
</p>
<p id="thi-ap24c2p3">
<span class="m-text m-primary">Atthāya purisājañño,</span><br />
</p>
<p id="thi-ap24c2p4">
<span class="m-text m-primary">paṭipanno sadevake.</span><br />
</p>
<p id="thi-ap24c3p1">
<span class="m-text m-primary">Yasaggapatto sirimā,</span><br />
</p>
<p id="thi-ap24c3p2">
<span class="m-text m-primary">kittivaṇṇagato jino;</span><br />
</p>
<p id="thi-ap24c3p3">
<span class="m-text m-primary">Pūjito sabbalokassa,</span><br />
</p>
<p id="thi-ap24c3p4">
<span class="m-text m-primary">disāsabbāsu vissuto.</span><br />
</p>
<p id="thi-ap24c4p1">
<span class="m-text m-primary">Uttiṇṇavicikiccho so,</span><br />
</p>
<p id="thi-ap24c4p2">
<span class="m-text m-primary">vītivattakathaṅkatho;</span><br />
</p>
<p id="thi-ap24c4p3">
<span class="m-text m-primary">Sampuṇṇamanasaṅkappo,</span><br />
</p>
<p id="thi-ap24c4p4">
<span class="m-text m-primary">patto sambodhimuttamaṁ.</span><br />
</p>
<p id="thi-ap24c5p1">
<span class="m-text m-primary">Anuppannassa maggassa,</span><br />
</p>
<p id="thi-ap24c5p2">
<span class="m-text m-primary">uppādetā naruttamo;</span><br />
</p>
<p id="thi-ap24c5p3">
<span class="m-text m-primary">Anakkhātañca akkhāsi,</span><br />
</p>
<p id="thi-ap24c5p4">
<span class="m-text m-primary">asañjātañca sañjanī.</span><br />
</p>
<p id="thi-ap24c6p1">
<span class="m-text m-primary">Maggaññū ca maggavidū,</span><br />
</p>
<p id="thi-ap24c6p2">
<span class="m-text m-primary">maggakkhāyī narāsabho;</span><br />
</p>
<p id="thi-ap24c6p3">
<span class="m-text m-primary">Maggassa kusalo satthā,</span><br />
</p>
<p id="thi-ap24c6p4">
<span class="m-text m-primary">sārathīnaṁ varuttamo.</span><br />
</p>
<p id="thi-ap24c7p1">
<span class="m-text m-primary">Mahākāruṇiko satthā,</span><br />
</p>
<p id="thi-ap24c7p2">
<span class="m-text m-primary">dhammaṁ desesi nāyako;</span><br />
</p>
<p id="thi-ap24c7p3">
<span class="m-text m-primary">Nimugge kāmapaṅkamhi,</span><br />
</p>
<p id="thi-ap24c7p4">
<span class="m-text m-primary">samuddharati pāṇine.</span><br />
</p>
<p id="thi-ap24c8p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="thi-ap24c8p2">
<span class="m-text m-primary">jātā khattiyanandanā;</span><br />
</p>
<p id="thi-ap24c8p3">
<span class="m-text m-primary">Surūpā sadhanā cāpi,</span><br />
</p>
<p id="thi-ap24c8p4">
<span class="m-text m-primary">dayitā ca sirīmatī.</span><br />
</p>
<p id="thi-ap24c9p1">
<span class="m-text m-primary">Ānandassa mahārañño,</span><br />
</p>
<p id="thi-ap24c9p2">
<span class="m-text m-primary">dhītā paramasobhaṇā;</span><br />
</p>
<p id="thi-ap24c9p3">
<span class="m-text m-primary">Vemātā bhaginī cāpi,</span><br />
</p>
<p id="thi-ap24c9p4">
<span class="m-text m-primary">padumuttaranāmino.</span><br />
</p>
<p id="thi-ap24c10p1">
<span class="m-text m-primary">Rājakaññāhi sahitā,</span><br />
</p>
<p id="thi-ap24c10p2">
<span class="m-text m-primary">sabbābharaṇabhūsitā;</span><br />
</p>
<p id="thi-ap24c10p3">
<span class="m-text m-primary">Upāgamma mahāvīraṁ,</span><br />
</p>
<p id="thi-ap24c10p4">
<span class="m-text m-primary">assosiṁ dhammadesanaṁ.</span><br />
</p>
<p id="thi-ap24c11p1">
<span class="m-text m-primary">Tadā hi so lokagaru,</span><br />
</p>
<p id="thi-ap24c11p2">
<span class="m-text m-primary">bhikkhuniṁ dibbacakkhukaṁ;</span><br />
</p>
<p id="thi-ap24c11p3">
<span class="m-text m-primary">Kittayaṁ parisāmajjhe,</span><br />
</p>
<p id="thi-ap24c11p4">
<span class="m-text m-primary">aggaṭṭhāne ṭhapesi taṁ.</span><br />
</p>
<p id="thi-ap24c12p1">
<span class="m-text m-primary">Suṇitvā tamahaṁ haṭṭhā,</span><br />
</p>
<p id="thi-ap24c12p2">
<span class="m-text m-primary">dānaṁ datvāna satthuno;</span><br />
</p>
<p id="thi-ap24c12p3">
<span class="m-text m-primary">Pūjitvāna ca sambuddhaṁ,</span><br />
</p>
<p id="thi-ap24c12p4">
<span class="m-text m-primary">dibbacakkhuṁ apatthayiṁ.</span><br />
</p>
<p id="thi-ap24c13p1">
<span class="m-text m-primary">Tato avoca maṁ satthā,</span><br />
</p>
<p id="thi-ap24c13p2">
<span class="m-text m-primary">‘nande lacchasi patthitaṁ;</span><br />
</p>
<p id="thi-ap24c13p3">
<span class="m-text m-primary">Padīpadhammadānānaṁ,</span><br />
</p>
<p id="thi-ap24c13p4">
<span class="m-text m-primary">phalametaṁ sunicchitaṁ.</span><br />
</p>
<p id="thi-ap24c14p1">
<span class="m-text m-primary">Satasahassito kappe,</span><br />
</p>
<p id="thi-ap24c14p2">
<span class="m-text m-primary">okkākakulasambhavo;</span><br />
</p>
<p id="thi-ap24c14p3">
<span class="m-text m-primary">Gotamo nāma gottena,</span><br />
</p>
<p id="thi-ap24c14p4">
<span class="m-text m-primary">satthā loke bhavissati.</span><br />
</p>
<p id="thi-ap24c15p1">
<span class="m-text m-primary">Tassa dhammesu dāyādā,</span><br />
</p>
<p id="thi-ap24c15p2">
<span class="m-text m-primary">orasā dhammanimmitā;</span><br />
</p>
<p id="thi-ap24c15p3">
<span class="m-text m-primary">Sakulā nāma nāmena,</span><br />
</p>
<p id="thi-ap24c15p4">
<span class="m-text m-primary">hessati satthu sāvikā’.</span><br />
</p>
<p id="thi-ap24c16p1">
<span class="m-text m-primary">Tena kammena sukatena,</span><br />
</p>
<p id="thi-ap24c16p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap24c16p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap24c16p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap24c17p1">
<span class="m-text m-primary">Imamhi bhaddake kappe,</span><br />
</p>
<p id="thi-ap24c17p2">
<span class="m-text m-primary">brahmabandhu mahāyaso;</span><br />
</p>
<p id="thi-ap24c17p3">
<span class="m-text m-primary">Kassapo nāma gottena,</span><br />
</p>
<p id="thi-ap24c17p4">
<span class="m-text m-primary">uppajji vadataṁ varo.</span><br />
</p>
<p id="thi-ap24c18p1">
<span class="m-text m-primary">Paribbājakinī āsiṁ,</span><br />
</p>
<p id="thi-ap24c18p2">
<span class="m-text m-primary">tadāhaṁ ekacārinī;</span><br />
</p>
<p id="thi-ap24c18p3">
<span class="m-text m-primary">Bhikkhāya vicaritvāna,</span><br />
</p>
<p id="thi-ap24c18p4">
<span class="m-text m-primary">alabhiṁ telamattakaṁ.</span><br />
</p>
<p id="thi-ap24c19p1">
<span class="m-text m-primary">Tena dīpaṁ padīpetvā,</span><br />
</p>
<p id="thi-ap24c19p2">
<span class="m-text m-primary">upaṭṭhiṁ sabbasaṁvariṁ;</span><br />
</p>
<p id="thi-ap24c19p3">
<span class="m-text m-primary">Cetiyaṁ dvipadaggassa,</span><br />
</p>
<p id="thi-ap24c19p4">
<span class="m-text m-primary">vippasannena cetasā.</span><br />
</p>
<p id="thi-ap24c20p1">
<span class="m-text m-primary">Tena kammena sukatena,</span><br />
</p>
<p id="thi-ap24c20p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap24c20p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap24c20p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap24c21p1">
<span class="m-text m-primary">Yattha yatthūpapajjāmi,</span><br />
</p>
<p id="thi-ap24c21p2">
<span class="m-text m-primary">tassa kammassa vāhasā;</span><br />
</p>
<p id="thi-ap24c21p3">
<span class="m-text m-primary">Pajjalanti mahādīpā,</span><br />
</p>
<p id="thi-ap24c21p4">
<span class="m-text m-primary">tattha tattha gatāya me.</span><br />
</p>
<p id="thi-ap24c22p1">
<span class="m-text m-primary">Tirokuṭṭaṁ tiroselaṁ,</span><br />
</p>
<p id="thi-ap24c22p2">
<span class="m-text m-primary">samatiggayha pabbataṁ;</span><br />
</p>
<p id="thi-ap24c22p3">
<span class="m-text m-primary">Passāmahaṁ yadicchāmi,</span><br />
</p>
<p id="thi-ap24c22p4">
<span class="m-text m-primary">dīpadānassidaṁ phalaṁ.</span><br />
</p>
<p id="thi-ap24c23p1">
<span class="m-text m-primary">Visuddhanayanā homi,</span><br />
</p>
<p id="thi-ap24c23p2">
<span class="m-text m-primary">yasasā ca jalāmahaṁ;</span><br />
</p>
<p id="thi-ap24c23p3">
<span class="m-text m-primary">Saddhāpaññāvatī ceva,</span><br />
</p>
<p id="thi-ap24c23p4">
<span class="m-text m-primary">dīpadānassidaṁ phalaṁ.</span><br />
</p>
<p id="thi-ap24c24p1">
<span class="m-text m-primary">Pacchime ca bhave dāni,</span><br />
</p>
<p id="thi-ap24c24p2">
<span class="m-text m-primary">jātā vippakule ahaṁ;</span><br />
</p>
<p id="thi-ap24c24p3">
<span class="m-text m-primary">Pahūtadhanadhaññamhi,</span><br />
</p>
<p id="thi-ap24c24p4">
<span class="m-text m-primary">mudite rājapūjite.</span><br />
</p>
<p id="thi-ap24c25p1">
<span class="m-text m-primary">Ahaṁ sabbaṅgasampannā,</span><br />
</p>
<p id="thi-ap24c25p2">
<span class="m-text m-primary">sabbābharaṇabhūsitā;</span><br />
</p>
<p id="thi-ap24c25p3">
<span class="m-text m-primary">Purappavese sugataṁ,</span><br />
</p>
<p id="thi-ap24c25p4">
<span class="m-text m-primary">vātapāne ṭhitā ahaṁ.</span><br />
</p>
<p id="thi-ap24c26p1">
<span class="m-text m-primary">Disvā jalantaṁ yasasā,</span><br />
</p>
<p id="thi-ap24c26p2">
<span class="m-text m-primary">devamanussasakkataṁ;</span><br />
</p>
<p id="thi-ap24c26p3">
<span class="m-text m-primary">Anubyañjanasampannaṁ,</span><br />
</p>
<p id="thi-ap24c26p4">
<span class="m-text m-primary">lakkhaṇehi vibhūsitaṁ.</span><br />
</p>
<p id="thi-ap24c27p1">
<span class="m-text m-primary">Udaggacittā sumanā,</span><br />
</p>
<p id="thi-ap24c27p2">
<span class="m-text m-primary">pabbajjaṁ samarocayiṁ;</span><br />
</p>
<p id="thi-ap24c27p3">
<span class="m-text m-primary">Na cireneva kālena,</span><br />
</p>
<p id="thi-ap24c27p4">
<span class="m-text m-primary">arahattamapāpuṇiṁ.</span><br />
</p>
<p id="thi-ap24c28p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap24c28p2">
<span class="m-text m-primary">dibbāya sotadhātuyā;</span><br />
</p>
<p id="thi-ap24c28p3">
<span class="m-text m-primary">Paracittāni jānāmi,</span><br />
</p>
<p id="thi-ap24c28p4">
<span class="m-text m-primary">satthusāsanakārikā.</span><br />
</p>
<p id="thi-ap24c29p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap24c29p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap24c29p3">
<span class="m-text m-primary">Khepetvā āsave sabbe,</span><br />
</p>
<p id="thi-ap24c29p4">
<span class="m-text m-primary">visuddhāsiṁ sunimmalā.</span><br />
</p>
<p id="thi-ap24c30p1">
<span class="m-text m-primary">Pariciṇṇo mayā satthā,</span><br />
</p>
<p id="thi-ap24c30p2">
<span class="m-text m-primary">kataṁ buddhassa sāsanaṁ;</span><br />
</p>
<p id="thi-ap24c30p3">
<span class="m-text m-primary">Ohito garuko bhāro,</span><br />
</p>
<p id="thi-ap24c30p4">
<span class="m-text m-primary">bhavanetti samūhatā.</span><br />
</p>
<p id="thi-ap24c31p1">
<span class="m-text m-primary">Yassatthāya pabbajitā,</span><br />
</p>
<p id="thi-ap24c31p2">
<span class="m-text m-primary">agārasmānagāriyaṁ;</span><br />
</p>
<p id="thi-ap24c31p3">
<span class="m-text m-primary">So me attho anuppatto,</span><br />
</p>
<p id="thi-ap24c31p4">
<span class="m-text m-primary">sabbasaṁyojanakkhayo.</span><br />
</p>
<p id="thi-ap24c32p1">
<span class="m-text m-primary">Tato mahākāruṇiko,</span><br />
</p>
<p id="thi-ap24c32p2">
<span class="m-text m-primary">etadagge ṭhapesi maṁ;</span><br />
</p>
<p id="thi-ap24c32p3">
<span class="m-text m-primary">Dibbacakkhukānaṁ aggā,</span><br />
</p>
<p id="thi-ap24c32p4">
<span class="m-text m-primary">sakulāti naruttamo.</span><br />
</p>
<p id="thi-ap24c33p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap24c33p2">
<span class="m-text m-primary">…pe…</span><br />
</p>
<p id="thi-ap24c33p3">
<span class="m-text m-primary">viharāmi anāsavā.</span><br />
</p>
<p id="thi-ap24c34p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap24c34p2">
<span class="m-text m-primary">…pe…</span><br />
</p>
<p id="thi-ap24c34p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap24c35p1">
<span class="m-text m-primary">Paṭisambhidā catasso,</span><br />
</p>
<p id="thi-ap24c35p2">
<span class="m-text m-primary">…pe…</span><br />
</p>
<p id="thi-ap24c35p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap24c36p1">
<span class="m-text m-primary">Itthaṁ sudaṁ sakulā bhikkhunī imā gāthāyo abhāsitthāti.</span><br />
</p>
<p id="thi-ap24c37p1">
<span class="m-text m-primary">Sakulātheriyāpadānaṁ catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>