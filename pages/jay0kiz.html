<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0kiz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0kiz.html" />
  <meta property="og:description" content="Pakiṇṇakanipāta Sālikedāravagga 8. Mahāmorajātaka “Sace hi tyāhaṁ dhanahetu gāhito, Mā maṁ vadhī jīvagāhaṁ gahetvā; Rañño ca maṁ samma upantikaṁ nehi, Maññe dhanaṁ lacchasinapparūpaṁ”. “Na me ayaṁ tuyha vadhāya ajja, Samāhito cāpadhure khurappo; Pāsañca tyāhaṁ adhipātayissaṁ, Yathāsukhaṁ gacchatu morarājā”. “Yaṁ satta vassāni mamānubandhi, Rattindivaṁ khuppipāsaṁ sahanto; Atha kissa maṁ pāsavasūpanīta …" />
  <meta name="twitter:description" content="Pakiṇṇakanipāta Sālikedāravagga 8. Mahāmorajātaka “Sace hi tyāhaṁ dhanahetu gāhito, Mā maṁ vadhī jīvagāhaṁ gahetvā; Rañño ca maṁ samma upantikaṁ nehi, Maññe dhanaṁ lacchasinapparūpaṁ”. “Na me ayaṁ tuyha vadhāya ajja, Samāhito cāpadhure khurappo; Pāsañca tyāhaṁ adhipātayissaṁ, Yathāsukhaṁ gacchatu morarājā”. “Yaṁ satta vassāni mamānubandhi, Rattindivaṁ khuppipāsaṁ sahanto; Atha kissa maṁ pāsavasūpanīta …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="pakinnakanipata">
<h2><a href="#pakinnakanipata">Pakiṇṇakanipāta</a></h2>
<section id="salikedaravagga">
<h3><a href="#salikedaravagga">Sālikedāravagga</a></h3>
<section id="mahamorajataka">
<h4><a href="#mahamorajataka">8. Mahāmorajātaka</a></h4>
<p id="ja491c1p1">
<span class="m-text m-primary">“Sace hi tyāhaṁ dhanahetu gāhito,</span><br />
</p>
<p id="ja491c1p2">
<span class="m-text m-primary">Mā maṁ vadhī jīvagāhaṁ gahetvā;</span><br />
</p>
<p id="ja491c1p3">
<span class="m-text m-primary">Rañño ca maṁ samma upantikaṁ nehi,</span><br />
</p>
<p id="ja491c1p4">
<span class="m-text m-primary">Maññe dhanaṁ lacchasinapparūpaṁ”.</span><br />
</p>
<p id="ja491c2p1">
<span class="m-text m-primary">“Na me ayaṁ tuyha vadhāya ajja,</span><br />
</p>
<p id="ja491c2p2">
<span class="m-text m-primary">Samāhito cāpadhure khurappo;</span><br />
</p>
<p id="ja491c2p3">
<span class="m-text m-primary">Pāsañca tyāhaṁ adhipātayissaṁ,</span><br />
</p>
<p id="ja491c2p4">
<span class="m-text m-primary">Yathāsukhaṁ gacchatu morarājā”.</span><br />
</p>
<p id="ja491c3p1">
<span class="m-text m-primary">“Yaṁ satta vassāni mamānubandhi,</span><br />
</p>
<p id="ja491c3p2">
<span class="m-text m-primary">Rattindivaṁ khuppipāsaṁ sahanto;</span><br />
</p>
<p id="ja491c3p3">
<span class="m-text m-primary">Atha kissa maṁ pāsavasūpanītaṁ,</span><br />
</p>
<p id="ja491c3p4">
<span class="m-text m-primary">Pamuttave icchasi bandhanasmā.</span><br />
</p>
<p id="ja491c4p1">
<span class="m-text m-primary">Pāṇātipātā virato nusajja,</span><br />
</p>
<p id="ja491c4p2">
<span class="m-text m-primary">Abhayaṁ nu te sabbabhūtesu dinnaṁ;</span><br />
</p>
<p id="ja491c4p3">
<span class="m-text m-primary">Yaṁ maṁ tuvaṁ pāsavasūpanītaṁ,</span><br />
</p>
<p id="ja491c4p4">
<span class="m-text m-primary">Pamuttave icchasi bandhanasmā”.</span><br />
</p>
<p id="ja491c5p1">
<span class="m-text m-primary">“Pāṇātipātā viratassa brūhi,</span><br />
</p>
<p id="ja491c5p2">
<span class="m-text m-primary">Abhayañca yo sabbabhūtesu deti;</span><br />
</p>
<p id="ja491c5p3">
<span class="m-text m-primary">Pucchāmi taṁ morarājetamatthaṁ,</span><br />
</p>
<p id="ja491c5p4">
<span class="m-text m-primary">Ito cuto kiṁ labhate sukhaṁ so”.</span><br />
</p>
<p id="ja491c6p1">
<span class="m-text m-primary">“Pāṇātipātā viratassa brūmi,</span><br />
</p>
<p id="ja491c6p2">
<span class="m-text m-primary">Abhayañca yo sabbabhūtesu deti;</span><br />
</p>
<p id="ja491c6p3">
<span class="m-text m-primary">Diṭṭheva dhamme labhate pasaṁsaṁ,</span><br />
</p>
<p id="ja491c6p4">
<span class="m-text m-primary">Saggañca so yāti sarīrabhedā”.</span><br />
</p>
<p id="ja491c7p1">
<span class="m-text m-primary">“Na santi devā iti āhu eke,</span><br />
</p>
<p id="ja491c7p2">
<span class="m-text m-primary">Idheva jīvo vibhavaṁ upeti;</span><br />
</p>
<p id="ja491c7p3">
<span class="m-text m-primary">Tathā phalaṁ sukatadukkaṭānaṁ,</span><br />
</p>
<p id="ja491c7p4">
<span class="m-text m-primary">Dattupaññattañca vadanti dānaṁ;</span><br />
</p>
<p id="ja491c7p5">
<span class="m-text m-primary">Tesaṁ vaco arahataṁ saddahāno,</span><br />
</p>
<p id="ja491c7p6">
<span class="m-text m-primary">Tasmā ahaṁ sakuṇe bādhayāmi”.</span><br />
</p>
<p id="ja491c8p1">
<span class="m-text m-primary">“Cando ca suriyo ca ubho sudassanā,</span><br />
</p>
<p id="ja491c8p2">
<span class="m-text m-primary">Gacchanti obhāsayamantalikkhe;</span><br />
</p>
<p id="ja491c8p3">
<span class="m-text m-primary">Imassa lokassa parassa vā te,</span><br />
</p>
<p id="ja491c8p4">
<span class="m-text m-primary">Kathaṁ nu te āhu manussaloke”.</span><br />
</p>
<p id="ja491c9p1">
<span class="m-text m-primary">“Cando ca suriyo ca ubho sudassanā,</span><br />
</p>
<p id="ja491c9p2">
<span class="m-text m-primary">Gacchanti obhāsayamantalikkhe;</span><br />
</p>
<p id="ja491c9p3">
<span class="m-text m-primary">Parassa lokassa na te imassa,</span><br />
</p>
<p id="ja491c9p4">
<span class="m-text m-primary">Devāti te āhu manussaloke”.</span><br />
</p>
<p id="ja491c10p1">
<span class="m-text m-primary">“Ettheva te nīhatā hīnavādā,</span><br />
</p>
<p id="ja491c10p2">
<span class="m-text m-primary">Ahetukā ye na vadanti kammaṁ;</span><br />
</p>
<p id="ja491c10p3">
<span class="m-text m-primary">Tathā phalaṁ sukatadukkaṭānaṁ,</span><br />
</p>
<p id="ja491c10p4">
<span class="m-text m-primary">Dattupaññattaṁ ye ca vadanti dānaṁ”.</span><br />
</p>
<p id="ja491c11p1">
<span class="m-text m-primary">“Addhā hi saccaṁ vacanaṁ tavedaṁ,</span><br />
</p>
<p id="ja491c11p2">
<span class="m-text m-primary">Kathañhi dānaṁ aphalaṁ bhaveyya;</span><br />
</p>
<p id="ja491c11p3">
<span class="m-text m-primary">Tathā phalaṁ sukatadukkaṭānaṁ,</span><br />
</p>
<p id="ja491c11p4">
<span class="m-text m-primary">Dattupaññattañca kathaṁ bhaveyya.</span><br />
</p>
<p id="ja491c12p1">
<span class="m-text m-primary">Kathaṅkaro kintikaro kimācaraṁ,</span><br />
</p>
<p id="ja491c12p2">
<span class="m-text m-primary">Kiṁ sevamāno kena tapoguṇena;</span><br />
</p>
<p id="ja491c12p3">
<span class="m-text m-primary">Akkhāhi me morarājetamatthaṁ,</span><br />
</p>
<p id="ja491c12p4">
<span class="m-text m-primary">Yathā ahaṁ no nirayaṁ pateyyaṁ”.</span><br />
</p>
<p id="ja491c13p1">
<span class="m-text m-primary">“Ye keci atthi samaṇā pathabyā,</span><br />
</p>
<p id="ja491c13p2">
<span class="m-text m-primary">Kāsāyavatthā anagāriyā te;</span><br />
</p>
<p id="ja491c13p3">
<span class="m-text m-primary">Pātova piṇḍāya caranti kāle,</span><br />
</p>
<p id="ja491c13p4">
<span class="m-text m-primary">Vikālacariyā viratā hi santo.</span><br />
</p>
<p id="ja491c14p1">
<span class="m-text m-primary">Te tattha kālenupasaṅkamitvā,</span><br />
</p>
<p id="ja491c14p2">
<span class="m-text m-primary">Pucchāhi yaṁ te manaso piyaṁ siyā;</span><br />
</p>
<p id="ja491c14p3">
<span class="m-text m-primary">Te te pavakkhanti yathāpajānaṁ,</span><br />
</p>
<p id="ja491c14p4">
<span class="m-text m-primary">Imassa lokassa parassa catthaṁ”.</span><br />
</p>
<p id="ja491c15p1">
<span class="m-text m-primary">“Tacaṁva jiṇṇaṁ urago purāṇaṁ,</span><br />
</p>
<p id="ja491c15p2">
<span class="m-text m-primary">Paṇḍūpalāsaṁ harito dumova;</span><br />
</p>
<p id="ja491c15p3">
<span class="m-text m-primary">Esappahīno mama luddabhāvo,</span><br />
</p>
<p id="ja491c15p4">
<span class="m-text m-primary">Jahāmahaṁ luddakabhāvamajja.</span><br />
</p>
<p id="ja491c16p1">
<span class="m-text m-primary">Ye cāpi me sakuṇā atthi baddhā,</span><br />
</p>
<p id="ja491c16p2">
<span class="m-text m-primary">Satāninekāni nivesanasmiṁ;</span><br />
</p>
<p id="ja491c16p3">
<span class="m-text m-primary">Tesampahaṁ jīvitamajja dammi,</span><br />
</p>
<p id="ja491c16p4">
<span class="m-text m-primary">Mokkhañca te pattā sakaṁ niketaṁ”.</span><br />
</p>
<p id="ja491c17p1">
<span class="m-text m-primary">“Luddo carī pāsahattho araññe,</span><br />
</p>
<p id="ja491c17p2">
<span class="m-text m-primary">Bādhetu morādhipatiṁ yasassiṁ;</span><br />
</p>
<p id="ja491c17p3">
<span class="m-text m-primary">Bandhitvā morādhipatiṁ yasassiṁ,</span><br />
</p>
<p id="ja491c17p4">
<span class="m-text m-primary">Dukkhā sa pamucci yathāhaṁ pamutto”ti.</span><br />
</p>
<p id="ja491c18p1">
<span class="m-text m-primary">Mahāmorajātakaṁ aṭṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>