<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily007p002p002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily007p002p002z.html" />
  <meta property="og:description" content="Opammakathāpañha Gadrabhavagga 2. Kukkuṭaṅgapañha “Bhante nāgasena, ‘kukkuṭassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, kukkuṭo kālena samayena paṭisallīyati; evameva kho, mahārāja, yoginā yogāvacarena kālena samayeneva cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā …" />
  <meta name="twitter:description" content="Opammakathāpañha Gadrabhavagga 2. Kukkuṭaṅgapañha “Bhante nāgasena, ‘kukkuṭassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, kukkuṭo kālena samayena paṭisallīyati; evameva kho, mahārāja, yoginā yogāvacarena kālena samayeneva cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="opammakathapanha">
<h2><a href="#opammakathapanha">Opammakathāpañha</a></h2>
<section id="gadrabhavagga">
<h3><a href="#gadrabhavagga">Gadrabhavagga</a></h3>
<section id="kukkutangapanha">
<h4><a href="#kukkutangapanha">2. Kukkuṭaṅgapañha</a></h4>
<p id="mil7p2p2c1p1">
<span class="m-text m-primary">“Bhante nāgasena, ‘kukkuṭassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?</span><br />
</p>
<p id="mil7p2p2c1p2">
<span class="m-text m-primary">“Yathā, mahārāja, kukkuṭo kālena samayena paṭisallīyati;</span><br />
</p>
<p id="mil7p2p2c1p3">
<span class="m-text m-primary">evameva kho, mahārāja, yoginā yogāvacarena kālena samayeneva cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā nahāyitvā cetiyaṁ vanditvā vuḍḍhānaṁ bhikkhūnaṁ dassanāya gantvā kālena samayena suññāgāraṁ pavisitabbaṁ.</span><br />
</p>
<p id="mil7p2p2c1p4">
<span class="m-text m-primary">Idaṁ, mahārāja, kukkuṭassa paṭhamaṁ aṅgaṁ gahetabbaṁ.</span><br />
</p>
<p id="mil7p2p2c2p1">
<span class="m-text m-primary">Puna caparaṁ, mahārāja, kukkuṭo kālena samayeneva vuṭṭhāti;</span><br />
</p>
<p id="mil7p2p2c2p2">
<span class="m-text m-primary">evameva kho, mahārāja, yoginā yogāvacarena kālena samayeneva vuṭṭhahitvā cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā cetiyaṁ vanditvā punadeva suññāgāraṁ pavisitabbaṁ.</span><br />
</p>
<p id="mil7p2p2c2p3">
<span class="m-text m-primary">Idaṁ, mahārāja, kukkuṭassa dutiyaṁ aṅgaṁ gahetabbaṁ.</span><br />
</p>
<p id="mil7p2p2c3p1">
<span class="m-text m-primary">Puna caparaṁ, mahārāja, kukkuṭo pathaviṁ khaṇitvā khaṇitvā ajjhohāraṁ ajjhoharati;</span><br />
</p>
<p id="mil7p2p2c3p2">
<span class="m-text m-primary">evameva kho, mahārāja, yoginā yogāvacarena paccavekkhitvā paccavekkhitvā ajjhohāraṁ ajjhoharitabbaṁ ‘neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya, iti purāṇañca vedanaṁ paṭihaṅkhāmi navañca vedanaṁ na uppādessāmi, yātrā ca me bhavissati anavajjatā ca phāsuvihāro cā’ti.</span><br />
</p>
<p id="mil7p2p2c3p3">
<span class="m-text m-primary">Idaṁ, mahārāja, kukkuṭassa tatiyaṁ aṅgaṁ gahetabbaṁ.</span><br />
</p>
<p id="mil7p2p2c3p4">
<span class="m-text m-primary">Bhāsitampetaṁ, mahārāja, bhagavatā devātidevena—</span><br />
</p>
<p id="mil7p2p2c4p1">
<span class="m-text m-primary">‘Kantāre puttamaṁsaṁva,</span><br />
</p>
<p id="mil7p2p2c4p2">
<span class="m-text m-primary">akkhassabbhañjanaṁ yathā;</span><br />
</p>
<p id="mil7p2p2c4p3">
<span class="m-text m-primary">Evaṁ āhari āhāraṁ,</span><br />
</p>
<p id="mil7p2p2c4p4">
<span class="m-text m-primary">yāpanatthamamucchito’ti.</span><br />
</p>
<p id="mil7p2p2c5p1">
<span class="m-text m-primary">Puna caparaṁ, mahārāja, kukkuṭo sacakkhukopi rattiṁ andho hoti;</span><br />
</p>
<p id="mil7p2p2c5p2">
<span class="m-text m-primary">evameva kho, mahārāja, yoginā yogāvacarena anandheneva andhena viya bhavitabbaṁ, araññepi gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu andhena badhirena mūgena viya bhavitabbaṁ, na nimittaṁ gahetabbaṁ, nānubyañjanaṁ gahetabbaṁ.</span><br />
</p>
<p id="mil7p2p2c5p3">
<span class="m-text m-primary">Idaṁ, mahārāja, kukkuṭassa catutthaṁ aṅgaṁ gahetabbaṁ.</span><br />
</p>
<p id="mil7p2p2c5p4">
<span class="m-text m-primary">Bhāsitampetaṁ, mahārāja, therena mahākaccāyanena—</span><br />
</p>
<p id="mil7p2p2c6p1">
<span class="m-text m-primary">‘Cakkhumāssa yathā andho,</span><br />
</p>
<p id="mil7p2p2c6p2">
<span class="m-text m-primary">sotavā badhiro yathā;</span><br />
</p>
<p id="mil7p2p2c6p3">
<span class="m-text m-primary">Paññavāssa yathā mūgo,</span><br />
</p>
<p id="mil7p2p2c6p4">
<span class="m-text m-primary">balavā dubbaloriva;</span><br />
</p>
<p id="mil7p2p2c6p5">
<span class="m-text m-primary">Attaatthe samuppanne,</span><br />
</p>
<p id="mil7p2p2c6p6">
<span class="m-text m-primary">sayetha matasāyikan’ti.</span><br />
</p>
<p id="mil7p2p2c7p1">
<span class="m-text m-primary">Puna caparaṁ, mahārāja, kukkuṭo leḍḍudaṇḍalaguḷamuggarehi paripātiyantopi sakaṁ gehaṁ na vijahati;</span><br />
</p>
<p id="mil7p2p2c7p2">
<span class="m-text m-primary">evameva kho, mahārāja, yoginā yogāvacarena cīvarakammaṁ karontenapi navakammaṁ karontenapi vattappaṭivattaṁ karontenapi uddisantenapi uddisāpentenapi yoniso manasikāro na vijahitabbo, sakaṁ kho panetaṁ, mahārāja, yogino gehaṁ, yadidaṁ yoniso manasikāro.</span><br />
</p>
<p id="mil7p2p2c7p3">
<span class="m-text m-primary">Idaṁ, mahārāja, kukkuṭassa pañcamaṁ aṅgaṁ gahetabbaṁ.</span><br />
</p>
<p id="mil7p2p2c7p4">
<span class="m-text m-primary">Bhāsitampetaṁ, mahārāja, bhagavatā devātidevena ‘ko ca, bhikkhave, bhikkhuno gocaro sako pettiko visayo?</span><br />
</p>
<p id="mil7p2p2c7p5">
<span class="m-text m-primary">Yadidaṁ cattāro satipaṭṭhānā’ti.</span><br />
</p>
<p id="mil7p2p2c7p6">
<span class="m-text m-primary">Bhāsitampetaṁ, mahārāja, therena sāriputtena dhammasenāpatināpi—</span><br />
</p>
<p id="mil7p2p2c8p1">
<span class="m-text m-primary">‘Yathā sudanto mātaṅgo,</span><br />
</p>
<p id="mil7p2p2c8p2">
<span class="m-text m-primary">sakaṁ soṇḍaṁ na maddati;</span><br />
</p>
<p id="mil7p2p2c8p3">
<span class="m-text m-primary">Bhakkhābhakkhaṁ vijānāti,</span><br />
</p>
<p id="mil7p2p2c8p4">
<span class="m-text m-primary">attano vuttikappanaṁ.</span><br />
</p>
<p id="mil7p2p2c9p1">
<span class="m-text m-primary">Tatheva buddhaputtena,</span><br />
</p>
<p id="mil7p2p2c9p2">
<span class="m-text m-primary">Appamattena vā pana;</span><br />
</p>
<p id="mil7p2p2c9p3">
<span class="m-text m-primary">Jinavacanaṁ na madditabbaṁ,</span><br />
</p>
<p id="mil7p2p2c9p4">
<span class="m-text m-primary">Manasikāravaruttaman’”ti.</span><br />
</p>
<p id="mil7p2p2c10p1">
<span class="m-text m-primary">Kukkuṭaṅgapañho dutiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>