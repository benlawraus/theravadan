<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0488.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0487.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0489.html">Next</a></div>
</div>
<p id="ja488c0p2">
<span class="pali m-text">Pakiṇṇakanipāta</span><br />
</p>
<p id="ja488c0p3">
<span class="pali m-text">Sālikedāravagga</span><br />
</p>
<section id="bhisajataka">
<span id="ja488c0p4"></span><h2><span class="pali m-text">5. Bhisajātaka</span></h2>
<p id="ja488c1p1">
<span class="pali m-text">“Assaṁ gavaṁ rajataṁ jātarūpaṁ,</span><br />
</p>
<p id="ja488c1p2">
<span class="pali m-text">Bhariyañca so idha labhataṁ manāpaṁ;</span><br />
</p>
<p id="ja488c1p3">
<span class="pali m-text">Puttehi dārehi samaṅgi hotu,</span><br />
</p>
<p id="ja488c1p4">
<span class="pali m-text">Bhisāni te brāhmaṇa yo ahāsi”.</span><br />
</p>
<p id="ja488c2p1">
<span class="pali m-text">“Mālañca so kāsikacandanañca,</span><br />
</p>
<p id="ja488c2p2">
<span class="pali m-text">Dhāretu puttassa bahū bhavantu;</span><br />
</p>
<p id="ja488c2p3">
<span class="pali m-text">Kāmesu tibbaṁ kurutaṁ apekkhaṁ,</span><br />
</p>
<p id="ja488c2p4">
<span class="pali m-text">Bhisāni te brāhmaṇa yo ahāsi”.</span><br />
</p>
<p id="ja488c3p1">
<span class="pali m-text">“Pahūtadhañño kasimā yasassī,</span><br />
</p>
<p id="ja488c3p2">
<span class="pali m-text">Putte gihī dhanimā sabbakāme;</span><br />
</p>
<p id="ja488c3p3">
<span class="pali m-text">Vayaṁ apassaṁ gharamāvasātu,</span><br />
</p>
<p id="ja488c3p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c4p1">
<span class="pali m-text">So khattiyo hotu pasayhakārī,</span><br />
</p>
<p id="ja488c4p2">
<span class="pali m-text">Rājābhirājā balavā yasassī;</span><br />
</p>
<p id="ja488c4p3">
<span class="pali m-text">Sa cāturantaṁ mahimāvasātu,</span><br />
</p>
<p id="ja488c4p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c5p1">
<span class="pali m-text">So brāhmaṇo hotu avītarāgo,</span><br />
</p>
<p id="ja488c5p2">
<span class="pali m-text">Muhuttanakkhattapathesu yutto;</span><br />
</p>
<p id="ja488c5p3">
<span class="pali m-text">Pūjetu naṁ raṭṭhapatī yasassī,</span><br />
</p>
<p id="ja488c5p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c6p1">
<span class="pali m-text">Ajjhāyakaṁ sabbasamantavedaṁ,</span><br />
</p>
<p id="ja488c6p2">
<span class="pali m-text">Tapassīnaṁ maññatu sabbaloko;</span><br />
</p>
<p id="ja488c6p3">
<span class="pali m-text">Pūjentu naṁ jānapadā samecca,</span><br />
</p>
<p id="ja488c6p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c7p1">
<span class="pali m-text">Catussadaṁ gāmavaraṁ samiddhaṁ,</span><br />
</p>
<p id="ja488c7p2">
<span class="pali m-text">Dinnañhi so bhuñjatu vāsavena;</span><br />
</p>
<p id="ja488c7p3">
<span class="pali m-text">Avītarāgo maraṇaṁ upetu,</span><br />
</p>
<p id="ja488c7p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c8p1">
<span class="pali m-text">So gāmaṇī hotu sahāyamajjhe,</span><br />
</p>
<p id="ja488c8p2">
<span class="pali m-text">Naccehi gītehi pamodamāno;</span><br />
</p>
<p id="ja488c8p3">
<span class="pali m-text">So rājato byasana mālattha kiñci,</span><br />
</p>
<p id="ja488c8p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c9p1">
<span class="pali m-text">Yaṁ ekarājā pathaviṁ vijetvā,</span><br />
</p>
<p id="ja488c9p2">
<span class="pali m-text">Itthīsahassāna ṭhapetu aggaṁ;</span><br />
</p>
<p id="ja488c9p3">
<span class="pali m-text">Sīmantinīnaṁ pavarā bhavātu,</span><br />
</p>
<p id="ja488c9p4">
<span class="pali m-text">Bhisāni te brāhmaṇa yā ahāsi.</span><br />
</p>
<p id="ja488c10p1">
<span class="pali m-text">Isīnañhi sā sabbasamāgatānaṁ,</span><br />
</p>
<p id="ja488c10p2">
<span class="pali m-text">Bhuñjeyya sāduṁ avikampamānā;</span><br />
</p>
<p id="ja488c10p3">
<span class="pali m-text">Carātu lābhena vikatthamānā,</span><br />
</p>
<p id="ja488c10p4">
<span class="pali m-text">Bhisāni te brāhmaṇa yā ahāsi.</span><br />
</p>
<p id="ja488c11p1">
<span class="pali m-text">Āvāsiko hotu mahāvihāre,</span><br />
</p>
<p id="ja488c11p2">
<span class="pali m-text">Navakammiko hotu gajaṅgalāyaṁ;</span><br />
</p>
<p id="ja488c11p3">
<span class="pali m-text">Ālokasandhiṁ divasaṁ karotu,</span><br />
</p>
<p id="ja488c11p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c12p1">
<span class="pali m-text">So bajjhatū pāsasatehi chabbhi,</span><br />
</p>
<p id="ja488c12p2">
<span class="pali m-text">Rammā vanā niyyatu rājadhāniṁ;</span><br />
</p>
<p id="ja488c12p3">
<span class="pali m-text">Tuttehi so haññatu pācanehi,</span><br />
</p>
<p id="ja488c12p4">
<span class="pali m-text">Bhisāni te brāhmaṇa yo ahāsi.</span><br />
</p>
<p id="ja488c13p1">
<span class="pali m-text">Alakkamālī tipukaṇṇaviddho,</span><br />
</p>
<p id="ja488c13p2">
<span class="pali m-text">Laṭṭhīhato sappamukhaṁ upetu;</span><br />
</p>
<p id="ja488c13p3">
<span class="pali m-text">Sakacchabandho visikhaṁ carātu,</span><br />
</p>
<p id="ja488c13p4">
<span class="pali m-text">Bhisāni te brāhmaṇa yo ahāsi”.</span><br />
</p>
<p id="ja488c14p1">
<span class="pali m-text">“Yo ve anaṭṭhaṁva naṭṭhanti cāha,</span><br />
</p>
<p id="ja488c14p2">
<span class="pali m-text">Kāmeva so labhataṁ bhuñjatañca;</span><br />
</p>
<p id="ja488c14p3">
<span class="pali m-text">Agāramajjhe maraṇaṁ upetu,</span><br />
</p>
<p id="ja488c14p4">
<span class="pali m-text">Yo vā bhonto saṅkati kañcideva”.</span><br />
</p>
<p id="ja488c15p1">
<span class="pali m-text">“Yadesamānā vicaranti loke,</span><br />
</p>
<p id="ja488c15p2">
<span class="pali m-text">Iṭṭhañca kantañca bahūnametaṁ;</span><br />
</p>
<p id="ja488c15p3">
<span class="pali m-text">Piyaṁ manuññaṁ cidha jīvaloke,</span><br />
</p>
<p id="ja488c15p4">
<span class="pali m-text">Kasmā isayo nappasaṁsanti kāme”.</span><br />
</p>
<p id="ja488c16p1">
<span class="pali m-text">“Kāmesu ve haññare bajjhare ca,</span><br />
</p>
<p id="ja488c16p2">
<span class="pali m-text">Kāmesu dukkhañca bhayañca jātaṁ;</span><br />
</p>
<p id="ja488c16p3">
<span class="pali m-text">Kāmesu bhūtādhipatī pamattā,</span><br />
</p>
<p id="ja488c16p4">
<span class="pali m-text">Pāpāni kammāni karonti mohā.</span><br />
</p>
<p id="ja488c17p1">
<span class="pali m-text">Te pāpadhammā pasavetva pāpaṁ,</span><br />
</p>
<p id="ja488c17p2">
<span class="pali m-text">Kāyassa bhedā nirayaṁ vajanti;</span><br />
</p>
<p id="ja488c17p3">
<span class="pali m-text">Ādīnavaṁ kāmaguṇesu disvā,</span><br />
</p>
<p id="ja488c17p4">
<span class="pali m-text">Tasmā isayo nappasaṁsanti kāme”.</span><br />
</p>
<p id="ja488c18p1">
<span class="pali m-text">“Vīmaṁsamāno isino bhisāni,</span><br />
</p>
<p id="ja488c18p2">
<span class="pali m-text">Tīre gahetvāna thale nidhesiṁ;</span><br />
</p>
<p id="ja488c18p3">
<span class="pali m-text">Suddhā apāpā isayo vasanti,</span><br />
</p>
<p id="ja488c18p4">
<span class="pali m-text">Etāni te brahmacārī bhisāni”.</span><br />
</p>
<p id="ja488c19p1">
<span class="pali m-text">“Na te naṭā no pana kīḷaneyyā,</span><br />
</p>
<p id="ja488c19p2">
<span class="pali m-text">Na bandhavā no pana te sahāyā;</span><br />
</p>
<p id="ja488c19p3">
<span class="pali m-text">Kismiṁ vupatthambha sahassanetta,</span><br />
</p>
<p id="ja488c19p4">
<span class="pali m-text">Isīhi tvaṁ kīḷasi devarāja”.</span><br />
</p>
<p id="ja488c20p1">
<span class="pali m-text">“Ācariyo mesi pitā ca mayhaṁ,</span><br />
</p>
<p id="ja488c20p2">
<span class="pali m-text">Esā patiṭṭhā khalitassa brahme;</span><br />
</p>
<p id="ja488c20p3">
<span class="pali m-text">Ekāparādhaṁ khama bhūripañña,</span><br />
</p>
<p id="ja488c20p4">
<span class="pali m-text">Na paṇḍitā kodhabalā bhavanti”.</span><br />
</p>
<p id="ja488c21p1">
<span class="pali m-text">“Suvāsitaṁ isinaṁ ekarattaṁ,</span><br />
</p>
<p id="ja488c21p2">
<span class="pali m-text">Yaṁ vāsavaṁ bhūtapatiddasāma;</span><br />
</p>
<p id="ja488c21p3">
<span class="pali m-text">Sabbeva bhonto sumanā bhavantu,</span><br />
</p>
<p id="ja488c21p4">
<span class="pali m-text">Yaṁ brāhmaṇo paccupādī bhisāni”.</span><br />
</p>
<p id="ja488c22p1">
<span class="pali m-text">“Ahañca sāriputto ca,</span><br />
</p>
<p id="ja488c22p2">
<span class="pali m-text">moggallāno ca kassapo;</span><br />
</p>
<p id="ja488c22p3">
<span class="pali m-text">Anuruddho puṇṇo ānando,</span><br />
</p>
<p id="ja488c22p4">
<span class="pali m-text">tadāsuṁ satta bhātaro.</span><br />
</p>
<p id="ja488c23p1">
<span class="pali m-text">Bhaginī uppalavaṇṇā ca,</span><br />
</p>
<p id="ja488c23p2">
<span class="pali m-text">dāsī khujjuttarā tadā;</span><br />
</p>
<p id="ja488c23p3">
<span class="pali m-text">Citto gahapati dāso,</span><br />
</p>
<p id="ja488c23p4">
<span class="pali m-text">yakkho sātāgiro tadā.</span><br />
</p>
<p id="ja488c24p1">
<span class="pali m-text">Pālileyyo tadā nāgo,</span><br />
</p>
<p id="ja488c24p2">
<span class="pali m-text">madhudo seṭṭhavānaro;</span><br />
</p>
<p id="ja488c24p3">
<span class="pali m-text">Kāḷudāyī tadā sakko,</span><br />
</p>
<p id="ja488c24p4">
<span class="pali m-text">evaṁ dhāretha jātakanti”.</span><br />
</p>
<p id="ja488c25p1">
<span class="pali m-text">Bhisajātakaṁ pañcamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0487.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0489.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>