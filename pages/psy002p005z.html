<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/psy002p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Paṭisambhidāmagga" />
  <meta name="twitter:title" content="Paṭisambhidāmagga" />
  <meta property="og:url" content="https://theravadan.org/pages/psy002p005z.html" />
  <meta property="og:description" content="2 Yuganaddhavagga 2.5. Virāgakathā Virāgo maggo, vimutti phalaṁ. Kathaṁ **virāgo maggo?** Sotāpattimaggakkhaṇe dassanaṭṭhena sammādiṭṭhi micchādiṭṭhiyā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati. Virāgo virāgārammaṇo virāgagocaro virāge samudāgato virāge ṭhito virāge patiṭṭhito. **Virāgo**ti dve virāgā— nibbānañca virāgo, ye ca nibbānāramma …" />
  <meta name="twitter:description" content="2 Yuganaddhavagga 2.5. Virāgakathā Virāgo maggo, vimutti phalaṁ. Kathaṁ **virāgo maggo?** Sotāpattimaggakkhaṇe dassanaṭṭhena sammādiṭṭhi micchādiṭṭhiyā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati. Virāgo virāgārammaṇo virāgagocaro virāge samudāgato virāge ṭhito virāge patiṭṭhito. **Virāgo**ti dve virāgā— nibbānañca virāgo, ye ca nibbānāramma …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<section id="yuganaddhavagga">
<h2><a href="#yuganaddhavagga">2 Yuganaddhavagga</a></h2>
<section id="viragakatha">
<h3><a href="#viragakatha">2.5. Virāgakathā</a></h3>
<p id="ps2p5c1p1">
<span class="m-text m-primary">Virāgo maggo, vimutti phalaṁ.</span><br />
</p>
<p id="ps2p5c1p2">
<span class="m-text m-primary">Kathaṁ **virāgo maggo?**</span><br />
</p>
<p id="ps2p5c1p3">
<span class="m-text m-primary">Sotāpattimaggakkhaṇe dassanaṭṭhena sammādiṭṭhi micchādiṭṭhiyā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati.</span><br />
</p>
<p id="ps2p5c1p4">
<span class="m-text m-primary">Virāgo virāgārammaṇo virāgagocaro virāge samudāgato virāge ṭhito virāge patiṭṭhito.</span><br />
</p>
<p id="ps2p5c2p1">
<span class="m-text m-primary">**Virāgo**ti dve virāgā—</span><br />
</p>
<p id="ps2p5c2p2">
<span class="m-text m-primary">nibbānañca virāgo, ye ca nibbānārammaṇatājātā dhammā sabbe virāgā hontīti—virāgā.</span><br />
</p>
<p id="ps2p5c2p3">
<span class="m-text m-primary">Sahajātāni sattaṅgāni virāgaṁ gacchantīti—virāgo maggo.</span><br />
</p>
<p id="ps2p5c2p4">
<span class="m-text m-primary">Etena maggena buddhā ca sāvakā ca agataṁ disaṁ nibbānaṁ gacchantīti—</span><br />
</p>
<p id="ps2p5c2p5">
<span class="m-text m-primary">aṭṭhaṅgiko maggo.</span><br />
</p>
<p id="ps2p5c2p6">
<span class="m-text m-primary">Yāvatā puthusamaṇabrāhmaṇānaṁ parappavādānaṁ maggā, ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span><br />
</p>
<p id="ps2p5c2p7">
<span class="m-text m-primary">maggānaṁ aṭṭhaṅgiko seṭṭho.</span><br />
</p>
<p id="ps2p5c3p1">
<span class="m-text m-primary">Abhiniropanaṭṭhena sammāsaṅkappo micchāsaṅkappā virajjati.</span><br />
</p>
<p id="ps2p5c3p2">
<span class="m-text m-primary">Pariggahaṭṭhena sammāvācā micchāvācāya virajjati.</span><br />
</p>
<p id="ps2p5c3p3">
<span class="m-text m-primary">Samuṭṭhānaṭṭhena sammākammanto micchākammantā virajjati.</span><br />
</p>
<p id="ps2p5c3p4">
<span class="m-text m-primary">Vodānaṭṭhena sammāājīvo micchāājīvā virajjati.</span><br />
</p>
<p id="ps2p5c3p5">
<span class="m-text m-primary">Paggahaṭṭhena sammāvāyāmo micchāvāyāmā virajjati.</span><br />
</p>
<p id="ps2p5c3p6">
<span class="m-text m-primary">Upaṭṭhānaṭṭhena sammāsati micchāsatiyā virajjati.</span><br />
</p>
<p id="ps2p5c3p7">
<span class="m-text m-primary">Avikkhepaṭṭhena sammāsamādhi micchāsamādhito virajjati.</span><br />
</p>
<p id="ps2p5c3p8">
<span class="m-text m-primary">Tadanuvattakakilesehi ca khandhehi ca virajjati.</span><br />
</p>
<p id="ps2p5c3p9">
<span class="m-text m-primary">Bahiddhā ca sabbanimittehi virajjati.</span><br />
</p>
<p id="ps2p5c3p10">
<span class="m-text m-primary">Virāgo virāgārammaṇo virāgagocaro virāge samudāgato virāge ṭhito virāge patiṭṭhito.</span><br />
</p>
<p id="ps2p5c4p1">
<span class="m-text m-primary">**Virāgo**ti dve virāgā—</span><br />
</p>
<p id="ps2p5c4p2">
<span class="m-text m-primary">nibbānañca virāgo, ye ca nibbānārammaṇatājātā dhammā sabbe virāgā hontīti—virāgā.</span><br />
</p>
<p id="ps2p5c4p3">
<span class="m-text m-primary">Sahajātāni sattaṅgāni virāgaṁ gacchantīti—virāgo maggo.</span><br />
</p>
<p id="ps2p5c4p4">
<span class="m-text m-primary">Etena maggena buddhā ca sāvakā ca agataṁ disaṁ nibbānaṁ gacchantīti—</span><br />
</p>
<p id="ps2p5c4p5">
<span class="m-text m-primary">aṭṭhaṅgiko maggo.</span><br />
</p>
<p id="ps2p5c4p6">
<span class="m-text m-primary">Yāvatā puthusamaṇabrāhmaṇānaṁ parappavādānaṁ maggā, ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span><br />
</p>
<p id="ps2p5c4p7">
<span class="m-text m-primary">maggānaṁ aṭṭhaṅgiko seṭṭho.</span><br />
</p>
<p id="ps2p5c5p1">
<span class="m-text m-primary">Sakadāgāmimaggakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c5p2">
<span class="m-text m-primary">avikkhepaṭṭhena sammāsamādhi oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati.</span><br />
</p>
<p id="ps2p5c5p3">
<span class="m-text m-primary">Virāgo virāgārammaṇo virāgagocaro virāge samudāgato virāge ṭhito virāge patiṭṭhito.</span><br />
</p>
<p id="ps2p5c6p1">
<span class="m-text m-primary">**Virāgo**ti dve virāgā—</span><br />
</p>
<p id="ps2p5c6p2">
<span class="m-text m-primary">nibbānañca virāgo, ye ca nibbānārammaṇatājātā dhammā sabbe virāgā hontīti—virāgā.</span><br />
</p>
<p id="ps2p5c6p3">
<span class="m-text m-primary">Sahajātāni sattaṅgāni virāgaṁ gacchantīti—virāgo maggo.</span><br />
</p>
<p id="ps2p5c6p4">
<span class="m-text m-primary">Etena maggena buddhā ca sāvakā ca agataṁ disaṁ nibbānaṁ gacchantīti—</span><br />
</p>
<p id="ps2p5c6p5">
<span class="m-text m-primary">aṭṭhaṅgiko maggo.</span><br />
</p>
<p id="ps2p5c6p6">
<span class="m-text m-primary">Yāvatā puthusamaṇabrāhmaṇānaṁ parappavādānaṁ maggā.</span><br />
</p>
<p id="ps2p5c6p7">
<span class="m-text m-primary">Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span><br />
</p>
<p id="ps2p5c6p8">
<span class="m-text m-primary">maggānaṁ aṭṭhaṅgiko seṭṭho.</span><br />
</p>
<p id="ps2p5c7p1">
<span class="m-text m-primary">Anāgāmimaggakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c7p2">
<span class="m-text m-primary">avikkhepaṭṭhena sammāsamādhi anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati.</span><br />
</p>
<p id="ps2p5c7p3">
<span class="m-text m-primary">Virāgo virāgārammaṇo …pe…</span><br />
</p>
<p id="ps2p5c7p4">
<span class="m-text m-primary">maggānaṁ aṭṭhaṅgiko seṭṭho.</span><br />
</p>
<p id="ps2p5c8p1">
<span class="m-text m-primary">Arahattamaggakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c8p2">
<span class="m-text m-primary">avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati virāgo virāgārammaṇo virāgagocaro virāge samudāgato virāge ṭhito virāge patiṭṭhito.</span><br />
</p>
<p id="ps2p5c9p1">
<span class="m-text m-primary">**Virāgo**ti dve virāgā—</span><br />
</p>
<p id="ps2p5c9p2">
<span class="m-text m-primary">nibbānañca virāgo, ye ca nibbānārammaṇatājātā dhammā sabbe virāgā hontīti—virāgā.</span><br />
</p>
<p id="ps2p5c9p3">
<span class="m-text m-primary">Sahajātāni sattaṅgāni virāgaṁ gacchantīti—virāgo maggo.</span><br />
</p>
<p id="ps2p5c9p4">
<span class="m-text m-primary">Etena maggena buddhā ca sāvakā ca agataṁ disaṁ nibbānaṁ gacchantīti—</span><br />
</p>
<p id="ps2p5c9p5">
<span class="m-text m-primary">aṭṭhaṅgiko maggo.</span><br />
</p>
<p id="ps2p5c9p6">
<span class="m-text m-primary">Yāvatā puthusamaṇabrāhmaṇānaṁ parappavādānaṁ maggā.</span><br />
</p>
<p id="ps2p5c9p7">
<span class="m-text m-primary">Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span><br />
</p>
<p id="ps2p5c9p8">
<span class="m-text m-primary">maggānaṁ aṭṭhaṅgiko seṭṭho.</span><br />
</p>
<p id="ps2p5c10p1">
<span class="m-text m-primary">Dassanavirāgo sammādiṭṭhi.</span><br />
</p>
<p id="ps2p5c10p2">
<span class="m-text m-primary">Abhiniropanavirāgo sammāsaṅkappo.</span><br />
</p>
<p id="ps2p5c10p3">
<span class="m-text m-primary">Pariggahavirāgo sammāvācā.</span><br />
</p>
<p id="ps2p5c10p4">
<span class="m-text m-primary">Samuṭṭhānavirāgo sammākammanto.</span><br />
</p>
<p id="ps2p5c10p5">
<span class="m-text m-primary">Vodānavirāgo sammāājīvo.</span><br />
</p>
<p id="ps2p5c10p6">
<span class="m-text m-primary">Paggahavirāgo sammāvāyāmo.</span><br />
</p>
<p id="ps2p5c10p7">
<span class="m-text m-primary">Upaṭṭhānavirāgo sammāsati.</span><br />
</p>
<p id="ps2p5c10p8">
<span class="m-text m-primary">Avikkhepavirāgo sammāsamādhi.</span><br />
</p>
<p id="ps2p5c10p9">
<span class="m-text m-primary">Upaṭṭhānavirāgo satisambojjhaṅgo.</span><br />
</p>
<p id="ps2p5c10p10">
<span class="m-text m-primary">Pavicayavirāgo dhammavicayasambojjhaṅgo.</span><br />
</p>
<p id="ps2p5c10p11">
<span class="m-text m-primary">Paggahavirāgo vīriyasambojjhaṅgo.</span><br />
</p>
<p id="ps2p5c10p12">
<span class="m-text m-primary">Pharaṇavirāgo pītisambojjhaṅgo.</span><br />
</p>
<p id="ps2p5c10p13">
<span class="m-text m-primary">Upasamavirāgo passaddhisambojjhaṅgo.</span><br />
</p>
<p id="ps2p5c10p14">
<span class="m-text m-primary">Avikkhepavirāgo samādhisambojjhaṅgo.</span><br />
</p>
<p id="ps2p5c10p15">
<span class="m-text m-primary">Paṭisaṅkhānavirāgo upekkhāsambojjhaṅgo.</span><br />
</p>
<p id="ps2p5c10p16">
<span class="m-text m-primary">Assaddhiye akampiyavirāgo saddhābalaṁ.</span><br />
</p>
<p id="ps2p5c10p17">
<span class="m-text m-primary">Kosajje akampiyavirāgo vīriyabalaṁ.</span><br />
</p>
<p id="ps2p5c10p18">
<span class="m-text m-primary">Pamāde akampiyavirāgo satibalaṁ.</span><br />
</p>
<p id="ps2p5c10p19">
<span class="m-text m-primary">Uddhacce akampiyavirāgo samādhibalaṁ.</span><br />
</p>
<p id="ps2p5c10p20">
<span class="m-text m-primary">Avijjāya akampiyavirāgo paññābalaṁ.</span><br />
</p>
<p id="ps2p5c10p21">
<span class="m-text m-primary">Adhimokkhavirāgo saddhindriyaṁ.</span><br />
</p>
<p id="ps2p5c10p22">
<span class="m-text m-primary">Paggahavirāgo vīriyindriyaṁ.</span><br />
</p>
<p id="ps2p5c10p23">
<span class="m-text m-primary">Upaṭṭhānavirāgo satindriyaṁ.</span><br />
</p>
<p id="ps2p5c10p24">
<span class="m-text m-primary">Avikkhepavirāgo samādhindriyaṁ.</span><br />
</p>
<p id="ps2p5c10p25">
<span class="m-text m-primary">Dassanavirāgo paññindriyaṁ.</span><br />
</p>
<p id="ps2p5c10p26">
<span class="m-text m-primary">Ādhipateyyaṭṭhena indriyāni virāgo.</span><br />
</p>
<p id="ps2p5c10p27">
<span class="m-text m-primary">Akampiyaṭṭhena balaṁ virāgo.</span><br />
</p>
<p id="ps2p5c10p28">
<span class="m-text m-primary">Niyyānaṭṭhena bojjhaṅgā virāgo.</span><br />
</p>
<p id="ps2p5c10p29">
<span class="m-text m-primary">Hetuṭṭhena maggo virāgo.</span><br />
</p>
<p id="ps2p5c10p30">
<span class="m-text m-primary">Upaṭṭhānaṭṭhena satipaṭṭhānā virāgo.</span><br />
</p>
<p id="ps2p5c10p31">
<span class="m-text m-primary">Padahanaṭṭhena sammappadhānā virāgo.</span><br />
</p>
<p id="ps2p5c10p32">
<span class="m-text m-primary">Ijjhanaṭṭhena iddhipādā virāgo.</span><br />
</p>
<p id="ps2p5c10p33">
<span class="m-text m-primary">Tathaṭṭhena saccā virāgo.</span><br />
</p>
<p id="ps2p5c10p34">
<span class="m-text m-primary">Avikkhepaṭṭhena samatho virāgo.</span><br />
</p>
<p id="ps2p5c10p35">
<span class="m-text m-primary">Anupassanaṭṭhena vipassanā virāgo.</span><br />
</p>
<p id="ps2p5c10p36">
<span class="m-text m-primary">Ekarasaṭṭhena samathavipassanā virāgo.</span><br />
</p>
<p id="ps2p5c10p37">
<span class="m-text m-primary">Anativattanaṭṭhena yuganaddhaṁ virāgo.</span><br />
</p>
<p id="ps2p5c10p38">
<span class="m-text m-primary">Saṁvaraṭṭhena sīlavisuddhi virāgo.</span><br />
</p>
<p id="ps2p5c10p39">
<span class="m-text m-primary">Avikkhepaṭṭhena cittavisuddhi virāgo.</span><br />
</p>
<p id="ps2p5c10p40">
<span class="m-text m-primary">Dassanaṭṭhena diṭṭhivisuddhi virāgo.</span><br />
</p>
<p id="ps2p5c10p41">
<span class="m-text m-primary">Vimuttaṭṭhena vimokkho virāgo.</span><br />
</p>
<p id="ps2p5c10p42">
<span class="m-text m-primary">Paṭivedhaṭṭhena vijjā virāgo.</span><br />
</p>
<p id="ps2p5c10p43">
<span class="m-text m-primary">Pariccāgaṭṭhena vimutti virāgo.</span><br />
</p>
<p id="ps2p5c10p44">
<span class="m-text m-primary">Samucchedaṭṭhena khaye ñāṇaṁ virāgo.</span><br />
</p>
<p id="ps2p5c10p45">
<span class="m-text m-primary">Chando mūlaṭṭhena virāgo.</span><br />
</p>
<p id="ps2p5c10p46">
<span class="m-text m-primary">Manasikāro samuṭṭhānaṭṭhena virāgo.</span><br />
</p>
<p id="ps2p5c10p47">
<span class="m-text m-primary">Phasso samodhānaṭṭhena virāgo.</span><br />
</p>
<p id="ps2p5c10p48">
<span class="m-text m-primary">Vedanā samosaraṇaṭṭhena virāgo.</span><br />
</p>
<p id="ps2p5c10p49">
<span class="m-text m-primary">Samādhi pamukhaṭṭhena virāgo.</span><br />
</p>
<p id="ps2p5c10p50">
<span class="m-text m-primary">Sati ādhipateyyaṭṭhena virāgo.</span><br />
</p>
<p id="ps2p5c10p51">
<span class="m-text m-primary">Paññā taduttaraṭṭhena virāgo.</span><br />
</p>
<p id="ps2p5c10p52">
<span class="m-text m-primary">Vimutti sāraṭṭhena virāgo.</span><br />
</p>
<p id="ps2p5c10p53">
<span class="m-text m-primary">Amatogadhaṁ nibbānaṁ pariyosānaṭṭhena maggo.</span><br />
</p>
<p id="ps2p5c11p1">
<span class="m-text m-primary">Dassanamaggo sammādiṭṭhi, abhiniropanamaggo sammāsaṅkappo …pe…</span><br />
</p>
<p id="ps2p5c11p2">
<span class="m-text m-primary">amatogadhaṁ nibbānaṁ pariyosānaṭṭhena maggo.</span><br />
</p>
<p id="ps2p5c11p3">
<span class="m-text m-primary">Evaṁ virāgo maggo.</span><br />
</p>
<p id="ps2p5c12p1">
<span class="m-text m-primary">Kathaṁ **vimutti phalaṁ?**</span><br />
</p>
<p id="ps2p5c12p2">
<span class="m-text m-primary">Sotāpattiphalakkhaṇe dassanaṭṭhena sammādiṭṭhi micchādiṭṭhiyā vimuttā hoti, tadanuvattakakilesehi ca khandhehi ca vimuttā hoti, bahiddhā ca sabbanimittehi vimuttā hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā.</span><br />
</p>
<p id="ps2p5c12p3">
<span class="m-text m-primary">**Vimuttī**ti dve muttiyo—</span><br />
</p>
<p id="ps2p5c12p4">
<span class="m-text m-primary">nibbānañca vimutti, ye ca nibbānārammaṇatājātā dhammā sabbe ca vimuttā hontīti—</span><br />
</p>
<p id="ps2p5c12p5">
<span class="m-text m-primary">vimutti phalaṁ.</span><br />
</p>
<p id="ps2p5c13p1">
<span class="m-text m-primary">Abhiniropanaṭṭhena sammāsaṅkappo micchāsaṅkappā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā.</span><br />
</p>
<p id="ps2p5c13p2">
<span class="m-text m-primary">**Vimuttī**ti dve vimuttiyo—</span><br />
</p>
<p id="ps2p5c13p3">
<span class="m-text m-primary">nibbānañca vimutti, ye ca nibbānārammaṇatājātā dhammā sabbe vimuttā hontīti—</span><br />
</p>
<p id="ps2p5c13p4">
<span class="m-text m-primary">vimutti phalaṁ.</span><br />
</p>
<p id="ps2p5c14p1">
<span class="m-text m-primary">Pariggahaṭṭhena sammāvācā micchāvācāya vimuttā hoti, samuṭṭhānaṭṭhena sammākammanto micchākammantā vimutto hoti, vodānaṭṭhena sammāājīvo micchāājīvā vimutto hoti, paggahaṭṭhena sammāvāyāmo micchāvāyāmā vimutto hoti, upaṭṭhānaṭṭhena sammāsati micchāsatiyā vimuttā hoti, avikkhepaṭṭhena sammāsamādhi micchāsamādhito vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā.</span><br />
</p>
<p id="ps2p5c14p2">
<span class="m-text m-primary">**Vimuttī**ti dve vimuttiyo—</span><br />
</p>
<p id="ps2p5c14p3">
<span class="m-text m-primary">nibbānañca vimutti, ye ca nibbānārammaṇatājātā dhammā sabbe vimuttā hontīti—</span><br />
</p>
<p id="ps2p5c14p4">
<span class="m-text m-primary">vimutti phalaṁ.</span><br />
</p>
<p id="ps2p5c15p1">
<span class="m-text m-primary">Sakadāgāmiphalakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c15p2">
<span class="m-text m-primary">avikkhepaṭṭhena sammāsamādhi oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā.</span><br />
</p>
<p id="ps2p5c15p3">
<span class="m-text m-primary">**Vimuttī**ti dve vimuttiyo—</span><br />
</p>
<p id="ps2p5c15p4">
<span class="m-text m-primary">nibbānañca vimutti, ye ca nibbānārammaṇatājātā dhammā sabbe vimuttā hontīti—</span><br />
</p>
<p id="ps2p5c15p5">
<span class="m-text m-primary">vimutti phalaṁ.</span><br />
</p>
<p id="ps2p5c16p1">
<span class="m-text m-primary">Anāgāmiphalakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c16p2">
<span class="m-text m-primary">avikkhepaṭṭhena sammāsamādhi anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā …pe….</span><br />
</p>
<p id="ps2p5c17p1">
<span class="m-text m-primary">Arahattaphalakkhaṇe dassanaṭṭhena sammādiṭṭhi …pe…</span><br />
</p>
<p id="ps2p5c17p2">
<span class="m-text m-primary">avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā.</span><br />
</p>
<p id="ps2p5c17p3">
<span class="m-text m-primary">**Vimuttī**ti dve vimuttiyo—</span><br />
</p>
<p id="ps2p5c17p4">
<span class="m-text m-primary">nibbānañca vimutti, ye ca nibbānārammaṇatājātā dhammā sabbe vimuttā hontīti—</span><br />
</p>
<p id="ps2p5c17p5">
<span class="m-text m-primary">vimutti phalaṁ.</span><br />
</p>
<p id="ps2p5c18p1">
<span class="m-text m-primary">Dassanavimutti sammādiṭṭhi …pe…</span><br />
</p>
<p id="ps2p5c18p2">
<span class="m-text m-primary">avikkhepavimutti sammāsamādhi, upaṭṭhānavimutti satisambojjhaṅgo, paṭisaṅkhānavimutti upekkhāsambojjhaṅgo.</span><br />
</p>
<p id="ps2p5c18p3">
<span class="m-text m-primary">Assaddhiye akampiyavimutti saddhābalaṁ …pe…</span><br />
</p>
<p id="ps2p5c18p4">
<span class="m-text m-primary">avijjāya akampiyavimutti paññābalaṁ.</span><br />
</p>
<p id="ps2p5c18p5">
<span class="m-text m-primary">Adhimokkhavimutti saddhindriyaṁ …pe…</span><br />
</p>
<p id="ps2p5c18p6">
<span class="m-text m-primary">dassanavimutti paññindriyaṁ.</span><br />
</p>
<p id="ps2p5c19p1">
<span class="m-text m-primary">Ādhipateyyaṭṭhena indriyā vimutti.</span><br />
</p>
<p id="ps2p5c19p2">
<span class="m-text m-primary">Akampiyaṭṭhena balā vimutti, niyyānaṭṭhena bojjhaṅgā vimutti, hetuṭṭhena maggo vimutti, upaṭṭhānaṭṭhena satipaṭṭhānā vimutti, padahanaṭṭhena sammappadhānā vimutti, ijjhanaṭṭhena iddhipādā vimutti, tathaṭṭhena saccā vimutti, avikkhepaṭṭhena samatho vimutti, anupassanaṭṭhena vipassanā vimutti, ekarasaṭṭhena samathavipassanā vimutti, anativattanaṭṭhena yuganaddhaṁ vimutti, saṁvaraṭṭhena sīlavisuddhi vimutti, avikkhepaṭṭhena cittavisuddhi vimutti, dassanaṭṭhena diṭṭhivisuddhi vimutti, vimuttaṭṭhena vimokkho vimutti, paṭivedhaṭṭhena vijjā vimutti, pariccāgaṭṭhena vimutti vimutti, paṭippassaddhiyaṭṭhena anuppāde ñāṇaṁ vimutti, chando mūlaṭṭhena vimutti, manasikāro samuṭṭhānaṭṭhena vimutti, phasso samodhānaṭṭhena vimutti, vedanā samosaraṇaṭṭhena vimutti, samādhi pamukhaṭṭhena vimutti, sati ādhipateyyaṭṭhena vimutti, paññā taduttaraṭṭhena vimutti, vimutti sāraṭṭhena vimutti, amatogadhaṁ nibbānaṁ pariyosānaṭṭhena vimutti.</span><br />
</p>
<p id="ps2p5c19p3">
<span class="m-text m-primary">Evaṁ vimutti phalaṁ.</span><br />
</p>
<p id="ps2p5c19p4">
<span class="m-text m-primary">Evaṁ virāgo maggo, vimutti phalanti.</span><br />
</p>
<p id="ps2p5c19p5">
<span class="m-text m-primary">Virāgakathā niṭṭhitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>