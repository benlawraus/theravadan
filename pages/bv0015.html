<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bv0015.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/bv0014.html">Previous</a></div>
<div class="m-col-t-6 m-text-right">
<a href="https://www.theravadan.org/pages/bv0016.html">Next</a></div>
</div>
<section id="piyadassibuddhavamsa">
<span id="bv15c0p2"></span><h2><span class="pali m-text">15 Piyadassībuddhavaṁsa</span></h2>
<p id="bv15c1p1">
<span class="pali m-text">“Sujātassa aparena,</span><br />
</p>
<p id="bv15c1p2">
<span class="pali m-text">sayambhū lokanāyako;</span><br />
</p>
<p id="bv15c1p3">
<span class="pali m-text">Durāsado asamasamo,</span><br />
</p>
<p id="bv15c1p4">
<span class="pali m-text">piyadassī mahāyaso.</span><br />
</p>
<p id="bv15c2p1">
<span class="pali m-text">Sopi buddho amitayaso,</span><br />
</p>
<p id="bv15c2p2">
<span class="pali m-text">ādiccova virocati;</span><br />
</p>
<p id="bv15c2p3">
<span class="pali m-text">Sabbaṁ tamaṁ nihantvāna,</span><br />
</p>
<p id="bv15c2p4">
<span class="pali m-text">dhammacakkaṁ pavattayi.</span><br />
</p>
<p id="bv15c3p1">
<span class="pali m-text">Tassāpi atulatejassa,</span><br />
</p>
<p id="bv15c3p2">
<span class="pali m-text">Ahesuṁ abhisamayā tayo;</span><br />
</p>
<p id="bv15c3p3">
<span class="pali m-text">Koṭisatasahassānaṁ,</span><br />
</p>
<p id="bv15c3p4">
<span class="pali m-text">Paṭhamābhisamayo ahu.</span><br />
</p>
<p id="bv15c4p1">
<span class="pali m-text">Sudassano devarājā,</span><br />
</p>
<p id="bv15c4p2">
<span class="pali m-text">micchādiṭṭhimarocayi;</span><br />
</p>
<p id="bv15c4p3">
<span class="pali m-text">Tassa diṭṭhiṁ vinodento,</span><br />
</p>
<p id="bv15c4p4">
<span class="pali m-text">satthā dhammamadesayi.</span><br />
</p>
<p id="bv15c5p1">
<span class="pali m-text">Janasannipāto atulo,</span><br />
</p>
<p id="bv15c5p2">
<span class="pali m-text">mahāsannipatī tadā;</span><br />
</p>
<p id="bv15c5p3">
<span class="pali m-text">Navutikoṭisahassānaṁ,</span><br />
</p>
<p id="bv15c5p4">
<span class="pali m-text">dutiyābhisamayo ahu.</span><br />
</p>
<p id="bv15c6p1">
<span class="pali m-text">Yadā doṇamukhaṁ hatthiṁ,</span><br />
</p>
<p id="bv15c6p2">
<span class="pali m-text">vinesi narasārathi;</span><br />
</p>
<p id="bv15c6p3">
<span class="pali m-text">Asītikoṭisahassānaṁ,</span><br />
</p>
<p id="bv15c6p4">
<span class="pali m-text">tatiyābhisamayo ahu.</span><br />
</p>
<p id="bv15c7p1">
<span class="pali m-text">Sannipātā tayo āsuṁ,</span><br />
</p>
<p id="bv15c7p2">
<span class="pali m-text">tassāpi piyadassino;</span><br />
</p>
<p id="bv15c7p3">
<span class="pali m-text">Koṭisatasahassānaṁ,</span><br />
</p>
<p id="bv15c7p4">
<span class="pali m-text">paṭhamo āsi samāgamo.</span><br />
</p>
<p id="bv15c8p1">
<span class="pali m-text">Tato paraṁ navutikoṭī,</span><br />
</p>
<p id="bv15c8p2">
<span class="pali m-text">samiṁsu ekato munī;</span><br />
</p>
<p id="bv15c8p3">
<span class="pali m-text">Tatiye sannipātamhi,</span><br />
</p>
<p id="bv15c8p4">
<span class="pali m-text">asītikoṭiyo ahū.</span><br />
</p>
<p id="bv15c9p1">
<span class="pali m-text">Ahaṁ tena samayena,</span><br />
</p>
<p id="bv15c9p2">
<span class="pali m-text">kassapo nāma brāhmaṇo;</span><br />
</p>
<p id="bv15c9p3">
<span class="pali m-text">Ajjhāyako mantadharo,</span><br />
</p>
<p id="bv15c9p4">
<span class="pali m-text">tiṇṇaṁ vedāna pāragū.</span><br />
</p>
<p id="bv15c10p1">
<span class="pali m-text">Tassa dhammaṁ suṇitvāna,</span><br />
</p>
<p id="bv15c10p2">
<span class="pali m-text">pasādaṁ janayiṁ ahaṁ;</span><br />
</p>
<p id="bv15c10p3">
<span class="pali m-text">Koṭisatasahassehi,</span><br />
</p>
<p id="bv15c10p4">
<span class="pali m-text">saṅghārāmaṁ amāpayiṁ.</span><br />
</p>
<p id="bv15c11p1">
<span class="pali m-text">Tassa datvāna ārāmaṁ,</span><br />
</p>
<p id="bv15c11p2">
<span class="pali m-text">haṭṭho saṁviggamānaso;</span><br />
</p>
<p id="bv15c11p3">
<span class="pali m-text">Saraṇe pañca sīle ca,</span><br />
</p>
<p id="bv15c11p4">
<span class="pali m-text">daḷhaṁ katvā samādiyiṁ.</span><br />
</p>
<p id="bv15c12p1">
<span class="pali m-text">Sopi maṁ buddho byākāsi,</span><br />
</p>
<p id="bv15c12p2">
<span class="pali m-text">saṅghamajjhe nisīdiya;</span><br />
</p>
<p id="bv15c12p3">
<span class="pali m-text">‘Aṭṭhārase kappasate,</span><br />
</p>
<p id="bv15c12p4">
<span class="pali m-text">ayaṁ buddho bhavissati.</span><br />
</p>
<p id="bv15c13p1">
<span class="pali m-text">Padhānaṁ padahitvāna,</span><br />
</p>
<p id="bv15c13p2">
<span class="pali m-text">…pe…</span><br />
</p>
<p id="bv15c13p3">
<span class="pali m-text">hessāma sammukhā imaṁ’.</span><br />
</p>
<p id="bv15c14p1">
<span class="pali m-text">Tassāpi vacanaṁ sutvā,</span><br />
</p>
<p id="bv15c14p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv15c14p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv15c14p4">
<span class="pali m-text">dasapāramipūriyā.</span><br />
</p>
<p id="bv15c15p1">
<span class="pali m-text">Sudhaññaṁ nāma nagaraṁ,</span><br />
</p>
<p id="bv15c15p2">
<span class="pali m-text">sudatto nāma khattiyo;</span><br />
</p>
<p id="bv15c15p3">
<span class="pali m-text">Candā nāmāsi janikā,</span><br />
</p>
<p id="bv15c15p4">
<span class="pali m-text">piyadassissa satthuno.</span><br />
</p>
<p id="bv15c16p1">
<span class="pali m-text">Navavassasahassāni,</span><br />
</p>
<p id="bv15c16p2">
<span class="pali m-text">Agāraṁ ajjha so vasi;</span><br />
</p>
<p id="bv15c16p3">
<span class="pali m-text">Sunimmalavimalagiriguhā,</span><br />
</p>
<p id="bv15c16p4">
<span class="pali m-text">Tayo pāsādamuttamā.</span><br />
</p>
<p id="bv15c17p1">
<span class="pali m-text">Tettiṁsasahassāni ca,</span><br />
</p>
<p id="bv15c17p2">
<span class="pali m-text">Nāriyo samalaṅkatā;</span><br />
</p>
<p id="bv15c17p3">
<span class="pali m-text">Vimalā nāma nārī ca,</span><br />
</p>
<p id="bv15c17p4">
<span class="pali m-text">Kañcanāveḷo nāma atrajo.</span><br />
</p>
<p id="bv15c18p1">
<span class="pali m-text">Nimitte caturo disvā,</span><br />
</p>
<p id="bv15c18p2">
<span class="pali m-text">rathayānena nikkhami;</span><br />
</p>
<p id="bv15c18p3">
<span class="pali m-text">Chamāsaṁ padhānacāraṁ,</span><br />
</p>
<p id="bv15c18p4">
<span class="pali m-text">acarī purisuttamo.</span><br />
</p>
<p id="bv15c19p1">
<span class="pali m-text">Brahmunā yācito santo,</span><br />
</p>
<p id="bv15c19p2">
<span class="pali m-text">piyadassī mahāmuni;</span><br />
</p>
<p id="bv15c19p3">
<span class="pali m-text">Vatti cakkaṁ mahāvīro,</span><br />
</p>
<p id="bv15c19p4">
<span class="pali m-text">usabhuyyāne manorame.</span><br />
</p>
<p id="bv15c20p1">
<span class="pali m-text">Pālito sabbadassī ca,</span><br />
</p>
<p id="bv15c20p2">
<span class="pali m-text">ahesuṁ aggasāvakā;</span><br />
</p>
<p id="bv15c20p3">
<span class="pali m-text">Sobhito nāmupaṭṭhāko,</span><br />
</p>
<p id="bv15c20p4">
<span class="pali m-text">piyadassissa satthuno.</span><br />
</p>
<p id="bv15c21p1">
<span class="pali m-text">Sujātā dhammadinnā ca,</span><br />
</p>
<p id="bv15c21p2">
<span class="pali m-text">ahesuṁ aggasāvikā;</span><br />
</p>
<p id="bv15c21p3">
<span class="pali m-text">Bodhi tassa bhagavato,</span><br />
</p>
<p id="bv15c21p4">
<span class="pali m-text">kakudhoti pavuccati.</span><br />
</p>
<p id="bv15c22p1">
<span class="pali m-text">Sandhako dhammako ceva,</span><br />
</p>
<p id="bv15c22p2">
<span class="pali m-text">ahesuṁ aggupaṭṭhakā;</span><br />
</p>
<p id="bv15c22p3">
<span class="pali m-text">Visākhā dhammadinnā ca,</span><br />
</p>
<p id="bv15c22p4">
<span class="pali m-text">ahesuṁ aggupaṭṭhikā.</span><br />
</p>
<p id="bv15c23p1">
<span class="pali m-text">Sopi buddho amitayaso,</span><br />
</p>
<p id="bv15c23p2">
<span class="pali m-text">dvattiṁsavaralakkhaṇo;</span><br />
</p>
<p id="bv15c23p3">
<span class="pali m-text">Asītihatthamubbedho,</span><br />
</p>
<p id="bv15c23p4">
<span class="pali m-text">sālarājāva dissati.</span><br />
</p>
<p id="bv15c24p1">
<span class="pali m-text">Aggicandasūriyānaṁ,</span><br />
</p>
<p id="bv15c24p2">
<span class="pali m-text">natthi tādisikā pabhā;</span><br />
</p>
<p id="bv15c24p3">
<span class="pali m-text">Yathā ahu pabhā tassa,</span><br />
</p>
<p id="bv15c24p4">
<span class="pali m-text">asamassa mahesino.</span><br />
</p>
<p id="bv15c25p1">
<span class="pali m-text">Tassāpi devadevassa,</span><br />
</p>
<p id="bv15c25p2">
<span class="pali m-text">āyu tāvatakaṁ ahu;</span><br />
</p>
<p id="bv15c25p3">
<span class="pali m-text">Navutivassasahassāni,</span><br />
</p>
<p id="bv15c25p4">
<span class="pali m-text">loke aṭṭhāsi cakkhumā.</span><br />
</p>
<p id="bv15c26p1">
<span class="pali m-text">Sopi buddho asamasamo,</span><br />
</p>
<p id="bv15c26p2">
<span class="pali m-text">Yugānipi tāni atuliyāni;</span><br />
</p>
<p id="bv15c26p3">
<span class="pali m-text">Sabbaṁ tamantarahitaṁ,</span><br />
</p>
<p id="bv15c26p4">
<span class="pali m-text">Nanu rittā sabbasaṅkhārā.</span><br />
</p>
<p id="bv15c27p1">
<span class="pali m-text">Piyadassī munivaro,</span><br />
</p>
<p id="bv15c27p2">
<span class="pali m-text">Assatthārāmamhi nibbuto;</span><br />
</p>
<p id="bv15c27p3">
<span class="pali m-text">Tatthevassa jinathūpo,</span><br />
</p>
<p id="bv15c27p4">
<span class="pali m-text">Tīṇiyojanamuggato”ti.</span><br />
</p>
<p id="bv15c28p1">
<span class="pali m-text">Piyadassissa bhagavato vaṁso terasamo.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/bv0014.html">Previous</a></div>
<div class="m-col-t-6 m-text-right">
<a href="https://www.theravadan.org/pages/bv0016.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>