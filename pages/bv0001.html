<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/bv0001.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/an0011p0992-1151.html">Previous</a></div>
<div class="m-col-t-6 m-text-right">
<a href="../pages/bv0002.html">Next</a></div>
</div>
<section id="ratanacankamanakanda">
<span id="bv1c0p2"></span><h2><span class="pali m-text">1. Ratanacaṅkamanakaṇḍa</span></h2>
<p id="bv1c1p1">
<span class="pali m-text">Namo tassa Bhagavato Arahato Sammāsambuddhassa.</span><br />
</p>
<p id="bv1c2p1">
<span class="pali m-text">Brahmā ca lokādhipatī sahampatī,</span><br />
</p>
<p id="bv1c2p2">
<span class="pali m-text">Katañjalī anadhivaraṁ ayācatha;</span><br />
</p>
<p id="bv1c2p3">
<span class="pali m-text">“Santīdha sattāpparajakkhajātikā,</span><br />
</p>
<p id="bv1c2p4">
<span class="pali m-text">Desehi dhammaṁ anukampimaṁ pajaṁ”.</span><br />
</p>
<p id="bv1c3p1">
<span class="pali m-text">Sampannavijjācaraṇassa tādino,</span><br />
</p>
<p id="bv1c3p2">
<span class="pali m-text">Jutindharassantimadehadhārino;</span><br />
</p>
<p id="bv1c3p3">
<span class="pali m-text">Tathāgatassappaṭipuggalassa,</span><br />
</p>
<p id="bv1c3p4">
<span class="pali m-text">Uppajji kāruññatā sabbasatte.</span><br />
</p>
<p id="bv1c4p1">
<span class="pali m-text">“Na hete jānanti sadevamānusā,</span><br />
</p>
<p id="bv1c4p2">
<span class="pali m-text">Buddho ayaṁ kīdisako naruttamo;</span><br />
</p>
<p id="bv1c4p3">
<span class="pali m-text">Iddhibalaṁ paññābalañca kīdisaṁ,</span><br />
</p>
<p id="bv1c4p4">
<span class="pali m-text">Buddhabalaṁ lokahitassa kīdisaṁ.</span><br />
</p>
<p id="bv1c5p1">
<span class="pali m-text">Na hete jānanti sadevamānusā,</span><br />
</p>
<p id="bv1c5p2">
<span class="pali m-text">Buddho ayaṁ edisako naruttamo;</span><br />
</p>
<p id="bv1c5p3">
<span class="pali m-text">Iddhibalaṁ paññābalañca edisaṁ,</span><br />
</p>
<p id="bv1c5p4">
<span class="pali m-text">Buddhabalaṁ lokahitassa edisaṁ.</span><br />
</p>
<p id="bv1c6p1">
<span class="pali m-text">Handāhaṁ dassayissāmi,</span><br />
</p>
<p id="bv1c6p2">
<span class="pali m-text">buddhabalamanuttaraṁ;</span><br />
</p>
<p id="bv1c6p3">
<span class="pali m-text">Caṅkamaṁ māpayissāmi,</span><br />
</p>
<p id="bv1c6p4">
<span class="pali m-text">nabhe ratanamaṇḍitaṁ”.</span><br />
</p>
<p id="bv1c7p1">
<span class="pali m-text">Bhummā mahārājikā tāvatiṁsā,</span><br />
</p>
<p id="bv1c7p2">
<span class="pali m-text">Yāmā ca devā tusitā ca nimmitā;</span><br />
</p>
<p id="bv1c7p3">
<span class="pali m-text">Paranimmitā yepi ca brahmakāyikā,</span><br />
</p>
<p id="bv1c7p4">
<span class="pali m-text">Ānanditā vipulamakaṁsu ghosaṁ.</span><br />
</p>
<p id="bv1c8p1">
<span class="pali m-text">Obhāsitā ca pathavī sadevakā,</span><br />
</p>
<p id="bv1c8p2">
<span class="pali m-text">Puthū ca lokantarikā asaṁvutā;</span><br />
</p>
<p id="bv1c8p3">
<span class="pali m-text">Tamo ca tibbo vihato tadā ahu,</span><br />
</p>
<p id="bv1c8p4">
<span class="pali m-text">Disvāna accherakaṁ pāṭihīraṁ.</span><br />
</p>
<p id="bv1c9p1">
<span class="pali m-text">Sadevagandhabbamanussarakkhase,</span><br />
</p>
<p id="bv1c9p2">
<span class="pali m-text">Ābhā uḷārā vipulā ajāyatha;</span><br />
</p>
<p id="bv1c9p3">
<span class="pali m-text">Imasmiṁ loke parasmiñcobhayasmiṁ,</span><br />
</p>
<p id="bv1c9p4">
<span class="pali m-text">Adho ca uddhaṁ tiriyañca vitthataṁ.</span><br />
</p>
<p id="bv1c10p1">
<span class="pali m-text">Sattuttamo anadhivaro vināyako,</span><br />
</p>
<p id="bv1c10p2">
<span class="pali m-text">Satthā ahū devamanussapūjito;</span><br />
</p>
<p id="bv1c10p3">
<span class="pali m-text">Mahānubhāvo satapuññalakkhaṇo,</span><br />
</p>
<p id="bv1c10p4">
<span class="pali m-text">Dassesi accherakaṁ pāṭihīraṁ.</span><br />
</p>
<p id="bv1c11p1">
<span class="pali m-text">So yācito devavarena cakkhumā,</span><br />
</p>
<p id="bv1c11p2">
<span class="pali m-text">Atthaṁ samekkhitvā tadā naruttamo;</span><br />
</p>
<p id="bv1c11p3">
<span class="pali m-text">Caṅkamaṁ māpayi lokanāyako,</span><br />
</p>
<p id="bv1c11p4">
<span class="pali m-text">Suniṭṭhitaṁ sabbaratananimmitaṁ.</span><br />
</p>
<p id="bv1c12p1">
<span class="pali m-text">Iddhī ca ādesanānusāsanī,</span><br />
</p>
<p id="bv1c12p2">
<span class="pali m-text">Tipāṭihīre bhagavā vasī ahu;</span><br />
</p>
<p id="bv1c12p3">
<span class="pali m-text">Caṅkamaṁ māpayi lokanāyako,</span><br />
</p>
<p id="bv1c12p4">
<span class="pali m-text">Suniṭṭhitaṁ sabbaratananimmitaṁ.</span><br />
</p>
<p id="bv1c13p1">
<span class="pali m-text">Dasasahassīlokadhātuyā,</span><br />
</p>
<p id="bv1c13p2">
<span class="pali m-text">Sinerupabbatuttame;</span><br />
</p>
<p id="bv1c13p3">
<span class="pali m-text">Thambheva dassesi paṭipāṭiyā,</span><br />
</p>
<p id="bv1c13p4">
<span class="pali m-text">Caṅkame ratanāmaye.</span><br />
</p>
<p id="bv1c14p1">
<span class="pali m-text">Dasasahassī atikkamma,</span><br />
</p>
<p id="bv1c14p2">
<span class="pali m-text">caṅkamaṁ māpayī jino;</span><br />
</p>
<p id="bv1c14p3">
<span class="pali m-text">Sabbasoṇṇamayā passe,</span><br />
</p>
<p id="bv1c14p4">
<span class="pali m-text">caṅkame ratanāmaye.</span><br />
</p>
<p id="bv1c15p1">
<span class="pali m-text">Tulāsaṅghāṭānuvaggā,</span><br />
</p>
<p id="bv1c15p2">
<span class="pali m-text">sovaṇṇaphalakatthatā;</span><br />
</p>
<p id="bv1c15p3">
<span class="pali m-text">Vedikā sabbasovaṇṇā,</span><br />
</p>
<p id="bv1c15p4">
<span class="pali m-text">dubhato passesu nimmitā.</span><br />
</p>
<p id="bv1c16p1">
<span class="pali m-text">Maṇimuttāvālikākiṇṇā,</span><br />
</p>
<p id="bv1c16p2">
<span class="pali m-text">nimmito ratanāmayo;</span><br />
</p>
<p id="bv1c16p3">
<span class="pali m-text">Obhāseti disā sabbā,</span><br />
</p>
<p id="bv1c16p4">
<span class="pali m-text">sataraṁsīva uggato.</span><br />
</p>
<p id="bv1c17p1">
<span class="pali m-text">Tasmiṁ caṅkamane dhīro,</span><br />
</p>
<p id="bv1c17p2">
<span class="pali m-text">dvattiṁsavaralakkhaṇo;</span><br />
</p>
<p id="bv1c17p3">
<span class="pali m-text">Virocamāno sambuddho,</span><br />
</p>
<p id="bv1c17p4">
<span class="pali m-text">caṅkame caṅkamī jino.</span><br />
</p>
<p id="bv1c18p1">
<span class="pali m-text">Dibbaṁ mandāravaṁ pupphaṁ,</span><br />
</p>
<p id="bv1c18p2">
<span class="pali m-text">padumaṁ pārichattakaṁ;</span><br />
</p>
<p id="bv1c18p3">
<span class="pali m-text">Caṅkamane okiranti,</span><br />
</p>
<p id="bv1c18p4">
<span class="pali m-text">sabbe devā samāgatā.</span><br />
</p>
<p id="bv1c19p1">
<span class="pali m-text">Passanti taṁ devasaṅghā,</span><br />
</p>
<p id="bv1c19p2">
<span class="pali m-text">dasasahassī pamoditā;</span><br />
</p>
<p id="bv1c19p3">
<span class="pali m-text">Namassamānā nipatanti,</span><br />
</p>
<p id="bv1c19p4">
<span class="pali m-text">tuṭṭhahaṭṭhā pamoditā.</span><br />
</p>
<p id="bv1c20p1">
<span class="pali m-text">Tāvatiṁsā ca yāmā ca,</span><br />
</p>
<p id="bv1c20p2">
<span class="pali m-text">tusitā cāpi devatā;</span><br />
</p>
<p id="bv1c20p3">
<span class="pali m-text">Nimmānaratino devā,</span><br />
</p>
<p id="bv1c20p4">
<span class="pali m-text">ye devā vasavattino;</span><br />
</p>
<p id="bv1c20p5">
<span class="pali m-text">Udaggacittā sumanā,</span><br />
</p>
<p id="bv1c20p6">
<span class="pali m-text">passanti lokanāyakaṁ.</span><br />
</p>
<p id="bv1c21p1">
<span class="pali m-text">Sadevagandhabbamanussarakkhasā,</span><br />
</p>
<p id="bv1c21p2">
<span class="pali m-text">Nāgā supaṇṇā atha vāpi kinnarā;</span><br />
</p>
<p id="bv1c21p3">
<span class="pali m-text">Passanti taṁ lokahitānukampakaṁ,</span><br />
</p>
<p id="bv1c21p4">
<span class="pali m-text">Nabheva accuggatacandamaṇḍalaṁ.</span><br />
</p>
<p id="bv1c22p1">
<span class="pali m-text">Ābhassarā subhakiṇhā,</span><br />
</p>
<p id="bv1c22p2">
<span class="pali m-text">Vehapphalā akaniṭṭhā ca devatā;</span><br />
</p>
<p id="bv1c22p3">
<span class="pali m-text">Susuddhasukkavatthavasanā,</span><br />
</p>
<p id="bv1c22p4">
<span class="pali m-text">Tiṭṭhanti pañjalīkatā.</span><br />
</p>
<p id="bv1c23p1">
<span class="pali m-text">Muñcanti pupphaṁ pana pañcavaṇṇikaṁ,</span><br />
</p>
<p id="bv1c23p2">
<span class="pali m-text">Mandāravaṁ candanacuṇṇamissitaṁ;</span><br />
</p>
<p id="bv1c23p3">
<span class="pali m-text">Bhamenti celāni ca ambare tadā,</span><br />
</p>
<p id="bv1c23p4">
<span class="pali m-text">“Aho jino lokahitānukampako.</span><br />
</p>
<p id="bv1c24p1">
<span class="pali m-text">Tuvaṁ satthā ca ketū ca,</span><br />
</p>
<p id="bv1c24p2">
<span class="pali m-text">dhajo yūpo ca pāṇinaṁ;</span><br />
</p>
<p id="bv1c24p3">
<span class="pali m-text">Parāyaṇo patiṭṭhā ca,</span><br />
</p>
<p id="bv1c24p4">
<span class="pali m-text">dīpo ca dvipaduttamo”.</span><br />
</p>
<p id="bv1c25p1">
<span class="pali m-text">Dasasahassīlokadhātuyā,</span><br />
</p>
<p id="bv1c25p2">
<span class="pali m-text">Devatāyo mahiddhikā;</span><br />
</p>
<p id="bv1c25p3">
<span class="pali m-text">Parivāretvā namassanti,</span><br />
</p>
<p id="bv1c25p4">
<span class="pali m-text">Tuṭṭhahaṭṭhā pamoditā.</span><br />
</p>
<p id="bv1c26p1">
<span class="pali m-text">Devatā devakaññā ca,</span><br />
</p>
<p id="bv1c26p2">
<span class="pali m-text">pasannā tuṭṭhamānasā;</span><br />
</p>
<p id="bv1c26p3">
<span class="pali m-text">Pañcavaṇṇikapupphehi,</span><br />
</p>
<p id="bv1c26p4">
<span class="pali m-text">pūjayanti narāsabhaṁ.</span><br />
</p>
<p id="bv1c27p1">
<span class="pali m-text">Passanti taṁ devasaṅghā,</span><br />
</p>
<p id="bv1c27p2">
<span class="pali m-text">pasannā tuṭṭhamānasā;</span><br />
</p>
<p id="bv1c27p3">
<span class="pali m-text">Pañcavaṇṇikapupphehi,</span><br />
</p>
<p id="bv1c27p4">
<span class="pali m-text">pūjayanti narāsabhaṁ.</span><br />
</p>
<p id="bv1c28p1">
<span class="pali m-text">“Aho acchariyaṁ loke,</span><br />
</p>
<p id="bv1c28p2">
<span class="pali m-text">abbhutaṁ lomahaṁsanaṁ;</span><br />
</p>
<p id="bv1c28p3">
<span class="pali m-text">Na medisaṁ bhūtapubbaṁ,</span><br />
</p>
<p id="bv1c28p4">
<span class="pali m-text">accheraṁ lomahaṁsanaṁ”.</span><br />
</p>
<p id="bv1c29p1">
<span class="pali m-text">Sakasakamhi bhavane,</span><br />
</p>
<p id="bv1c29p2">
<span class="pali m-text">nisīditvāna devatā;</span><br />
</p>
<p id="bv1c29p3">
<span class="pali m-text">Hasanti tā mahāhasitaṁ,</span><br />
</p>
<p id="bv1c29p4">
<span class="pali m-text">disvānaccherakaṁ nabhe.</span><br />
</p>
<p id="bv1c30p1">
<span class="pali m-text">Ākāsaṭṭhā ca bhūmaṭṭhā,</span><br />
</p>
<p id="bv1c30p2">
<span class="pali m-text">tiṇapanthanivāsino;</span><br />
</p>
<p id="bv1c30p3">
<span class="pali m-text">Katañjalī namassanti,</span><br />
</p>
<p id="bv1c30p4">
<span class="pali m-text">tuṭṭhahaṭṭhā pamoditā.</span><br />
</p>
<p id="bv1c31p1">
<span class="pali m-text">Yepi dīghāyukā nāgā,</span><br />
</p>
<p id="bv1c31p2">
<span class="pali m-text">puññavanto mahiddhikā;</span><br />
</p>
<p id="bv1c31p3">
<span class="pali m-text">Pamoditā namassanti,</span><br />
</p>
<p id="bv1c31p4">
<span class="pali m-text">pūjayanti naruttamaṁ.</span><br />
</p>
<p id="bv1c32p1">
<span class="pali m-text">Saṅgītiyo pavattenti,</span><br />
</p>
<p id="bv1c32p2">
<span class="pali m-text">ambare anilañjase;</span><br />
</p>
<p id="bv1c32p3">
<span class="pali m-text">Cammanaddhāni vādenti,</span><br />
</p>
<p id="bv1c32p4">
<span class="pali m-text">disvānaccherakaṁ nabhe.</span><br />
</p>
<p id="bv1c33p1">
<span class="pali m-text">Saṅkhā ca paṇavā ceva,</span><br />
</p>
<p id="bv1c33p2">
<span class="pali m-text">athopi ḍiṇḍimā bahū;</span><br />
</p>
<p id="bv1c33p3">
<span class="pali m-text">Antalikkhasmiṁ vajjanti,</span><br />
</p>
<p id="bv1c33p4">
<span class="pali m-text">disvānaccherakaṁ nabhe.</span><br />
</p>
<p id="bv1c34p1">
<span class="pali m-text">“Abbhuto vata no ajja,</span><br />
</p>
<p id="bv1c34p2">
<span class="pali m-text">uppajji lomahaṁsano;</span><br />
</p>
<p id="bv1c34p3">
<span class="pali m-text">Dhuvamatthasiddhiṁ labhāma,</span><br />
</p>
<p id="bv1c34p4">
<span class="pali m-text">khaṇo no paṭipādito”.</span><br />
</p>
<p id="bv1c35p1">
<span class="pali m-text">Buddhoti tesaṁ sutvāna,</span><br />
</p>
<p id="bv1c35p2">
<span class="pali m-text">pīti uppajji tāvade;</span><br />
</p>
<p id="bv1c35p3">
<span class="pali m-text">Buddho buddhoti kathayantā,</span><br />
</p>
<p id="bv1c35p4">
<span class="pali m-text">tiṭṭhanti pañjalīkatā.</span><br />
</p>
<p id="bv1c36p1">
<span class="pali m-text">Hiṅkārā sādhukārā ca,</span><br />
</p>
<p id="bv1c36p2">
<span class="pali m-text">ukkuṭṭhi sampahaṁsanaṁ;</span><br />
</p>
<p id="bv1c36p3">
<span class="pali m-text">Pajā ca vividhā gagane,</span><br />
</p>
<p id="bv1c36p4">
<span class="pali m-text">vattenti pañjalīkatā.</span><br />
</p>
<p id="bv1c37p1">
<span class="pali m-text">Gāyanti seḷenti ca vādayanti ca,</span><br />
</p>
<p id="bv1c37p2">
<span class="pali m-text">Bhujāni pothenti ca naccayanti ca;</span><br />
</p>
<p id="bv1c37p3">
<span class="pali m-text">Muñcanti pupphaṁ pana pañcavaṇṇikaṁ,</span><br />
</p>
<p id="bv1c37p4">
<span class="pali m-text">Mandāravaṁ candanacuṇṇamissitaṁ.</span><br />
</p>
<p id="bv1c38p1">
<span class="pali m-text">“Yathā tuyhaṁ mahāvīra,</span><br />
</p>
<p id="bv1c38p2">
<span class="pali m-text">pādesu cakkalakkhaṇaṁ;</span><br />
</p>
<p id="bv1c38p3">
<span class="pali m-text">Dhajavajirapaṭākā,</span><br />
</p>
<p id="bv1c38p4">
<span class="pali m-text">vaḍḍhamānaṅkusācitaṁ.</span><br />
</p>
<p id="bv1c39p1">
<span class="pali m-text">Rūpe sīle samādhimhi,</span><br />
</p>
<p id="bv1c39p2">
<span class="pali m-text">paññāya ca asādiso;</span><br />
</p>
<p id="bv1c39p3">
<span class="pali m-text">Vimuttiyā asamasamo,</span><br />
</p>
<p id="bv1c39p4">
<span class="pali m-text">dhammacakkappavattane.</span><br />
</p>
<p id="bv1c40p1">
<span class="pali m-text">Dasanāgabalaṁ kāye,</span><br />
</p>
<p id="bv1c40p2">
<span class="pali m-text">tuyhaṁ pākatikaṁ balaṁ;</span><br />
</p>
<p id="bv1c40p3">
<span class="pali m-text">Iddhibalena asamo,</span><br />
</p>
<p id="bv1c40p4">
<span class="pali m-text">dhammacakkappavattane.</span><br />
</p>
<p id="bv1c41p1">
<span class="pali m-text">Evaṁ sabbaguṇūpetaṁ,</span><br />
</p>
<p id="bv1c41p2">
<span class="pali m-text">sabbaṅgasamupāgataṁ;</span><br />
</p>
<p id="bv1c41p3">
<span class="pali m-text">Mahāmuniṁ kāruṇikaṁ,</span><br />
</p>
<p id="bv1c41p4">
<span class="pali m-text">lokanāthaṁ namassatha.</span><br />
</p>
<p id="bv1c42p1">
<span class="pali m-text">Abhivādanaṁ thomanañca,</span><br />
</p>
<p id="bv1c42p2">
<span class="pali m-text">vandanañca pasaṁsanaṁ;</span><br />
</p>
<p id="bv1c42p3">
<span class="pali m-text">Namassanañca pūjañca,</span><br />
</p>
<p id="bv1c42p4">
<span class="pali m-text">sabbaṁ arahasī tuvaṁ.</span><br />
</p>
<p id="bv1c43p1">
<span class="pali m-text">Ye keci loke vandaneyyā,</span><br />
</p>
<p id="bv1c43p2">
<span class="pali m-text">vandanaṁ arahanti ye;</span><br />
</p>
<p id="bv1c43p3">
<span class="pali m-text">Sabbaseṭṭho mahāvīra,</span><br />
</p>
<p id="bv1c43p4">
<span class="pali m-text">sadiso te na vijjati.</span><br />
</p>
<p id="bv1c44p1">
<span class="pali m-text">Sāriputto mahāpañño,</span><br />
</p>
<p id="bv1c44p2">
<span class="pali m-text">samādhijjhānakovido;</span><br />
</p>
<p id="bv1c44p3">
<span class="pali m-text">Gijjhakūṭe ṭhitoyeva,</span><br />
</p>
<p id="bv1c44p4">
<span class="pali m-text">passati lokanāyakaṁ.</span><br />
</p>
<p id="bv1c45p1">
<span class="pali m-text">Suphullaṁ sālarājaṁva,</span><br />
</p>
<p id="bv1c45p2">
<span class="pali m-text">candaṁva gagane yathā;</span><br />
</p>
<p id="bv1c45p3">
<span class="pali m-text">Majjhanhikeva sūriyaṁ,</span><br />
</p>
<p id="bv1c45p4">
<span class="pali m-text">olokesi narāsabhaṁ.</span><br />
</p>
<p id="bv1c46p1">
<span class="pali m-text">Jalantaṁ dīparukkhaṁva,</span><br />
</p>
<p id="bv1c46p2">
<span class="pali m-text">Taruṇasūriyaṁva uggataṁ;</span><br />
</p>
<p id="bv1c46p3">
<span class="pali m-text">Byāmappabhānurañjitaṁ,</span><br />
</p>
<p id="bv1c46p4">
<span class="pali m-text">Dhīraṁ passati lokanāyakaṁ.</span><br />
</p>
<p id="bv1c47p1">
<span class="pali m-text">Pañcannaṁ bhikkhusatānaṁ,</span><br />
</p>
<p id="bv1c47p2">
<span class="pali m-text">katakiccāna tādinaṁ;</span><br />
</p>
<p id="bv1c47p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv1c47p4">
<span class="pali m-text">khaṇena sannipātayi.</span><br />
</p>
<p id="bv1c48p1">
<span class="pali m-text">Lokappasādanaṁ nāma,</span><br />
</p>
<p id="bv1c48p2">
<span class="pali m-text">pāṭihīraṁ nidassayi;</span><br />
</p>
<p id="bv1c48p3">
<span class="pali m-text">Amhepi tattha gantvāna,</span><br />
</p>
<p id="bv1c48p4">
<span class="pali m-text">vandissāma mayaṁ jinaṁ.</span><br />
</p>
<p id="bv1c49p1">
<span class="pali m-text">Etha sabbe gamissāma,</span><br />
</p>
<p id="bv1c49p2">
<span class="pali m-text">pucchissāma mayaṁ jinaṁ;</span><br />
</p>
<p id="bv1c49p3">
<span class="pali m-text">Kaṅkhaṁ vinodayissāma,</span><br />
</p>
<p id="bv1c49p4">
<span class="pali m-text">passitvā lokanāyakaṁ”.</span><br />
</p>
<p id="bv1c50p1">
<span class="pali m-text">Sādhūti te paṭissutvā,</span><br />
</p>
<p id="bv1c50p2">
<span class="pali m-text">nipakā saṁvutindriyā;</span><br />
</p>
<p id="bv1c50p3">
<span class="pali m-text">Pattacīvaramādāya,</span><br />
</p>
<p id="bv1c50p4">
<span class="pali m-text">taramānā upāgamuṁ.</span><br />
</p>
<p id="bv1c51p1">
<span class="pali m-text">Khīṇāsavehi vimalehi,</span><br />
</p>
<p id="bv1c51p2">
<span class="pali m-text">dantehi uttame dame;</span><br />
</p>
<p id="bv1c51p3">
<span class="pali m-text">Sāriputto mahāpañño,</span><br />
</p>
<p id="bv1c51p4">
<span class="pali m-text">iddhiyā upasaṅkami.</span><br />
</p>
<p id="bv1c52p1">
<span class="pali m-text">Tehi bhikkhūhi parivuto,</span><br />
</p>
<p id="bv1c52p2">
<span class="pali m-text">sāriputto mahāgaṇī;</span><br />
</p>
<p id="bv1c52p3">
<span class="pali m-text">Laḷanto devova gagane,</span><br />
</p>
<p id="bv1c52p4">
<span class="pali m-text">iddhiyā upasaṅkami.</span><br />
</p>
<p id="bv1c53p1">
<span class="pali m-text">Ukkāsitañca khipitaṁ,</span><br />
</p>
<p id="bv1c53p2">
<span class="pali m-text">ajjhupekkhiya subbatā;</span><br />
</p>
<p id="bv1c53p3">
<span class="pali m-text">Sagāravā sappatissā,</span><br />
</p>
<p id="bv1c53p4">
<span class="pali m-text">sambuddhaṁ upasaṅkamuṁ.</span><br />
</p>
<p id="bv1c54p1">
<span class="pali m-text">Upasaṅkamitvā passanti,</span><br />
</p>
<p id="bv1c54p2">
<span class="pali m-text">sayambhuṁ lokanāyakaṁ;</span><br />
</p>
<p id="bv1c54p3">
<span class="pali m-text">Nabhe accuggataṁ dhīraṁ,</span><br />
</p>
<p id="bv1c54p4">
<span class="pali m-text">candaṁva gagane yathā.</span><br />
</p>
<p id="bv1c55p1">
<span class="pali m-text">Jalantaṁ dīparukkhaṁva,</span><br />
</p>
<p id="bv1c55p2">
<span class="pali m-text">vijjuṁva gagane yathā;</span><br />
</p>
<p id="bv1c55p3">
<span class="pali m-text">Majjhanhikeva sūriyaṁ,</span><br />
</p>
<p id="bv1c55p4">
<span class="pali m-text">passanti lokanāyakaṁ.</span><br />
</p>
<p id="bv1c56p1">
<span class="pali m-text">Pañcabhikkhusatā sabbe,</span><br />
</p>
<p id="bv1c56p2">
<span class="pali m-text">passanti lokanāyakaṁ;</span><br />
</p>
<p id="bv1c56p3">
<span class="pali m-text">Rahadamiva vippasannaṁ,</span><br />
</p>
<p id="bv1c56p4">
<span class="pali m-text">suphullaṁ padumaṁ yathā.</span><br />
</p>
<p id="bv1c57p1">
<span class="pali m-text">Añjaliṁ paggahetvāna,</span><br />
</p>
<p id="bv1c57p2">
<span class="pali m-text">tuṭṭhahaṭṭhā pamoditā;</span><br />
</p>
<p id="bv1c57p3">
<span class="pali m-text">Namassamānā nipatanti,</span><br />
</p>
<p id="bv1c57p4">
<span class="pali m-text">satthuno cakkalakkhaṇe.</span><br />
</p>
<p id="bv1c58p1">
<span class="pali m-text">Sāriputto mahāpañño,</span><br />
</p>
<p id="bv1c58p2">
<span class="pali m-text">koraṇḍasamasādiso;</span><br />
</p>
<p id="bv1c58p3">
<span class="pali m-text">Samādhijjhānakusalo,</span><br />
</p>
<p id="bv1c58p4">
<span class="pali m-text">vandate lokanāyakaṁ.</span><br />
</p>
<p id="bv1c59p1">
<span class="pali m-text">Gajjitā kālameghova,</span><br />
</p>
<p id="bv1c59p2">
<span class="pali m-text">nīluppalasamasādiso;</span><br />
</p>
<p id="bv1c59p3">
<span class="pali m-text">Iddhibalena asamo,</span><br />
</p>
<p id="bv1c59p4">
<span class="pali m-text">moggallāno mahiddhiko.</span><br />
</p>
<p id="bv1c60p1">
<span class="pali m-text">Mahākassapopi ca thero,</span><br />
</p>
<p id="bv1c60p2">
<span class="pali m-text">uttattakanakasannibho;</span><br />
</p>
<p id="bv1c60p3">
<span class="pali m-text">Dhutaguṇe agganikkhitto,</span><br />
</p>
<p id="bv1c60p4">
<span class="pali m-text">thomito satthuvaṇṇito.</span><br />
</p>
<p id="bv1c61p1">
<span class="pali m-text">Dibbacakkhūnaṁ yo aggo,</span><br />
</p>
<p id="bv1c61p2">
<span class="pali m-text">anuruddho mahāgaṇī;</span><br />
</p>
<p id="bv1c61p3">
<span class="pali m-text">Ñātiseṭṭho bhagavato,</span><br />
</p>
<p id="bv1c61p4">
<span class="pali m-text">avidūreva tiṭṭhati.</span><br />
</p>
<p id="bv1c62p1">
<span class="pali m-text">Āpattianāpattiyā,</span><br />
</p>
<p id="bv1c62p2">
<span class="pali m-text">satekicchāya kovido;</span><br />
</p>
<p id="bv1c62p3">
<span class="pali m-text">Vinaye agganikkhitto,</span><br />
</p>
<p id="bv1c62p4">
<span class="pali m-text">upāli satthuvaṇṇito.</span><br />
</p>
<p id="bv1c63p1">
<span class="pali m-text">Sukhumanipuṇatthapaṭividdho,</span><br />
</p>
<p id="bv1c63p2">
<span class="pali m-text">Kathikānaṁ pavaro gaṇī;</span><br />
</p>
<p id="bv1c63p3">
<span class="pali m-text">Isi mantāniyā putto,</span><br />
</p>
<p id="bv1c63p4">
<span class="pali m-text">Puṇṇo nāmāti vissuto.</span><br />
</p>
<p id="bv1c64p1">
<span class="pali m-text">Etesaṁ cittamaññāya,</span><br />
</p>
<p id="bv1c64p2">
<span class="pali m-text">opammakusalo muni;</span><br />
</p>
<p id="bv1c64p3">
<span class="pali m-text">Kaṅkhacchedo mahāvīro,</span><br />
</p>
<p id="bv1c64p4">
<span class="pali m-text">kathesi attano guṇaṁ.</span><br />
</p>
<p id="bv1c65p1">
<span class="pali m-text">“Cattāro te asaṅkheyyā,</span><br />
</p>
<p id="bv1c65p2">
<span class="pali m-text">koṭi yesaṁ na nāyati;</span><br />
</p>
<p id="bv1c65p3">
<span class="pali m-text">Sattakāyo ca ākāso,</span><br />
</p>
<p id="bv1c65p4">
<span class="pali m-text">cakkavāḷā canantakā;</span><br />
</p>
<p id="bv1c65p5">
<span class="pali m-text">Buddhañāṇaṁ appameyyaṁ,</span><br />
</p>
<p id="bv1c65p6">
<span class="pali m-text">na sakkā ete vijānituṁ.</span><br />
</p>
<p id="bv1c66p1">
<span class="pali m-text">Kimetaṁ acchariyaṁ loke,</span><br />
</p>
<p id="bv1c66p2">
<span class="pali m-text">yaṁ me iddhivikubbanaṁ;</span><br />
</p>
<p id="bv1c66p3">
<span class="pali m-text">Aññe bahū acchariyā,</span><br />
</p>
<p id="bv1c66p4">
<span class="pali m-text">abbhutā lomahaṁsanā.</span><br />
</p>
<p id="bv1c67p1">
<span class="pali m-text">Yadāhaṁ tusite kāye,</span><br />
</p>
<p id="bv1c67p2">
<span class="pali m-text">santusito nāmahaṁ tadā;</span><br />
</p>
<p id="bv1c67p3">
<span class="pali m-text">Dasasahassī samāgamma,</span><br />
</p>
<p id="bv1c67p4">
<span class="pali m-text">yācanti pañjalī mamaṁ.</span><br />
</p>
<p id="bv1c68p1">
<span class="pali m-text">‘Kālo kho te mahāvīra,</span><br />
</p>
<p id="bv1c68p2">
<span class="pali m-text">uppajja mātukucchiyaṁ;</span><br />
</p>
<p id="bv1c68p3">
<span class="pali m-text">Sadevakaṁ tārayanto,</span><br />
</p>
<p id="bv1c68p4">
<span class="pali m-text">bujjhassu amataṁ padaṁ’.</span><br />
</p>
<p id="bv1c69p1">
<span class="pali m-text">Tusitā kāyā cavitvāna,</span><br />
</p>
<p id="bv1c69p2">
<span class="pali m-text">yadā okkami kucchiyaṁ;</span><br />
</p>
<p id="bv1c69p3">
<span class="pali m-text">Dasasahassīlokadhātu,</span><br />
</p>
<p id="bv1c69p4">
<span class="pali m-text">kampittha dharaṇī tadā.</span><br />
</p>
<p id="bv1c70p1">
<span class="pali m-text">Yadāhaṁ mātukucchito,</span><br />
</p>
<p id="bv1c70p2">
<span class="pali m-text">sampajānova nikkhamiṁ;</span><br />
</p>
<p id="bv1c70p3">
<span class="pali m-text">Sādhukāraṁ pavattenti,</span><br />
</p>
<p id="bv1c70p4">
<span class="pali m-text">dasasahassī pakampatha.</span><br />
</p>
<p id="bv1c71p1">
<span class="pali m-text">Okkantiṁ me samo natthi,</span><br />
</p>
<p id="bv1c71p2">
<span class="pali m-text">jātito abhinikkhame;</span><br />
</p>
<p id="bv1c71p3">
<span class="pali m-text">Sambodhiyaṁ ahaṁ seṭṭho,</span><br />
</p>
<p id="bv1c71p4">
<span class="pali m-text">dhammacakkappavattane.</span><br />
</p>
<p id="bv1c72p1">
<span class="pali m-text">Aho acchariyaṁ loke,</span><br />
</p>
<p id="bv1c72p2">
<span class="pali m-text">buddhānaṁ guṇamahantatā;</span><br />
</p>
<p id="bv1c72p3">
<span class="pali m-text">Dasasahassīlokadhātu,</span><br />
</p>
<p id="bv1c72p4">
<span class="pali m-text">chappakāraṁ pakampatha;</span><br />
</p>
<p id="bv1c72p5">
<span class="pali m-text">Obhāso ca mahā āsi,</span><br />
</p>
<p id="bv1c72p6">
<span class="pali m-text">accheraṁ lomahaṁsanaṁ”.</span><br />
</p>
<p id="bv1c73p1">
<span class="pali m-text">Bhagavā tamhi samaye,</span><br />
</p>
<p id="bv1c73p2">
<span class="pali m-text">lokajeṭṭho narāsabho;</span><br />
</p>
<p id="bv1c73p3">
<span class="pali m-text">Sadevakaṁ dassayanto,</span><br />
</p>
<p id="bv1c73p4">
<span class="pali m-text">iddhiyā caṅkamī jino.</span><br />
</p>
<p id="bv1c74p1">
<span class="pali m-text">Caṅkame caṅkamantova,</span><br />
</p>
<p id="bv1c74p2">
<span class="pali m-text">kathesi lokanāyako;</span><br />
</p>
<p id="bv1c74p3">
<span class="pali m-text">Antarā na nivatteti,</span><br />
</p>
<p id="bv1c74p4">
<span class="pali m-text">catuhatthe caṅkame yathā.</span><br />
</p>
<p id="bv1c75p1">
<span class="pali m-text">Sāriputto mahāpañño,</span><br />
</p>
<p id="bv1c75p2">
<span class="pali m-text">samādhijjhānakovido;</span><br />
</p>
<p id="bv1c75p3">
<span class="pali m-text">Paññāya pāramippatto,</span><br />
</p>
<p id="bv1c75p4">
<span class="pali m-text">pucchati lokanāyakaṁ.</span><br />
</p>
<p id="bv1c76p1">
<span class="pali m-text">“Kīdiso te mahāvīra,</span><br />
</p>
<p id="bv1c76p2">
<span class="pali m-text">abhinīhāro naruttama;</span><br />
</p>
<p id="bv1c76p3">
<span class="pali m-text">Kamhi kāle tayā dhīra,</span><br />
</p>
<p id="bv1c76p4">
<span class="pali m-text">patthitā bodhimuttamā.</span><br />
</p>
<p id="bv1c77p1">
<span class="pali m-text">Dānaṁ sīlañca nekkhammaṁ,</span><br />
</p>
<p id="bv1c77p2">
<span class="pali m-text">paññāvīriyañca kīdisaṁ;</span><br />
</p>
<p id="bv1c77p3">
<span class="pali m-text">Khantisaccamadhiṭṭhānaṁ,</span><br />
</p>
<p id="bv1c77p4">
<span class="pali m-text">mettupekkhā ca kīdisā.</span><br />
</p>
<p id="bv1c78p1">
<span class="pali m-text">Dasa pāramī tayā dhīra,</span><br />
</p>
<p id="bv1c78p2">
<span class="pali m-text">kīdisī lokanāyaka;</span><br />
</p>
<p id="bv1c78p3">
<span class="pali m-text">Kathaṁ upapāramī puṇṇā,</span><br />
</p>
<p id="bv1c78p4">
<span class="pali m-text">paramatthapāramī kathaṁ”.</span><br />
</p>
<p id="bv1c79p1">
<span class="pali m-text">Tassa puṭṭho viyākāsi,</span><br />
</p>
<p id="bv1c79p2">
<span class="pali m-text">karavīkamadhuragiro;</span><br />
</p>
<p id="bv1c79p3">
<span class="pali m-text">Nibbāpayanto hadayaṁ,</span><br />
</p>
<p id="bv1c79p4">
<span class="pali m-text">hāsayanto sadevakaṁ.</span><br />
</p>
<p id="bv1c80p1">
<span class="pali m-text">Atītabuddhānaṁ jinānaṁ desitaṁ,</span><br />
</p>
<p id="bv1c80p2">
<span class="pali m-text">Nikīlitaṁ buddhaparamparāgataṁ;</span><br />
</p>
<p id="bv1c80p3">
<span class="pali m-text">Pubbenivāsānugatāya buddhiyā,</span><br />
</p>
<p id="bv1c80p4">
<span class="pali m-text">Pakāsayī lokahitaṁ sadevake.</span><br />
</p>
<p id="bv1c81p1">
<span class="pali m-text">“Pītipāmojjajananaṁ,</span><br />
</p>
<p id="bv1c81p2">
<span class="pali m-text">sokasallavinodanaṁ;</span><br />
</p>
<p id="bv1c81p3">
<span class="pali m-text">Sabbasampattipaṭilābhaṁ,</span><br />
</p>
<p id="bv1c81p4">
<span class="pali m-text">cittīkatvā suṇātha me.</span><br />
</p>
<p id="bv1c82p1">
<span class="pali m-text">Madanimmadanaṁ sokanudaṁ,</span><br />
</p>
<p id="bv1c82p2">
<span class="pali m-text">Saṁsāraparimocanaṁ;</span><br />
</p>
<p id="bv1c82p3">
<span class="pali m-text">Sabbadukkhakkhayaṁ maggaṁ,</span><br />
</p>
<p id="bv1c82p4">
<span class="pali m-text">Sakkaccaṁ paṭipajjathā”ti.</span><br />
</p>
<p id="bv1c83p1">
<span class="pali m-text">Ratanacaṅkamanakaṇḍo niṭṭhito.</span><br />
</p>
<div class="m-row">
<div class="m-col-t-6 m-text-left">
<a href="../pages/an0011p0992-1151.html">Previous</a></div>
<div class="m-col-t-6 m-text-right">
<a href="../pages/bv0002.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>