<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; sn &raquo; sn44 &raquo; Saṁyutta Nikāya 44.7 | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/sn0044p0007.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-sn-index.html">sn</a> &raquo;
            <a href="https://theravadan.org/pages/sutta-sn-sn44-index.html">sn44</a> &raquo;
          </span>
          Saṁyutta Nikāya 44.7
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/sn0044p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/sn0044p0008.html">Next</a></div>
</div>
<p>Translators: <span class="sujato m-text">sujato</span></p>
<p><span class="sujato m-text">Linked Discourses 44.7</span></p>
<p id="sn44p7c0p2">
<span class="pali m-text">1. Abyākatavagga</span><br />
<span class="sujato m-text">1. The Undeclared Points</span><br />
</p>
<section id="moggallanasutta">
<span id="sn44p7c0p3"></span><h2><span class="pali m-text">Moggallānasutta</span></h2>
<p><span class="sujato m-text">With Moggallāna</span></p>
<p id="sn44p7c1p1">
<span class="pali m-text">Atha kho vacchagotto paribbājako yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi.</span><br />
<span class="sujato m-text">Then the wanderer Vacchagotta went up to Venerable Mahāmoggallāna, and exchanged greetings with him.</span><br />
</p>
<p id="sn44p7c1p2">
<span class="pali m-text">Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako āyasmantaṁ mahāmoggallānaṁ etadavoca:</span><br />
<span class="sujato m-text">When the greetings and polite conversation were over, he sat down to one side, and said to Mahāmoggallāna:</span><br />
</p>
<p id="sn44p7c2p1">
<span class="pali m-text">“Kiṁ nu kho, bho moggallāna, sassato loko”ti?</span><br />
<span class="sujato m-text">“Master Moggallāna, is this right: ‘the cosmos is eternal’?”</span><br />
</p>
<p id="sn44p7c2p2">
<span class="pali m-text">“Abyākataṁ kho etaṁ, vaccha, bhagavatā:</span><br />
<span class="sujato m-text">“Vaccha, this has not been declared by the Buddha.”</span><br />
</p>
<p id="sn44p7c2p3">
<span class="pali m-text">‘sassato loko’”ti.</span><br />
</p>
<p id="sn44p7c2p4">
<span class="pali m-text">“Kiṁ pana, bho moggallāna, asassato loko”ti?</span><br />
<span class="sujato m-text">“Then is this right: ‘the cosmos is not eternal’ …</span><br />
</p>
<p id="sn44p7c2p5">
<span class="pali m-text">“Etampi kho, vaccha, abyākataṁ bhagavatā:</span><br />
</p>
<p id="sn44p7c2p6">
<span class="pali m-text">‘asassato loko’”ti.</span><br />
</p>
<p id="sn44p7c2p7">
<span class="pali m-text">“Kiṁ nu kho, bho moggallāna, antavā loko”ti?</span><br />
<span class="sujato m-text">‘the world is finite’ …</span><br />
</p>
<p id="sn44p7c2p8">
<span class="pali m-text">“Abyākataṁ kho etaṁ, vaccha, bhagavatā:</span><br />
</p>
<p id="sn44p7c2p9">
<span class="pali m-text">‘antavā loko’”ti.</span><br />
</p>
<p id="sn44p7c2p10">
<span class="pali m-text">“Kiṁ pana, bho moggallāna, anantavā loko”ti?</span><br />
<span class="sujato m-text">‘the world is infinite’ …</span><br />
</p>
<p id="sn44p7c2p11">
<span class="pali m-text">“Etampi kho, vaccha, abyākataṁ bhagavatā:</span><br />
</p>
<p id="sn44p7c2p12">
<span class="pali m-text">‘anantavā loko’”ti.</span><br />
</p>
<p id="sn44p7c2p13">
<span class="pali m-text">“Kiṁ nu kho, bho moggallāna, taṁ jīvaṁ taṁ sarīran”ti?</span><br />
<span class="sujato m-text">‘the soul and the body are identical’ …</span><br />
</p>
<p id="sn44p7c2p14">
<span class="pali m-text">“Abyākataṁ kho etaṁ, vaccha, bhagavatā:</span><br />
</p>
<p id="sn44p7c2p15">
<span class="pali m-text">‘taṁ jīvaṁ taṁ sarīran’”ti.</span><br />
</p>
<p id="sn44p7c2p16">
<span class="pali m-text">“Kiṁ pana, bho moggallāna, aññaṁ jīvaṁ aññaṁ sarīran”ti?</span><br />
<span class="sujato m-text">‘the soul and the body are different things’ …</span><br />
</p>
<p id="sn44p7c2p17">
<span class="pali m-text">“Etampi kho, vaccha, abyākataṁ bhagavatā:</span><br />
</p>
<p id="sn44p7c2p18">
<span class="pali m-text">‘aññaṁ jīvaṁ aññaṁ sarīran’”ti.</span><br />
</p>
<p id="sn44p7c2p19">
<span class="pali m-text">“Kiṁ nu kho, bho moggallāna, hoti tathāgato paraṁ maraṇā”ti?</span><br />
<span class="sujato m-text">‘a Realized One exists after death’ …</span><br />
</p>
<p id="sn44p7c2p20">
<span class="pali m-text">“Abyākataṁ kho etaṁ, vaccha, bhagavatā:</span><br />
</p>
<p id="sn44p7c2p21">
<span class="pali m-text">‘hoti tathāgato paraṁ maraṇā’”ti.</span><br />
</p>
<p id="sn44p7c2p22">
<span class="pali m-text">“Kiṁ pana, bho moggallāna, na hoti tathāgato paraṁ maraṇā”ti?</span><br />
<span class="sujato m-text">‘a Realized One doesn’t survive after death’ …</span><br />
</p>
<p id="sn44p7c2p23">
<span class="pali m-text">“Etampi kho, vaccha, abyākataṁ bhagavatā:</span><br />
</p>
<p id="sn44p7c2p24">
<span class="pali m-text">‘na hoti tathāgato paraṁ maraṇā’”ti.</span><br />
</p>
<p id="sn44p7c2p25">
<span class="pali m-text">“Kiṁ nu kho, bho moggallāna, hoti ca na ca hoti tathāgato paraṁ maraṇā”ti?</span><br />
<span class="sujato m-text">‘a Realized One both exists and doesn’t exist after death’ …</span><br />
</p>
<p id="sn44p7c2p26">
<span class="pali m-text">“Abyākataṁ kho etaṁ, vaccha, bhagavatā:</span><br />
</p>
<p id="sn44p7c2p27">
<span class="pali m-text">‘hoti ca na ca hoti tathāgato paraṁ maraṇā’”ti.</span><br />
</p>
<p id="sn44p7c2p28">
<span class="pali m-text">“Kiṁ pana, bho moggallāna, neva hoti na na hoti tathāgato paraṁ maraṇā”ti?</span><br />
<span class="sujato m-text">‘a Realized One neither exists nor doesn’t exist after death’?”</span><br />
</p>
<p id="sn44p7c2p29">
<span class="pali m-text">“Etampi kho, vaccha, abyākataṁ bhagavatā:</span><br />
<span class="sujato m-text">“This too has not been declared by the Buddha.”</span><br />
</p>
<p id="sn44p7c2p30">
<span class="pali m-text">‘neva hoti na na hoti tathāgato paraṁ maraṇā’”ti.</span><br />
</p>
<p id="sn44p7c3p1">
<span class="pali m-text">“Ko nu kho, bho moggallāna, hetu ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti—</span><br />
<span class="sujato m-text">“What’s the cause, Master Moggallāna, what’s the reason why, when the wanderers who follow other paths are asked these questions, they declare one of these to be true?</span><br />
</p>
<p id="sn44p7c3p2">
<span class="pali m-text">sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā?</span><br />
</p>
<p id="sn44p7c3p3">
<span class="pali m-text">Ko pana, bho moggallāna, hetu ko paccayo, yena samaṇassa gotamassa evaṁ puṭṭhassa na evaṁ veyyākaraṇaṁ hoti—</span><br />
<span class="sujato m-text">And what’s the reason why, when the ascetic Gotama is asked these questions, he does not declare one of these to be true?”</span><br />
</p>
<p id="sn44p7c3p4">
<span class="pali m-text">sassato lokotipi, asassato lokotipi, antavā lokotipi, anantavā lokotipi, taṁ jīvaṁ taṁ sarīrantipi, aññaṁ jīvaṁ aññaṁ sarīrantipi, hoti tathāgato paraṁ maraṇātipi, na hoti tathāgato paraṁ maraṇātipi, hoti ca na ca hoti tathāgato paraṁ maraṇātipi, neva hoti na na hoti tathāgato paraṁ maraṇātipī”ti?</span><br />
</p>
<p id="sn44p7c4p1">
<span class="pali m-text">“Aññatitthiyā kho, vaccha, paribbājakā cakkhuṁ ‘etaṁ mama, esohamasmi, eso me attā’ti samanupassanti …pe…</span><br />
<span class="sujato m-text">“Vaccha, the wanderers who follow other paths regard the eye like this: ‘This is mine, I am this, this is my self.’ They regard the ear … nose …</span><br />
</p>
<p id="sn44p7c4p2">
<span class="pali m-text">jivhaṁ ‘etaṁ mama, esohamasmi, eso me attā’ti samanupassanti …pe…</span><br />
<span class="sujato m-text">tongue … body …</span><br />
</p>
<p id="sn44p7c4p3">
<span class="pali m-text">manaṁ ‘etaṁ mama, esohamasmi, eso me attā’ti samanupassanti.</span><br />
<span class="sujato m-text">mind like this: ‘This is mine, I am this, this is my self.’</span><br />
</p>
<p id="sn44p7c4p4">
<span class="pali m-text">Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti—</span><br />
<span class="sujato m-text">That’s why, when asked, they declare one of those answers to be true.</span><br />
</p>
<p id="sn44p7c4p5">
<span class="pali m-text">sassato lokoti vā …pe…</span><br />
</p>
<p id="sn44p7c4p6">
<span class="pali m-text">neva hoti na na hoti tathāgato paraṁ maraṇāti vā.</span><br />
</p>
<p id="sn44p7c4p7">
<span class="pali m-text">Tathāgato ca kho, vaccha, arahaṁ sammāsambuddho cakkhuṁ ‘netaṁ mama, nesohamasmi, na meso attā’ti samanupassati …pe…</span><br />
<span class="sujato m-text">The Realized One, the perfected one, the fully awakened Buddha regards the eye like this: ‘This is not mine, I am not this, this is not my self.’ He regards the ear … nose …</span><br />
</p>
<p id="sn44p7c4p8">
<span class="pali m-text">jivhaṁ ‘netaṁ mama, nesohamasmi, na meso attā’ti samanupassati …pe…</span><br />
<span class="sujato m-text">tongue … body …</span><br />
</p>
<p id="sn44p7c4p9">
<span class="pali m-text">manaṁ ‘netaṁ mama, nesohamasmi, na meso attā’ti samanupassati.</span><br />
<span class="sujato m-text">mind like this: ‘This is not mine, I am not this, this is not my self.’</span><br />
</p>
<p id="sn44p7c4p10">
<span class="pali m-text">Tasmā tathāgatassa evaṁ puṭṭhassa na evaṁ veyyākaraṇaṁ hoti—</span><br />
<span class="sujato m-text">That’s why, when asked, he does not declare one of those answers to be true.”</span><br />
</p>
<p id="sn44p7c4p11">
<span class="pali m-text">sassato lokotipi …pe…</span><br />
</p>
<p id="sn44p7c4p12">
<span class="pali m-text">neva hoti na na hoti tathāgato paraṁ maraṇātipī”ti.</span><br />
</p>
<p id="sn44p7c5p1">
<span class="pali m-text">Atha kho vacchagotto paribbājako uṭṭhāyāsanā yena bhagavā tenupasaṅkami; upasaṅkamitvā bhagavatā saddhiṁ sammodi.</span><br />
<span class="sujato m-text">Then the wanderer Vacchagotta got up from his seat and went to the Buddha and exchanged greetings with him.</span><br />
</p>
<p id="sn44p7c5p2">
<span class="pali m-text">Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca:</span><br />
<span class="sujato m-text">When the greetings and polite conversation were over, he sat down to one side. He asked the Buddha the same questions, and received the same answers.</span><br />
</p>
<p id="sn44p7c5p3">
<span class="pali m-text">“kiṁ nu kho, bho gotama, sassato loko”ti?</span><br />
</p>
<p id="sn44p7c5p4">
<span class="pali m-text">“Abyākataṁ kho etaṁ, vaccha, mayā: ‘sassato loko’ti …pe….</span><br />
</p>
<p id="sn44p7c5p5">
<span class="pali m-text">“Kiṁ pana, bho gotama, neva hoti na na hoti tathāgato paraṁ maraṇā”ti?</span><br />
</p>
<p id="sn44p7c5p6">
<span class="pali m-text">“Etampi kho, vaccha, abyākataṁ mayā:</span><br />
</p>
<p id="sn44p7c5p7">
<span class="pali m-text">‘neva hoti na na hoti tathāgato paraṁ maraṇā’”ti.</span><br />
</p>
<p id="sn44p7c6p1">
<span class="pali m-text">“Ko nu kho, bho gotama, hetu ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti:</span><br />
</p>
<p id="sn44p7c6p2">
<span class="pali m-text">‘sassato loko’ti vā …pe…</span><br />
</p>
<p id="sn44p7c6p3">
<span class="pali m-text">‘neva hoti na na hoti tathāgato paraṁ maraṇā’ti vā?</span><br />
</p>
<p id="sn44p7c6p4">
<span class="pali m-text">Ko pana, bho gotama, hetu ko paccayo, yena bhoto gotamassa evaṁ puṭṭhassa na evaṁ veyyākaraṇaṁ hoti:</span><br />
</p>
<p id="sn44p7c6p5">
<span class="pali m-text">‘sassato loko’tipi …pe…</span><br />
</p>
<p id="sn44p7c6p6">
<span class="pali m-text">‘neva hoti na na hoti tathāgato paraṁ maraṇā’tipī”ti?</span><br />
</p>
<p id="sn44p7c7p1">
<span class="pali m-text">“Aññatitthiyā kho, vaccha, paribbājakā cakkhuṁ ‘etaṁ mama, esohamasmi, eso me attā’ti samanupassanti …pe…</span><br />
</p>
<p id="sn44p7c7p2">
<span class="pali m-text">jivhaṁ ‘etaṁ mama, esohamasmi, eso me attā’ti samanupassanti …pe…</span><br />
</p>
<p id="sn44p7c7p3">
<span class="pali m-text">manaṁ ‘etaṁ mama, esohamasmi, eso me attā’ti samanupassanti.</span><br />
</p>
<p id="sn44p7c7p4">
<span class="pali m-text">Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti:</span><br />
</p>
<p id="sn44p7c7p5">
<span class="pali m-text">‘sassato loko’ti vā …pe…</span><br />
</p>
<p id="sn44p7c7p6">
<span class="pali m-text">‘neva hoti na na hoti tathāgato paraṁ maraṇā’ti vā.</span><br />
</p>
<p id="sn44p7c7p7">
<span class="pali m-text">Tathāgato ca kho, vaccha, arahaṁ sammāsambuddho cakkhuṁ ‘netaṁ mama, nesohamasmi, na meso attā’ti samanupassati …pe…</span><br />
</p>
<p id="sn44p7c7p8">
<span class="pali m-text">jivhaṁ ‘netaṁ mama, nesohamasmi, na meso attā’ti samanupassati …pe…</span><br />
</p>
<p id="sn44p7c7p9">
<span class="pali m-text">manaṁ ‘netaṁ mama, nesohamasmi, na meso attā’ti samanupassati.</span><br />
</p>
<p id="sn44p7c7p10">
<span class="pali m-text">Tasmā tathāgatassa evaṁ puṭṭhassa na evaṁ veyyākaraṇaṁ hoti:</span><br />
</p>
<p id="sn44p7c7p11">
<span class="pali m-text">‘sassato loko’tipi, ‘asassato loko’tipi, ‘antavā loko’tipi, ‘anantavā loko’tipi, ‘taṁ jīvaṁ taṁ sarīran’tipi, ‘aññaṁ jīvaṁ aññaṁ sarīran’tipi, ‘hoti tathāgato paraṁ maraṇā’tipi, ‘na hoti tathāgato paraṁ maraṇā’tipi, ‘hoti ca na ca hoti tathāgato paraṁ maraṇā’tipi, ‘neva hoti na na hoti tathāgato paraṁ maraṇā’tipī”ti.</span><br />
</p>
<p id="sn44p7c8p1">
<span class="pali m-text">“Acchariyaṁ, bho gotama, abbhutaṁ, bho gotama.</span><br />
<span class="sujato m-text">He said, “It’s incredible, Master Gotama, it’s amazing!</span><br />
</p>
<p id="sn44p7c8p2">
<span class="pali m-text">Yatra hi nāma satthu ca sāvakassa ca atthena attho byañjanena byañjanaṁ saṁsandissati samessati na virodhayissati, yadidaṁ aggapadasmiṁ.</span><br />
<span class="sujato m-text">How the meaning and the phrasing of the teacher and the disciple fit together and agree without contradiction when it comes to the chief matter!</span><br />
</p>
<p id="sn44p7c8p3">
<span class="pali m-text">Idānāhaṁ, bho gotama, samaṇaṁ mahāmoggallānaṁ upasaṅkamitvā etamatthaṁ apucchiṁ.</span><br />
<span class="sujato m-text">Just now I went to the ascetic Mahāmoggallāna and asked him about this matter.</span><br />
</p>
<p id="sn44p7c8p4">
<span class="pali m-text">Samaṇopi me moggallāno etehi padehi etehi byañjanehi tamatthaṁ byākāsi, seyyathāpi bhavaṁ gotamo.</span><br />
<span class="sujato m-text">And he explained it to me with these words and phrases, just like Master Gotama.</span><br />
</p>
<p id="sn44p7c8p5">
<span class="pali m-text">Acchariyaṁ, bho gotama, abbhutaṁ, bho gotama.</span><br />
<span class="sujato m-text">It’s incredible, Master Gotama, it’s amazing!</span><br />
</p>
<p id="sn44p7c8p6">
<span class="pali m-text">Yatra hi nāma satthu ca sāvakassa ca atthena attho byañjanena byañjanaṁ saṁsandissati samessati na virodhayissati, yadidaṁ aggapadasmin”ti.</span><br />
<span class="sujato m-text">How the meaning and the phrasing of the teacher and the disciple fit together and agree without contradiction when it comes to the chief matter!”</span><br />
</p>
<p id="sn44p7c8p7">
<span class="pali m-text">Sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/sn0044p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/sn0044p0008.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>