<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bvy001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://theravadan.org/pages/bvy001z.html" />
  <meta property="og:description" content="1. Ratanacaṅkamanakaṇḍa Namo tassa Bhagavato Arahato Sammāsambuddhassa. Brahmā ca lokādhipatī sahampatī, Katañjalī anadhivaraṁ ayācatha; “Santīdha sattāpparajakkhajātikā, Desehi dhammaṁ anukampimaṁ pajaṁ”. Sampannavijjācaraṇassa tādino, Jutindharassantimadehadhārino; Tathāgatassappaṭipuggalassa, Uppajji kāruññatā sabbasatte. “Na hete jānanti sadevamānusā, Buddho ayaṁ kīdisako naruttamo; Iddhibalaṁ paññābalañca kīdisaṁ, Buddhabalaṁ lokahitassa kīdisaṁ. Na hete jānanti sadevamānusā, Buddho …" />
  <meta name="twitter:description" content="1. Ratanacaṅkamanakaṇḍa Namo tassa Bhagavato Arahato Sammāsambuddhassa. Brahmā ca lokādhipatī sahampatī, Katañjalī anadhivaraṁ ayācatha; “Santīdha sattāpparajakkhajātikā, Desehi dhammaṁ anukampimaṁ pajaṁ”. Sampannavijjācaraṇassa tādino, Jutindharassantimadehadhārino; Tathāgatassappaṭipuggalassa, Uppajji kāruññatā sabbasatte. “Na hete jānanti sadevamānusā, Buddho ayaṁ kīdisako naruttamo; Iddhibalaṁ paññābalañca kīdisaṁ, Buddhabalaṁ lokahitassa kīdisaṁ. Na hete jānanti sadevamānusā, Buddho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="ratanacankamanakanda">
<h2><a href="#ratanacankamanakanda">1. Ratanacaṅkamanakaṇḍa</a></h2>
<p id="bv1c1p1">
<span class="m-text m-primary">Namo tassa Bhagavato Arahato Sammāsambuddhassa.</span><br />
</p>
<p id="bv1c2p1">
<span class="m-text m-primary">Brahmā ca lokādhipatī sahampatī,</span><br />
</p>
<p id="bv1c2p2">
<span class="m-text m-primary">Katañjalī anadhivaraṁ ayācatha;</span><br />
</p>
<p id="bv1c2p3">
<span class="m-text m-primary">“Santīdha sattāpparajakkhajātikā,</span><br />
</p>
<p id="bv1c2p4">
<span class="m-text m-primary">Desehi dhammaṁ anukampimaṁ pajaṁ”.</span><br />
</p>
<p id="bv1c3p1">
<span class="m-text m-primary">Sampannavijjācaraṇassa tādino,</span><br />
</p>
<p id="bv1c3p2">
<span class="m-text m-primary">Jutindharassantimadehadhārino;</span><br />
</p>
<p id="bv1c3p3">
<span class="m-text m-primary">Tathāgatassappaṭipuggalassa,</span><br />
</p>
<p id="bv1c3p4">
<span class="m-text m-primary">Uppajji kāruññatā sabbasatte.</span><br />
</p>
<p id="bv1c4p1">
<span class="m-text m-primary">“Na hete jānanti sadevamānusā,</span><br />
</p>
<p id="bv1c4p2">
<span class="m-text m-primary">Buddho ayaṁ kīdisako naruttamo;</span><br />
</p>
<p id="bv1c4p3">
<span class="m-text m-primary">Iddhibalaṁ paññābalañca kīdisaṁ,</span><br />
</p>
<p id="bv1c4p4">
<span class="m-text m-primary">Buddhabalaṁ lokahitassa kīdisaṁ.</span><br />
</p>
<p id="bv1c5p1">
<span class="m-text m-primary">Na hete jānanti sadevamānusā,</span><br />
</p>
<p id="bv1c5p2">
<span class="m-text m-primary">Buddho ayaṁ edisako naruttamo;</span><br />
</p>
<p id="bv1c5p3">
<span class="m-text m-primary">Iddhibalaṁ paññābalañca edisaṁ,</span><br />
</p>
<p id="bv1c5p4">
<span class="m-text m-primary">Buddhabalaṁ lokahitassa edisaṁ.</span><br />
</p>
<p id="bv1c6p1">
<span class="m-text m-primary">Handāhaṁ dassayissāmi,</span><br />
</p>
<p id="bv1c6p2">
<span class="m-text m-primary">buddhabalamanuttaraṁ;</span><br />
</p>
<p id="bv1c6p3">
<span class="m-text m-primary">Caṅkamaṁ māpayissāmi,</span><br />
</p>
<p id="bv1c6p4">
<span class="m-text m-primary">nabhe ratanamaṇḍitaṁ”.</span><br />
</p>
<p id="bv1c7p1">
<span class="m-text m-primary">Bhummā mahārājikā tāvatiṁsā,</span><br />
</p>
<p id="bv1c7p2">
<span class="m-text m-primary">Yāmā ca devā tusitā ca nimmitā;</span><br />
</p>
<p id="bv1c7p3">
<span class="m-text m-primary">Paranimmitā yepi ca brahmakāyikā,</span><br />
</p>
<p id="bv1c7p4">
<span class="m-text m-primary">Ānanditā vipulamakaṁsu ghosaṁ.</span><br />
</p>
<p id="bv1c8p1">
<span class="m-text m-primary">Obhāsitā ca pathavī sadevakā,</span><br />
</p>
<p id="bv1c8p2">
<span class="m-text m-primary">Puthū ca lokantarikā asaṁvutā;</span><br />
</p>
<p id="bv1c8p3">
<span class="m-text m-primary">Tamo ca tibbo vihato tadā ahu,</span><br />
</p>
<p id="bv1c8p4">
<span class="m-text m-primary">Disvāna accherakaṁ pāṭihīraṁ.</span><br />
</p>
<p id="bv1c9p1">
<span class="m-text m-primary">Sadevagandhabbamanussarakkhase,</span><br />
</p>
<p id="bv1c9p2">
<span class="m-text m-primary">Ābhā uḷārā vipulā ajāyatha;</span><br />
</p>
<p id="bv1c9p3">
<span class="m-text m-primary">Imasmiṁ loke parasmiñcobhayasmiṁ,</span><br />
</p>
<p id="bv1c9p4">
<span class="m-text m-primary">Adho ca uddhaṁ tiriyañca vitthataṁ.</span><br />
</p>
<p id="bv1c10p1">
<span class="m-text m-primary">Sattuttamo anadhivaro vināyako,</span><br />
</p>
<p id="bv1c10p2">
<span class="m-text m-primary">Satthā ahū devamanussapūjito;</span><br />
</p>
<p id="bv1c10p3">
<span class="m-text m-primary">Mahānubhāvo satapuññalakkhaṇo,</span><br />
</p>
<p id="bv1c10p4">
<span class="m-text m-primary">Dassesi accherakaṁ pāṭihīraṁ.</span><br />
</p>
<p id="bv1c11p1">
<span class="m-text m-primary">So yācito devavarena cakkhumā,</span><br />
</p>
<p id="bv1c11p2">
<span class="m-text m-primary">Atthaṁ samekkhitvā tadā naruttamo;</span><br />
</p>
<p id="bv1c11p3">
<span class="m-text m-primary">Caṅkamaṁ māpayi lokanāyako,</span><br />
</p>
<p id="bv1c11p4">
<span class="m-text m-primary">Suniṭṭhitaṁ sabbaratananimmitaṁ.</span><br />
</p>
<p id="bv1c12p1">
<span class="m-text m-primary">Iddhī ca ādesanānusāsanī,</span><br />
</p>
<p id="bv1c12p2">
<span class="m-text m-primary">Tipāṭihīre bhagavā vasī ahu;</span><br />
</p>
<p id="bv1c12p3">
<span class="m-text m-primary">Caṅkamaṁ māpayi lokanāyako,</span><br />
</p>
<p id="bv1c12p4">
<span class="m-text m-primary">Suniṭṭhitaṁ sabbaratananimmitaṁ.</span><br />
</p>
<p id="bv1c13p1">
<span class="m-text m-primary">Dasasahassīlokadhātuyā,</span><br />
</p>
<p id="bv1c13p2">
<span class="m-text m-primary">Sinerupabbatuttame;</span><br />
</p>
<p id="bv1c13p3">
<span class="m-text m-primary">Thambheva dassesi paṭipāṭiyā,</span><br />
</p>
<p id="bv1c13p4">
<span class="m-text m-primary">Caṅkame ratanāmaye.</span><br />
</p>
<p id="bv1c14p1">
<span class="m-text m-primary">Dasasahassī atikkamma,</span><br />
</p>
<p id="bv1c14p2">
<span class="m-text m-primary">caṅkamaṁ māpayī jino;</span><br />
</p>
<p id="bv1c14p3">
<span class="m-text m-primary">Sabbasoṇṇamayā passe,</span><br />
</p>
<p id="bv1c14p4">
<span class="m-text m-primary">caṅkame ratanāmaye.</span><br />
</p>
<p id="bv1c15p1">
<span class="m-text m-primary">Tulāsaṅghāṭānuvaggā,</span><br />
</p>
<p id="bv1c15p2">
<span class="m-text m-primary">sovaṇṇaphalakatthatā;</span><br />
</p>
<p id="bv1c15p3">
<span class="m-text m-primary">Vedikā sabbasovaṇṇā,</span><br />
</p>
<p id="bv1c15p4">
<span class="m-text m-primary">dubhato passesu nimmitā.</span><br />
</p>
<p id="bv1c16p1">
<span class="m-text m-primary">Maṇimuttāvālikākiṇṇā,</span><br />
</p>
<p id="bv1c16p2">
<span class="m-text m-primary">nimmito ratanāmayo;</span><br />
</p>
<p id="bv1c16p3">
<span class="m-text m-primary">Obhāseti disā sabbā,</span><br />
</p>
<p id="bv1c16p4">
<span class="m-text m-primary">sataraṁsīva uggato.</span><br />
</p>
<p id="bv1c17p1">
<span class="m-text m-primary">Tasmiṁ caṅkamane dhīro,</span><br />
</p>
<p id="bv1c17p2">
<span class="m-text m-primary">dvattiṁsavaralakkhaṇo;</span><br />
</p>
<p id="bv1c17p3">
<span class="m-text m-primary">Virocamāno sambuddho,</span><br />
</p>
<p id="bv1c17p4">
<span class="m-text m-primary">caṅkame caṅkamī jino.</span><br />
</p>
<p id="bv1c18p1">
<span class="m-text m-primary">Dibbaṁ mandāravaṁ pupphaṁ,</span><br />
</p>
<p id="bv1c18p2">
<span class="m-text m-primary">padumaṁ pārichattakaṁ;</span><br />
</p>
<p id="bv1c18p3">
<span class="m-text m-primary">Caṅkamane okiranti,</span><br />
</p>
<p id="bv1c18p4">
<span class="m-text m-primary">sabbe devā samāgatā.</span><br />
</p>
<p id="bv1c19p1">
<span class="m-text m-primary">Passanti taṁ devasaṅghā,</span><br />
</p>
<p id="bv1c19p2">
<span class="m-text m-primary">dasasahassī pamoditā;</span><br />
</p>
<p id="bv1c19p3">
<span class="m-text m-primary">Namassamānā nipatanti,</span><br />
</p>
<p id="bv1c19p4">
<span class="m-text m-primary">tuṭṭhahaṭṭhā pamoditā.</span><br />
</p>
<p id="bv1c20p1">
<span class="m-text m-primary">Tāvatiṁsā ca yāmā ca,</span><br />
</p>
<p id="bv1c20p2">
<span class="m-text m-primary">tusitā cāpi devatā;</span><br />
</p>
<p id="bv1c20p3">
<span class="m-text m-primary">Nimmānaratino devā,</span><br />
</p>
<p id="bv1c20p4">
<span class="m-text m-primary">ye devā vasavattino;</span><br />
</p>
<p id="bv1c20p5">
<span class="m-text m-primary">Udaggacittā sumanā,</span><br />
</p>
<p id="bv1c20p6">
<span class="m-text m-primary">passanti lokanāyakaṁ.</span><br />
</p>
<p id="bv1c21p1">
<span class="m-text m-primary">Sadevagandhabbamanussarakkhasā,</span><br />
</p>
<p id="bv1c21p2">
<span class="m-text m-primary">Nāgā supaṇṇā atha vāpi kinnarā;</span><br />
</p>
<p id="bv1c21p3">
<span class="m-text m-primary">Passanti taṁ lokahitānukampakaṁ,</span><br />
</p>
<p id="bv1c21p4">
<span class="m-text m-primary">Nabheva accuggatacandamaṇḍalaṁ.</span><br />
</p>
<p id="bv1c22p1">
<span class="m-text m-primary">Ābhassarā subhakiṇhā,</span><br />
</p>
<p id="bv1c22p2">
<span class="m-text m-primary">Vehapphalā akaniṭṭhā ca devatā;</span><br />
</p>
<p id="bv1c22p3">
<span class="m-text m-primary">Susuddhasukkavatthavasanā,</span><br />
</p>
<p id="bv1c22p4">
<span class="m-text m-primary">Tiṭṭhanti pañjalīkatā.</span><br />
</p>
<p id="bv1c23p1">
<span class="m-text m-primary">Muñcanti pupphaṁ pana pañcavaṇṇikaṁ,</span><br />
</p>
<p id="bv1c23p2">
<span class="m-text m-primary">Mandāravaṁ candanacuṇṇamissitaṁ;</span><br />
</p>
<p id="bv1c23p3">
<span class="m-text m-primary">Bhamenti celāni ca ambare tadā,</span><br />
</p>
<p id="bv1c23p4">
<span class="m-text m-primary">“Aho jino lokahitānukampako.</span><br />
</p>
<p id="bv1c24p1">
<span class="m-text m-primary">Tuvaṁ satthā ca ketū ca,</span><br />
</p>
<p id="bv1c24p2">
<span class="m-text m-primary">dhajo yūpo ca pāṇinaṁ;</span><br />
</p>
<p id="bv1c24p3">
<span class="m-text m-primary">Parāyaṇo patiṭṭhā ca,</span><br />
</p>
<p id="bv1c24p4">
<span class="m-text m-primary">dīpo ca dvipaduttamo”.</span><br />
</p>
<p id="bv1c25p1">
<span class="m-text m-primary">Dasasahassīlokadhātuyā,</span><br />
</p>
<p id="bv1c25p2">
<span class="m-text m-primary">Devatāyo mahiddhikā;</span><br />
</p>
<p id="bv1c25p3">
<span class="m-text m-primary">Parivāretvā namassanti,</span><br />
</p>
<p id="bv1c25p4">
<span class="m-text m-primary">Tuṭṭhahaṭṭhā pamoditā.</span><br />
</p>
<p id="bv1c26p1">
<span class="m-text m-primary">Devatā devakaññā ca,</span><br />
</p>
<p id="bv1c26p2">
<span class="m-text m-primary">pasannā tuṭṭhamānasā;</span><br />
</p>
<p id="bv1c26p3">
<span class="m-text m-primary">Pañcavaṇṇikapupphehi,</span><br />
</p>
<p id="bv1c26p4">
<span class="m-text m-primary">pūjayanti narāsabhaṁ.</span><br />
</p>
<p id="bv1c27p1">
<span class="m-text m-primary">Passanti taṁ devasaṅghā,</span><br />
</p>
<p id="bv1c27p2">
<span class="m-text m-primary">pasannā tuṭṭhamānasā;</span><br />
</p>
<p id="bv1c27p3">
<span class="m-text m-primary">Pañcavaṇṇikapupphehi,</span><br />
</p>
<p id="bv1c27p4">
<span class="m-text m-primary">pūjayanti narāsabhaṁ.</span><br />
</p>
<p id="bv1c28p1">
<span class="m-text m-primary">“Aho acchariyaṁ loke,</span><br />
</p>
<p id="bv1c28p2">
<span class="m-text m-primary">abbhutaṁ lomahaṁsanaṁ;</span><br />
</p>
<p id="bv1c28p3">
<span class="m-text m-primary">Na medisaṁ bhūtapubbaṁ,</span><br />
</p>
<p id="bv1c28p4">
<span class="m-text m-primary">accheraṁ lomahaṁsanaṁ”.</span><br />
</p>
<p id="bv1c29p1">
<span class="m-text m-primary">Sakasakamhi bhavane,</span><br />
</p>
<p id="bv1c29p2">
<span class="m-text m-primary">nisīditvāna devatā;</span><br />
</p>
<p id="bv1c29p3">
<span class="m-text m-primary">Hasanti tā mahāhasitaṁ,</span><br />
</p>
<p id="bv1c29p4">
<span class="m-text m-primary">disvānaccherakaṁ nabhe.</span><br />
</p>
<p id="bv1c30p1">
<span class="m-text m-primary">Ākāsaṭṭhā ca bhūmaṭṭhā,</span><br />
</p>
<p id="bv1c30p2">
<span class="m-text m-primary">tiṇapanthanivāsino;</span><br />
</p>
<p id="bv1c30p3">
<span class="m-text m-primary">Katañjalī namassanti,</span><br />
</p>
<p id="bv1c30p4">
<span class="m-text m-primary">tuṭṭhahaṭṭhā pamoditā.</span><br />
</p>
<p id="bv1c31p1">
<span class="m-text m-primary">Yepi dīghāyukā nāgā,</span><br />
</p>
<p id="bv1c31p2">
<span class="m-text m-primary">puññavanto mahiddhikā;</span><br />
</p>
<p id="bv1c31p3">
<span class="m-text m-primary">Pamoditā namassanti,</span><br />
</p>
<p id="bv1c31p4">
<span class="m-text m-primary">pūjayanti naruttamaṁ.</span><br />
</p>
<p id="bv1c32p1">
<span class="m-text m-primary">Saṅgītiyo pavattenti,</span><br />
</p>
<p id="bv1c32p2">
<span class="m-text m-primary">ambare anilañjase;</span><br />
</p>
<p id="bv1c32p3">
<span class="m-text m-primary">Cammanaddhāni vādenti,</span><br />
</p>
<p id="bv1c32p4">
<span class="m-text m-primary">disvānaccherakaṁ nabhe.</span><br />
</p>
<p id="bv1c33p1">
<span class="m-text m-primary">Saṅkhā ca paṇavā ceva,</span><br />
</p>
<p id="bv1c33p2">
<span class="m-text m-primary">athopi ḍiṇḍimā bahū;</span><br />
</p>
<p id="bv1c33p3">
<span class="m-text m-primary">Antalikkhasmiṁ vajjanti,</span><br />
</p>
<p id="bv1c33p4">
<span class="m-text m-primary">disvānaccherakaṁ nabhe.</span><br />
</p>
<p id="bv1c34p1">
<span class="m-text m-primary">“Abbhuto vata no ajja,</span><br />
</p>
<p id="bv1c34p2">
<span class="m-text m-primary">uppajji lomahaṁsano;</span><br />
</p>
<p id="bv1c34p3">
<span class="m-text m-primary">Dhuvamatthasiddhiṁ labhāma,</span><br />
</p>
<p id="bv1c34p4">
<span class="m-text m-primary">khaṇo no paṭipādito”.</span><br />
</p>
<p id="bv1c35p1">
<span class="m-text m-primary">Buddhoti tesaṁ sutvāna,</span><br />
</p>
<p id="bv1c35p2">
<span class="m-text m-primary">pīti uppajji tāvade;</span><br />
</p>
<p id="bv1c35p3">
<span class="m-text m-primary">Buddho buddhoti kathayantā,</span><br />
</p>
<p id="bv1c35p4">
<span class="m-text m-primary">tiṭṭhanti pañjalīkatā.</span><br />
</p>
<p id="bv1c36p1">
<span class="m-text m-primary">Hiṅkārā sādhukārā ca,</span><br />
</p>
<p id="bv1c36p2">
<span class="m-text m-primary">ukkuṭṭhi sampahaṁsanaṁ;</span><br />
</p>
<p id="bv1c36p3">
<span class="m-text m-primary">Pajā ca vividhā gagane,</span><br />
</p>
<p id="bv1c36p4">
<span class="m-text m-primary">vattenti pañjalīkatā.</span><br />
</p>
<p id="bv1c37p1">
<span class="m-text m-primary">Gāyanti seḷenti ca vādayanti ca,</span><br />
</p>
<p id="bv1c37p2">
<span class="m-text m-primary">Bhujāni pothenti ca naccayanti ca;</span><br />
</p>
<p id="bv1c37p3">
<span class="m-text m-primary">Muñcanti pupphaṁ pana pañcavaṇṇikaṁ,</span><br />
</p>
<p id="bv1c37p4">
<span class="m-text m-primary">Mandāravaṁ candanacuṇṇamissitaṁ.</span><br />
</p>
<p id="bv1c38p1">
<span class="m-text m-primary">“Yathā tuyhaṁ mahāvīra,</span><br />
</p>
<p id="bv1c38p2">
<span class="m-text m-primary">pādesu cakkalakkhaṇaṁ;</span><br />
</p>
<p id="bv1c38p3">
<span class="m-text m-primary">Dhajavajirapaṭākā,</span><br />
</p>
<p id="bv1c38p4">
<span class="m-text m-primary">vaḍḍhamānaṅkusācitaṁ.</span><br />
</p>
<p id="bv1c39p1">
<span class="m-text m-primary">Rūpe sīle samādhimhi,</span><br />
</p>
<p id="bv1c39p2">
<span class="m-text m-primary">paññāya ca asādiso;</span><br />
</p>
<p id="bv1c39p3">
<span class="m-text m-primary">Vimuttiyā asamasamo,</span><br />
</p>
<p id="bv1c39p4">
<span class="m-text m-primary">dhammacakkappavattane.</span><br />
</p>
<p id="bv1c40p1">
<span class="m-text m-primary">Dasanāgabalaṁ kāye,</span><br />
</p>
<p id="bv1c40p2">
<span class="m-text m-primary">tuyhaṁ pākatikaṁ balaṁ;</span><br />
</p>
<p id="bv1c40p3">
<span class="m-text m-primary">Iddhibalena asamo,</span><br />
</p>
<p id="bv1c40p4">
<span class="m-text m-primary">dhammacakkappavattane.</span><br />
</p>
<p id="bv1c41p1">
<span class="m-text m-primary">Evaṁ sabbaguṇūpetaṁ,</span><br />
</p>
<p id="bv1c41p2">
<span class="m-text m-primary">sabbaṅgasamupāgataṁ;</span><br />
</p>
<p id="bv1c41p3">
<span class="m-text m-primary">Mahāmuniṁ kāruṇikaṁ,</span><br />
</p>
<p id="bv1c41p4">
<span class="m-text m-primary">lokanāthaṁ namassatha.</span><br />
</p>
<p id="bv1c42p1">
<span class="m-text m-primary">Abhivādanaṁ thomanañca,</span><br />
</p>
<p id="bv1c42p2">
<span class="m-text m-primary">vandanañca pasaṁsanaṁ;</span><br />
</p>
<p id="bv1c42p3">
<span class="m-text m-primary">Namassanañca pūjañca,</span><br />
</p>
<p id="bv1c42p4">
<span class="m-text m-primary">sabbaṁ arahasī tuvaṁ.</span><br />
</p>
<p id="bv1c43p1">
<span class="m-text m-primary">Ye keci loke vandaneyyā,</span><br />
</p>
<p id="bv1c43p2">
<span class="m-text m-primary">vandanaṁ arahanti ye;</span><br />
</p>
<p id="bv1c43p3">
<span class="m-text m-primary">Sabbaseṭṭho mahāvīra,</span><br />
</p>
<p id="bv1c43p4">
<span class="m-text m-primary">sadiso te na vijjati.</span><br />
</p>
<p id="bv1c44p1">
<span class="m-text m-primary">Sāriputto mahāpañño,</span><br />
</p>
<p id="bv1c44p2">
<span class="m-text m-primary">samādhijjhānakovido;</span><br />
</p>
<p id="bv1c44p3">
<span class="m-text m-primary">Gijjhakūṭe ṭhitoyeva,</span><br />
</p>
<p id="bv1c44p4">
<span class="m-text m-primary">passati lokanāyakaṁ.</span><br />
</p>
<p id="bv1c45p1">
<span class="m-text m-primary">Suphullaṁ sālarājaṁva,</span><br />
</p>
<p id="bv1c45p2">
<span class="m-text m-primary">candaṁva gagane yathā;</span><br />
</p>
<p id="bv1c45p3">
<span class="m-text m-primary">Majjhanhikeva sūriyaṁ,</span><br />
</p>
<p id="bv1c45p4">
<span class="m-text m-primary">olokesi narāsabhaṁ.</span><br />
</p>
<p id="bv1c46p1">
<span class="m-text m-primary">Jalantaṁ dīparukkhaṁva,</span><br />
</p>
<p id="bv1c46p2">
<span class="m-text m-primary">Taruṇasūriyaṁva uggataṁ;</span><br />
</p>
<p id="bv1c46p3">
<span class="m-text m-primary">Byāmappabhānurañjitaṁ,</span><br />
</p>
<p id="bv1c46p4">
<span class="m-text m-primary">Dhīraṁ passati lokanāyakaṁ.</span><br />
</p>
<p id="bv1c47p1">
<span class="m-text m-primary">Pañcannaṁ bhikkhusatānaṁ,</span><br />
</p>
<p id="bv1c47p2">
<span class="m-text m-primary">katakiccāna tādinaṁ;</span><br />
</p>
<p id="bv1c47p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv1c47p4">
<span class="m-text m-primary">khaṇena sannipātayi.</span><br />
</p>
<p id="bv1c48p1">
<span class="m-text m-primary">Lokappasādanaṁ nāma,</span><br />
</p>
<p id="bv1c48p2">
<span class="m-text m-primary">pāṭihīraṁ nidassayi;</span><br />
</p>
<p id="bv1c48p3">
<span class="m-text m-primary">Amhepi tattha gantvāna,</span><br />
</p>
<p id="bv1c48p4">
<span class="m-text m-primary">vandissāma mayaṁ jinaṁ.</span><br />
</p>
<p id="bv1c49p1">
<span class="m-text m-primary">Etha sabbe gamissāma,</span><br />
</p>
<p id="bv1c49p2">
<span class="m-text m-primary">pucchissāma mayaṁ jinaṁ;</span><br />
</p>
<p id="bv1c49p3">
<span class="m-text m-primary">Kaṅkhaṁ vinodayissāma,</span><br />
</p>
<p id="bv1c49p4">
<span class="m-text m-primary">passitvā lokanāyakaṁ”.</span><br />
</p>
<p id="bv1c50p1">
<span class="m-text m-primary">Sādhūti te paṭissutvā,</span><br />
</p>
<p id="bv1c50p2">
<span class="m-text m-primary">nipakā saṁvutindriyā;</span><br />
</p>
<p id="bv1c50p3">
<span class="m-text m-primary">Pattacīvaramādāya,</span><br />
</p>
<p id="bv1c50p4">
<span class="m-text m-primary">taramānā upāgamuṁ.</span><br />
</p>
<p id="bv1c51p1">
<span class="m-text m-primary">Khīṇāsavehi vimalehi,</span><br />
</p>
<p id="bv1c51p2">
<span class="m-text m-primary">dantehi uttame dame;</span><br />
</p>
<p id="bv1c51p3">
<span class="m-text m-primary">Sāriputto mahāpañño,</span><br />
</p>
<p id="bv1c51p4">
<span class="m-text m-primary">iddhiyā upasaṅkami.</span><br />
</p>
<p id="bv1c52p1">
<span class="m-text m-primary">Tehi bhikkhūhi parivuto,</span><br />
</p>
<p id="bv1c52p2">
<span class="m-text m-primary">sāriputto mahāgaṇī;</span><br />
</p>
<p id="bv1c52p3">
<span class="m-text m-primary">Laḷanto devova gagane,</span><br />
</p>
<p id="bv1c52p4">
<span class="m-text m-primary">iddhiyā upasaṅkami.</span><br />
</p>
<p id="bv1c53p1">
<span class="m-text m-primary">Ukkāsitañca khipitaṁ,</span><br />
</p>
<p id="bv1c53p2">
<span class="m-text m-primary">ajjhupekkhiya subbatā;</span><br />
</p>
<p id="bv1c53p3">
<span class="m-text m-primary">Sagāravā sappatissā,</span><br />
</p>
<p id="bv1c53p4">
<span class="m-text m-primary">sambuddhaṁ upasaṅkamuṁ.</span><br />
</p>
<p id="bv1c54p1">
<span class="m-text m-primary">Upasaṅkamitvā passanti,</span><br />
</p>
<p id="bv1c54p2">
<span class="m-text m-primary">sayambhuṁ lokanāyakaṁ;</span><br />
</p>
<p id="bv1c54p3">
<span class="m-text m-primary">Nabhe accuggataṁ dhīraṁ,</span><br />
</p>
<p id="bv1c54p4">
<span class="m-text m-primary">candaṁva gagane yathā.</span><br />
</p>
<p id="bv1c55p1">
<span class="m-text m-primary">Jalantaṁ dīparukkhaṁva,</span><br />
</p>
<p id="bv1c55p2">
<span class="m-text m-primary">vijjuṁva gagane yathā;</span><br />
</p>
<p id="bv1c55p3">
<span class="m-text m-primary">Majjhanhikeva sūriyaṁ,</span><br />
</p>
<p id="bv1c55p4">
<span class="m-text m-primary">passanti lokanāyakaṁ.</span><br />
</p>
<p id="bv1c56p1">
<span class="m-text m-primary">Pañcabhikkhusatā sabbe,</span><br />
</p>
<p id="bv1c56p2">
<span class="m-text m-primary">passanti lokanāyakaṁ;</span><br />
</p>
<p id="bv1c56p3">
<span class="m-text m-primary">Rahadamiva vippasannaṁ,</span><br />
</p>
<p id="bv1c56p4">
<span class="m-text m-primary">suphullaṁ padumaṁ yathā.</span><br />
</p>
<p id="bv1c57p1">
<span class="m-text m-primary">Añjaliṁ paggahetvāna,</span><br />
</p>
<p id="bv1c57p2">
<span class="m-text m-primary">tuṭṭhahaṭṭhā pamoditā;</span><br />
</p>
<p id="bv1c57p3">
<span class="m-text m-primary">Namassamānā nipatanti,</span><br />
</p>
<p id="bv1c57p4">
<span class="m-text m-primary">satthuno cakkalakkhaṇe.</span><br />
</p>
<p id="bv1c58p1">
<span class="m-text m-primary">Sāriputto mahāpañño,</span><br />
</p>
<p id="bv1c58p2">
<span class="m-text m-primary">koraṇḍasamasādiso;</span><br />
</p>
<p id="bv1c58p3">
<span class="m-text m-primary">Samādhijjhānakusalo,</span><br />
</p>
<p id="bv1c58p4">
<span class="m-text m-primary">vandate lokanāyakaṁ.</span><br />
</p>
<p id="bv1c59p1">
<span class="m-text m-primary">Gajjitā kālameghova,</span><br />
</p>
<p id="bv1c59p2">
<span class="m-text m-primary">nīluppalasamasādiso;</span><br />
</p>
<p id="bv1c59p3">
<span class="m-text m-primary">Iddhibalena asamo,</span><br />
</p>
<p id="bv1c59p4">
<span class="m-text m-primary">moggallāno mahiddhiko.</span><br />
</p>
<p id="bv1c60p1">
<span class="m-text m-primary">Mahākassapopi ca thero,</span><br />
</p>
<p id="bv1c60p2">
<span class="m-text m-primary">uttattakanakasannibho;</span><br />
</p>
<p id="bv1c60p3">
<span class="m-text m-primary">Dhutaguṇe agganikkhitto,</span><br />
</p>
<p id="bv1c60p4">
<span class="m-text m-primary">thomito satthuvaṇṇito.</span><br />
</p>
<p id="bv1c61p1">
<span class="m-text m-primary">Dibbacakkhūnaṁ yo aggo,</span><br />
</p>
<p id="bv1c61p2">
<span class="m-text m-primary">anuruddho mahāgaṇī;</span><br />
</p>
<p id="bv1c61p3">
<span class="m-text m-primary">Ñātiseṭṭho bhagavato,</span><br />
</p>
<p id="bv1c61p4">
<span class="m-text m-primary">avidūreva tiṭṭhati.</span><br />
</p>
<p id="bv1c62p1">
<span class="m-text m-primary">Āpattianāpattiyā,</span><br />
</p>
<p id="bv1c62p2">
<span class="m-text m-primary">satekicchāya kovido;</span><br />
</p>
<p id="bv1c62p3">
<span class="m-text m-primary">Vinaye agganikkhitto,</span><br />
</p>
<p id="bv1c62p4">
<span class="m-text m-primary">upāli satthuvaṇṇito.</span><br />
</p>
<p id="bv1c63p1">
<span class="m-text m-primary">Sukhumanipuṇatthapaṭividdho,</span><br />
</p>
<p id="bv1c63p2">
<span class="m-text m-primary">Kathikānaṁ pavaro gaṇī;</span><br />
</p>
<p id="bv1c63p3">
<span class="m-text m-primary">Isi mantāniyā putto,</span><br />
</p>
<p id="bv1c63p4">
<span class="m-text m-primary">Puṇṇo nāmāti vissuto.</span><br />
</p>
<p id="bv1c64p1">
<span class="m-text m-primary">Etesaṁ cittamaññāya,</span><br />
</p>
<p id="bv1c64p2">
<span class="m-text m-primary">opammakusalo muni;</span><br />
</p>
<p id="bv1c64p3">
<span class="m-text m-primary">Kaṅkhacchedo mahāvīro,</span><br />
</p>
<p id="bv1c64p4">
<span class="m-text m-primary">kathesi attano guṇaṁ.</span><br />
</p>
<p id="bv1c65p1">
<span class="m-text m-primary">“Cattāro te asaṅkheyyā,</span><br />
</p>
<p id="bv1c65p2">
<span class="m-text m-primary">koṭi yesaṁ na nāyati;</span><br />
</p>
<p id="bv1c65p3">
<span class="m-text m-primary">Sattakāyo ca ākāso,</span><br />
</p>
<p id="bv1c65p4">
<span class="m-text m-primary">cakkavāḷā canantakā;</span><br />
</p>
<p id="bv1c65p5">
<span class="m-text m-primary">Buddhañāṇaṁ appameyyaṁ,</span><br />
</p>
<p id="bv1c65p6">
<span class="m-text m-primary">na sakkā ete vijānituṁ.</span><br />
</p>
<p id="bv1c66p1">
<span class="m-text m-primary">Kimetaṁ acchariyaṁ loke,</span><br />
</p>
<p id="bv1c66p2">
<span class="m-text m-primary">yaṁ me iddhivikubbanaṁ;</span><br />
</p>
<p id="bv1c66p3">
<span class="m-text m-primary">Aññe bahū acchariyā,</span><br />
</p>
<p id="bv1c66p4">
<span class="m-text m-primary">abbhutā lomahaṁsanā.</span><br />
</p>
<p id="bv1c67p1">
<span class="m-text m-primary">Yadāhaṁ tusite kāye,</span><br />
</p>
<p id="bv1c67p2">
<span class="m-text m-primary">santusito nāmahaṁ tadā;</span><br />
</p>
<p id="bv1c67p3">
<span class="m-text m-primary">Dasasahassī samāgamma,</span><br />
</p>
<p id="bv1c67p4">
<span class="m-text m-primary">yācanti pañjalī mamaṁ.</span><br />
</p>
<p id="bv1c68p1">
<span class="m-text m-primary">‘Kālo kho te mahāvīra,</span><br />
</p>
<p id="bv1c68p2">
<span class="m-text m-primary">uppajja mātukucchiyaṁ;</span><br />
</p>
<p id="bv1c68p3">
<span class="m-text m-primary">Sadevakaṁ tārayanto,</span><br />
</p>
<p id="bv1c68p4">
<span class="m-text m-primary">bujjhassu amataṁ padaṁ’.</span><br />
</p>
<p id="bv1c69p1">
<span class="m-text m-primary">Tusitā kāyā cavitvāna,</span><br />
</p>
<p id="bv1c69p2">
<span class="m-text m-primary">yadā okkami kucchiyaṁ;</span><br />
</p>
<p id="bv1c69p3">
<span class="m-text m-primary">Dasasahassīlokadhātu,</span><br />
</p>
<p id="bv1c69p4">
<span class="m-text m-primary">kampittha dharaṇī tadā.</span><br />
</p>
<p id="bv1c70p1">
<span class="m-text m-primary">Yadāhaṁ mātukucchito,</span><br />
</p>
<p id="bv1c70p2">
<span class="m-text m-primary">sampajānova nikkhamiṁ;</span><br />
</p>
<p id="bv1c70p3">
<span class="m-text m-primary">Sādhukāraṁ pavattenti,</span><br />
</p>
<p id="bv1c70p4">
<span class="m-text m-primary">dasasahassī pakampatha.</span><br />
</p>
<p id="bv1c71p1">
<span class="m-text m-primary">Okkantiṁ me samo natthi,</span><br />
</p>
<p id="bv1c71p2">
<span class="m-text m-primary">jātito abhinikkhame;</span><br />
</p>
<p id="bv1c71p3">
<span class="m-text m-primary">Sambodhiyaṁ ahaṁ seṭṭho,</span><br />
</p>
<p id="bv1c71p4">
<span class="m-text m-primary">dhammacakkappavattane.</span><br />
</p>
<p id="bv1c72p1">
<span class="m-text m-primary">Aho acchariyaṁ loke,</span><br />
</p>
<p id="bv1c72p2">
<span class="m-text m-primary">buddhānaṁ guṇamahantatā;</span><br />
</p>
<p id="bv1c72p3">
<span class="m-text m-primary">Dasasahassīlokadhātu,</span><br />
</p>
<p id="bv1c72p4">
<span class="m-text m-primary">chappakāraṁ pakampatha;</span><br />
</p>
<p id="bv1c72p5">
<span class="m-text m-primary">Obhāso ca mahā āsi,</span><br />
</p>
<p id="bv1c72p6">
<span class="m-text m-primary">accheraṁ lomahaṁsanaṁ”.</span><br />
</p>
<p id="bv1c73p1">
<span class="m-text m-primary">Bhagavā tamhi samaye,</span><br />
</p>
<p id="bv1c73p2">
<span class="m-text m-primary">lokajeṭṭho narāsabho;</span><br />
</p>
<p id="bv1c73p3">
<span class="m-text m-primary">Sadevakaṁ dassayanto,</span><br />
</p>
<p id="bv1c73p4">
<span class="m-text m-primary">iddhiyā caṅkamī jino.</span><br />
</p>
<p id="bv1c74p1">
<span class="m-text m-primary">Caṅkame caṅkamantova,</span><br />
</p>
<p id="bv1c74p2">
<span class="m-text m-primary">kathesi lokanāyako;</span><br />
</p>
<p id="bv1c74p3">
<span class="m-text m-primary">Antarā na nivatteti,</span><br />
</p>
<p id="bv1c74p4">
<span class="m-text m-primary">catuhatthe caṅkame yathā.</span><br />
</p>
<p id="bv1c75p1">
<span class="m-text m-primary">Sāriputto mahāpañño,</span><br />
</p>
<p id="bv1c75p2">
<span class="m-text m-primary">samādhijjhānakovido;</span><br />
</p>
<p id="bv1c75p3">
<span class="m-text m-primary">Paññāya pāramippatto,</span><br />
</p>
<p id="bv1c75p4">
<span class="m-text m-primary">pucchati lokanāyakaṁ.</span><br />
</p>
<p id="bv1c76p1">
<span class="m-text m-primary">“Kīdiso te mahāvīra,</span><br />
</p>
<p id="bv1c76p2">
<span class="m-text m-primary">abhinīhāro naruttama;</span><br />
</p>
<p id="bv1c76p3">
<span class="m-text m-primary">Kamhi kāle tayā dhīra,</span><br />
</p>
<p id="bv1c76p4">
<span class="m-text m-primary">patthitā bodhimuttamā.</span><br />
</p>
<p id="bv1c77p1">
<span class="m-text m-primary">Dānaṁ sīlañca nekkhammaṁ,</span><br />
</p>
<p id="bv1c77p2">
<span class="m-text m-primary">paññāvīriyañca kīdisaṁ;</span><br />
</p>
<p id="bv1c77p3">
<span class="m-text m-primary">Khantisaccamadhiṭṭhānaṁ,</span><br />
</p>
<p id="bv1c77p4">
<span class="m-text m-primary">mettupekkhā ca kīdisā.</span><br />
</p>
<p id="bv1c78p1">
<span class="m-text m-primary">Dasa pāramī tayā dhīra,</span><br />
</p>
<p id="bv1c78p2">
<span class="m-text m-primary">kīdisī lokanāyaka;</span><br />
</p>
<p id="bv1c78p3">
<span class="m-text m-primary">Kathaṁ upapāramī puṇṇā,</span><br />
</p>
<p id="bv1c78p4">
<span class="m-text m-primary">paramatthapāramī kathaṁ”.</span><br />
</p>
<p id="bv1c79p1">
<span class="m-text m-primary">Tassa puṭṭho viyākāsi,</span><br />
</p>
<p id="bv1c79p2">
<span class="m-text m-primary">karavīkamadhuragiro;</span><br />
</p>
<p id="bv1c79p3">
<span class="m-text m-primary">Nibbāpayanto hadayaṁ,</span><br />
</p>
<p id="bv1c79p4">
<span class="m-text m-primary">hāsayanto sadevakaṁ.</span><br />
</p>
<p id="bv1c80p1">
<span class="m-text m-primary">Atītabuddhānaṁ jinānaṁ desitaṁ,</span><br />
</p>
<p id="bv1c80p2">
<span class="m-text m-primary">Nikīlitaṁ buddhaparamparāgataṁ;</span><br />
</p>
<p id="bv1c80p3">
<span class="m-text m-primary">Pubbenivāsānugatāya buddhiyā,</span><br />
</p>
<p id="bv1c80p4">
<span class="m-text m-primary">Pakāsayī lokahitaṁ sadevake.</span><br />
</p>
<p id="bv1c81p1">
<span class="m-text m-primary">“Pītipāmojjajananaṁ,</span><br />
</p>
<p id="bv1c81p2">
<span class="m-text m-primary">sokasallavinodanaṁ;</span><br />
</p>
<p id="bv1c81p3">
<span class="m-text m-primary">Sabbasampattipaṭilābhaṁ,</span><br />
</p>
<p id="bv1c81p4">
<span class="m-text m-primary">cittīkatvā suṇātha me.</span><br />
</p>
<p id="bv1c82p1">
<span class="m-text m-primary">Madanimmadanaṁ sokanudaṁ,</span><br />
</p>
<p id="bv1c82p2">
<span class="m-text m-primary">Saṁsāraparimocanaṁ;</span><br />
</p>
<p id="bv1c82p3">
<span class="m-text m-primary">Sabbadukkhakkhayaṁ maggaṁ,</span><br />
</p>
<p id="bv1c82p4">
<span class="m-text m-primary">Sakkaccaṁ paṭipajjathā”ti.</span><br />
</p>
<p id="bv1c83p1">
<span class="m-text m-primary">Ratanacaṅkamanakaṇḍo niṭṭhito.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>