<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; an &raquo; an10 &raquo; Aṅguttara Nikāya 10 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/any00bp043z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Aṅguttara Nikāya 10" />
  <meta name="twitter:title" content="Aṅguttara Nikāya 10" />
  <meta property="og:url" content="https://www.theravadan.org/pages/any00bp043z.html" />
  <meta property="og:description" content="Translators: sujato Numbered Discourses 10 12. Paccorohaṇivagga 12. The Ceremony of Descent 115. Tatiyaadhammasutta 115. Bad Principles (3rd) “Adhammo ca, bhikkhave, veditabbo dhammo ca; “Mendicants, you should know bad principles and good principles. anattho ca veditabbo attho ca. And you should know bad results and good results. Adhammañca viditvā …" />
  <meta name="twitter:description" content="Translators: sujato Numbered Discourses 10 12. Paccorohaṇivagga 12. The Ceremony of Descent 115. Tatiyaadhammasutta 115. Bad Principles (3rd) “Adhammo ca, bhikkhave, veditabbo dhammo ca; “Mendicants, you should know bad principles and good principles. anattho ca veditabbo attho ca. And you should know bad results and good results. Adhammañca viditvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-an-index.html">an</a> &raquo;
            <a href="https://www.theravadan.org/pages/ms-sutta-an-an10-index.html">an10</a> &raquo;
          </span>
          Aṅguttara Nikāya 10
        </h1>
<!-- content -->
<p>Translators: <span class="m-text">sujato</span></p>
<p><span class="m-text">Numbered Discourses 10</span></p>
<section id="paccorohanivagga">
<h2><a href="#paccorohanivagga">12. Paccorohaṇivagga</a></h2>
<p><span class="m-text">12. The Ceremony of Descent</span></p>
<section id="tatiyaadhammasutta">
<h3><a href="#tatiyaadhammasutta">115. Tatiyaadhammasutta</a></h3>
<p><span class="m-text">115. Bad Principles (3rd)</span></p>
<p id="an10p115c1p1">
<span class="m-text m-primary">“Adhammo ca, bhikkhave, veditabbo dhammo ca;</span><br />
<span class="m-text">“Mendicants, you should know bad principles and good principles.</span><br />
</p>
<p id="an10p115c1p2">
<span class="m-text m-primary">anattho ca veditabbo attho ca.</span><br />
<span class="m-text">And you should know bad results and good results.</span><br />
</p>
<p id="an10p115c1p3">
<span class="m-text m-primary">Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban”ti.</span><br />
<span class="m-text">Knowing these things, your practice should follow the good principles with good results.”</span><br />
</p>
<p id="an10p115c1p4">
<span class="m-text m-primary">Idamavoca bhagavā.</span><br />
<span class="m-text">That is what the Buddha said.</span><br />
</p>
<p id="an10p115c1p5">
<span class="m-text m-primary">Idaṁ vatvāna sugato uṭṭhāyāsanā vihāraṁ pāvisi.</span><br />
<span class="m-text">When he had spoken, the Holy One got up from his seat and entered his dwelling.</span><br />
</p>
<p id="an10p115c2p1">
<span class="m-text m-primary">Atha kho tesaṁ bhikkhūnaṁ acirapakkantassa bhagavato etadahosi:</span><br />
<span class="m-text">Soon after the Buddha left, those mendicants considered,</span><br />
</p>
<p id="an10p115c2p2">
<span class="m-text m-primary">“idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:</span><br />
<span class="m-text">“The Buddha gave this brief passage for recitation, then entered his dwelling without explaining the meaning in detail.</span><br />
</p>
<p id="an10p115c2p3">
<span class="m-text m-primary">‘adhammo ca, bhikkhave, veditabbo dhammo ca;</span><br />
</p>
<p id="an10p115c2p4">
<span class="m-text m-primary">anattho ca veditabbo attho ca.</span><br />
</p>
<p id="an10p115c2p5">
<span class="m-text m-primary">Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti.</span><br />
</p>
<p id="an10p115c2p6">
<span class="m-text m-primary">Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti?</span><br />
<span class="m-text">Who can explain in detail the meaning of this brief passage for recitation given by the Buddha?”</span><br />
</p>
<p id="an10p115c3p1">
<span class="m-text m-primary">Atha kho tesaṁ bhikkhūnaṁ etadahosi:</span><br />
<span class="m-text">Then they considered,</span><br />
</p>
<p id="an10p115c3p2">
<span class="m-text m-primary">“ayaṁ kho āyasmā ānando satthu ceva saṁvaṇṇito sambhāvito ca viññūnaṁ sabrahmacārīnaṁ.</span><br />
<span class="m-text">“This Venerable Ānanda is praised by the Buddha and esteemed by his sensible spiritual companions.</span><br />
</p>
<p id="an10p115c3p3">
<span class="m-text m-primary">Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.</span><br />
<span class="m-text">He is capable of explaining in detail the meaning of this brief passage for recitation given by the Buddha.</span><br />
</p>
<p id="an10p115c3p4">
<span class="m-text m-primary">Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāma.</span><br />
<span class="m-text">Let’s go to him, and ask him about this matter.</span><br />
</p>
<p id="an10p115c3p5">
<span class="m-text m-primary">Yathā no āyasmā ānando byākarissati tathā naṁ dhāressāmā”ti.</span><br />
<span class="m-text">As he answers, so we’ll remember it.”</span><br />
</p>
<p id="an10p115c4p1">
<span class="m-text m-primary">Atha kho te bhikkhū yenāyasmā ānando tenupasaṅkamiṁsu; upasaṅkamitvā āyasmatā ānandena saddhiṁ sammodiṁsu.</span><br />
<span class="m-text">Then those mendicants went to Ānanda, and exchanged greetings with him.</span><br />
</p>
<p id="an10p115c4p2">
<span class="m-text m-primary">Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ ānandaṁ etadavocuṁ:</span><br />
<span class="m-text">When the greetings and polite conversation were over, they sat down to one side. They told him what had happened, and said,</span><br />
</p>
<p id="an10p115c5p1">
<span class="m-text m-primary">“Idaṁ kho no, āvuso ānanda, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:</span><br />
</p>
<p id="an10p115c5p2">
<span class="m-text m-primary">‘adhammo ca …pe…</span><br />
</p>
<p id="an10p115c5p3">
<span class="m-text m-primary">tathā paṭipajjitabban’ti.</span><br />
</p>
<p id="an10p115c6p1">
<span class="m-text m-primary">Tesaṁ no, āvuso, amhākaṁ acirapakkantassa bhagavato etadahosi:</span><br />
</p>
<p id="an10p115c6p2">
<span class="m-text m-primary">‘idaṁ kho no, āvuso, bhagavatā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho—</span><br />
</p>
<p id="an10p115c6p3">
<span class="m-text m-primary">adhammo ca …pe…</span><br />
</p>
<p id="an10p115c6p4">
<span class="m-text m-primary">tathā paṭipajjitabbanti.</span><br />
</p>
<p id="an10p115c6p5">
<span class="m-text m-primary">Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti?</span><br />
</p>
<p id="an10p115c7p1">
<span class="m-text m-primary">Tesaṁ no, āvuso, amhākaṁ etadahosi:</span><br />
</p>
<p id="an10p115c7p2">
<span class="m-text m-primary">‘ayaṁ kho āyasmā ānando satthu ceva saṁvaṇṇito sambhāvito ca viññūnaṁ sabrahmacārīnaṁ.</span><br />
</p>
<p id="an10p115c7p3">
<span class="m-text m-primary">Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.</span><br />
</p>
<p id="an10p115c7p4">
<span class="m-text m-primary">Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāma.</span><br />
</p>
<p id="an10p115c7p5">
<span class="m-text m-primary">Yathā no āyasmā ānando byākarissati tathā naṁ dhāressāmā’ti.</span><br />
</p>
<p id="an10p115c7p6">
<span class="m-text m-primary">Vibhajatu āyasmā ānando”ti.</span><br />
<span class="m-text">“May Venerable Ānanda please explain this.”</span><br />
</p>
<p id="an10p115c8p1">
<span class="m-text m-primary">“Seyyathāpi, āvuso, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva mūlaṁ atikkamma khandhaṁ sākhāpalāse sāraṁ pariyesitabbaṁ maññeyya;</span><br />
<span class="m-text">“Reverends, suppose there was a person in need of heartwood. And while wandering in search of heartwood he’d come across a large tree standing with heartwood. But he’d pass over the roots and trunk, imagining that the heartwood should be sought in the branches and leaves.</span><br />
</p>
<p id="an10p115c8p2">
<span class="m-text m-primary">evaṁsampadamidaṁ āyasmantānaṁ satthari sammukhībhūte taṁ bhagavantaṁ atisitvā amhe etamatthaṁ paṭipucchitabbaṁ maññatha.</span><br />
<span class="m-text">Such is the consequence for the venerables. Though you were face to face with the Buddha, you overlooked him, imagining that you should ask me about this matter.</span><br />
</p>
<p id="an10p115c8p3">
<span class="m-text m-primary">So hāvuso, bhagavā jānaṁ jānāti passaṁ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.</span><br />
<span class="m-text">For he is the Buddha, who knows and sees. He is vision, he is knowledge, he is the truth, he is holiness. He is the teacher, the proclaimer, the elucidator of meaning, the bestower of the deathless, the lord of truth, the Realized One.</span><br />
</p>
<p id="an10p115c8p4">
<span class="m-text m-primary">So ceva panetassa kālo ahosi yaṁ tumhe bhagavantaṁyeva upasaṅkamitvā etamatthaṁ paṭipuccheyyātha.</span><br />
<span class="m-text">That was the time to approach the Buddha and ask about this matter.</span><br />
</p>
<p id="an10p115c8p5">
<span class="m-text m-primary">Yathā vo bhagavā byākareyya tathā naṁ dhāreyyāthā”ti.</span><br />
<span class="m-text">You should have remembered it in line with the Buddha’s answer.”</span><br />
</p>
<p id="an10p115c9p1">
<span class="m-text m-primary">“Addhāvuso ānanda, bhagavā jānaṁ jānāti passaṁ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.</span><br />
<span class="m-text">“Certainly he is the Buddha, who knows and sees. He is vision, he is knowledge, he is the truth, he is holiness. He is the teacher, the proclaimer, the elucidator of meaning, the bestower of the deathless, the lord of truth, the Realized One.</span><br />
</p>
<p id="an10p115c9p2">
<span class="m-text m-primary">So ceva panetassa kālo ahosi yaṁ mayaṁ bhagavantaṁyeva upasaṅkamitvā etamatthaṁ paṭipuccheyyāma,</span><br />
<span class="m-text">That was the time to approach the Buddha and ask about this matter.</span><br />
</p>
<p id="an10p115c9p3">
<span class="m-text m-primary">yathā no bhagavā byākareyya tathā naṁ dhāreyyāma.</span><br />
<span class="m-text">We should have remembered it in line with the Buddha’s answer.</span><br />
</p>
<p id="an10p115c9p4">
<span class="m-text m-primary">Api cāyasmā ānando satthu ceva saṁvaṇṇito sambhāvito ca viññūnaṁ sabrahmacārīnaṁ.</span><br />
<span class="m-text">Still, Venerable Ānanda is praised by the Buddha and esteemed by his sensible spiritual companions.</span><br />
</p>
<p id="an10p115c9p5">
<span class="m-text m-primary">Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.</span><br />
<span class="m-text">You are capable of explaining in detail the meaning of this brief passage for recitation given by the Buddha.</span><br />
</p>
<p id="an10p115c9p6">
<span class="m-text m-primary">Vibhajatāyasmā ānando agaruṁ katvā”ti.</span><br />
<span class="m-text">Please explain this, if it’s no trouble.”</span><br />
</p>
<p id="an10p115c10p1">
<span class="m-text m-primary">“Tenahāvuso, suṇātha, sādhukaṁ manasi karotha, bhāsissāmī”ti.</span><br />
<span class="m-text">“Then listen and pay close attention, I will speak.”</span><br />
</p>
<p id="an10p115c10p2">
<span class="m-text m-primary">“Evamāvuso”ti kho te bhikkhū āyasmato ānandassa paccassosuṁ.</span><br />
<span class="m-text">“Yes, reverend,” they replied.</span><br />
</p>
<p id="an10p115c10p3">
<span class="m-text m-primary">Athāyasmā ānando etadavoca:</span><br />
<span class="m-text">Ānanda said this:</span><br />
</p>
<p id="an10p115c11p1">
<span class="m-text m-primary">“Yaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:</span><br />
<span class="m-text">“Reverends, the Buddha gave this brief passage for recitation, then entered his dwelling without explaining the meaning in detail:</span><br />
</p>
<p id="an10p115c11p2">
<span class="m-text m-primary">‘adhammo ca, bhikkhave, veditabbo dhammo ca;</span><br />
<span class="m-text">‘You should know bad principles and good principles.</span><br />
</p>
<p id="an10p115c11p3">
<span class="m-text m-primary">anattho ca veditabbo attho ca.</span><br />
<span class="m-text">And you should know bad results and good results.</span><br />
</p>
<p id="an10p115c11p4">
<span class="m-text m-primary">Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti.</span><br />
<span class="m-text">Knowing these things, your practice should follow the good principles with good results.’</span><br />
</p>
<p id="an10p115c12p1">
<span class="m-text m-primary">Katamo cāvuso, adhammo, katamo ca dhammo, katamo ca anattho, katamo ca attho?</span><br />
<span class="m-text">So what are bad principles? What are good principles? What are bad results? And what are good results?</span><br />
</p>
<p id="an10p115c13p1">
<span class="m-text m-primary">Micchādiṭṭhi, āvuso, adhammo;</span><br />
<span class="m-text">Wrong view is a bad principle.</span><br />
</p>
<p id="an10p115c13p2">
<span class="m-text m-primary">sammādiṭṭhi dhammo;</span><br />
<span class="m-text">Right view is a good principle.</span><br />
</p>
<p id="an10p115c13p3">
<span class="m-text m-primary">ye ca micchādiṭṭhipaccayā aneke pāpakā akusalā dhammā sambhavanti, ayaṁ anattho;</span><br />
<span class="m-text">And the many bad, unskillful qualities produced by wrong view are bad results.</span><br />
</p>
<p id="an10p115c13p4">
<span class="m-text m-primary">sammādiṭṭhipaccayā ca aneke kusalā dhammā bhāvanāpāripūriṁ gacchanti, ayaṁ attho.</span><br />
<span class="m-text">And the many skillful qualities fully developed because of right view are good results.</span><br />
</p>
<p id="an10p115c14p1">
<span class="m-text m-primary">Micchāsaṅkappo, āvuso, adhammo;</span><br />
<span class="m-text">Wrong thought is a bad principle.</span><br />
</p>
<p id="an10p115c14p2">
<span class="m-text m-primary">sammāsaṅkappo dhammo …</span><br />
<span class="m-text">Right thought is a good principle. …</span><br />
</p>
<p id="an10p115c14p3">
<span class="m-text m-primary">micchāvācā, āvuso, adhammo;</span><br />
<span class="m-text">Wrong speech is a bad principle.</span><br />
</p>
<p id="an10p115c14p4">
<span class="m-text m-primary">sammāvācā dhammo …</span><br />
<span class="m-text">Right speech is a good principle. …</span><br />
</p>
<p id="an10p115c14p5">
<span class="m-text m-primary">micchākammanto, āvuso, adhammo;</span><br />
<span class="m-text">Wrong action is a bad principle.</span><br />
</p>
<p id="an10p115c14p6">
<span class="m-text m-primary">sammākammanto dhammo …</span><br />
<span class="m-text">Right action is a good principle. …</span><br />
</p>
<p id="an10p115c14p7">
<span class="m-text m-primary">micchāājīvo, āvuso, adhammo;</span><br />
<span class="m-text">Wrong livelihood is a bad principle.</span><br />
</p>
<p id="an10p115c14p8">
<span class="m-text m-primary">sammāājīvo dhammo …</span><br />
<span class="m-text">Right livelihood is a good principle. …</span><br />
</p>
<p id="an10p115c14p9">
<span class="m-text m-primary">micchāvāyāmo, āvuso, adhammo;</span><br />
<span class="m-text">Wrong effort is a bad principle.</span><br />
</p>
<p id="an10p115c14p10">
<span class="m-text m-primary">sammāvāyāmo dhammo …</span><br />
<span class="m-text">Right effort is a good principle. …</span><br />
</p>
<p id="an10p115c14p11">
<span class="m-text m-primary">micchāsati, āvuso, adhammo;</span><br />
<span class="m-text">Wrong mindfulness is a bad principle.</span><br />
</p>
<p id="an10p115c14p12">
<span class="m-text m-primary">sammāsati dhammo …</span><br />
<span class="m-text">Right mindfulness is a good principle. …</span><br />
</p>
<p id="an10p115c14p13">
<span class="m-text m-primary">micchāsamādhi, āvuso, adhammo;</span><br />
<span class="m-text">Wrong immersion is a bad principle.</span><br />
</p>
<p id="an10p115c14p14">
<span class="m-text m-primary">sammāsamādhi dhammo …</span><br />
<span class="m-text">Right immersion is a good principle. …</span><br />
</p>
<p id="an10p115c14p15">
<span class="m-text m-primary">micchāñāṇaṁ, āvuso, adhammo;</span><br />
<span class="m-text">Wrong knowledge is a bad principle.</span><br />
</p>
<p id="an10p115c14p16">
<span class="m-text m-primary">sammāñāṇaṁ dhammo ….</span><br />
<span class="m-text">Right knowledge is a good principle. …</span><br />
</p>
<p id="an10p115c15p1">
<span class="m-text m-primary">Micchāvimutti, āvuso, adhammo;</span><br />
<span class="m-text">Wrong freedom is a bad principle.</span><br />
</p>
<p id="an10p115c15p2">
<span class="m-text m-primary">sammāvimutti dhammo;</span><br />
<span class="m-text">Right freedom is a good principle.</span><br />
</p>
<p id="an10p115c15p3">
<span class="m-text m-primary">ye ca micchāvimuttipaccayā aneke pāpakā akusalā dhammā sambhavanti, ayaṁ anattho;</span><br />
<span class="m-text">And the many bad, unskillful qualities produced by wrong freedom are bad results.</span><br />
</p>
<p id="an10p115c15p4">
<span class="m-text m-primary">sammāvimuttipaccayā ca aneke kusalā dhammā bhāvanāpāripūriṁ gacchanti, ayaṁ attho.</span><br />
<span class="m-text">And the many skillful qualities fully developed because of right freedom are good results.</span><br />
</p>
<p id="an10p115c16p1">
<span class="m-text m-primary">Ayaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:</span><br />
<span class="m-text">The Buddha gave this brief passage for recitation, then entered his dwelling without explaining the meaning in detail:</span><br />
</p>
<p id="an10p115c16p2">
<span class="m-text m-primary">‘adhammo ca, bhikkhave, veditabbo dhammo ca …pe…</span><br />
<span class="m-text">‘You should know bad principles and good principles …</span><br />
</p>
<p id="an10p115c16p3">
<span class="m-text m-primary">tathā paṭipajjitabban’ti, imassa kho ahaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi.</span><br />
<span class="m-text">and practice accordingly.’ And this is how I understand the detailed meaning of this passage for recitation.</span><br />
</p>
<p id="an10p115c16p4">
<span class="m-text m-primary">Ākaṅkhamānā ca pana tumhe, āvuso, bhagavantaṁyeva upasaṅkamitvā etamatthaṁ paṭipuccheyyātha.</span><br />
<span class="m-text">If you wish, you may go to the Buddha and ask him about this.</span><br />
</p>
<p id="an10p115c16p5">
<span class="m-text m-primary">Yathā vo bhagavā byākaroti tathā naṁ dhāreyyāthā”ti.</span><br />
<span class="m-text">You should remember it in line with the Buddha’s answer.”</span><br />
</p>
<p id="an10p115c17p1">
<span class="m-text m-primary">“Evamāvuso”ti kho te bhikkhū āyasmato ānandassa bhāsitaṁ abhinanditvā anumoditvā uṭṭhāyāsanā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:</span><br />
<span class="m-text">“Yes, reverend,” said those mendicants, approving and agreeing with what Ānanda said. Then they rose from their seats and went to the Buddha, bowed, sat down to one side, and told him what had happened. Then they said:</span><br />
</p>
<p id="an10p115c18p1">
<span class="m-text m-primary">“Yaṁ kho no bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:</span><br />
</p>
<p id="an10p115c18p2">
<span class="m-text m-primary">‘adhammo ca, bhikkhave, veditabbo …pe…</span><br />
</p>
<p id="an10p115c18p3">
<span class="m-text m-primary">tathā paṭipajjitabban’ti.</span><br />
</p>
<p id="an10p115c19p1">
<span class="m-text m-primary">Tesaṁ no, bhante, amhākaṁ acirapakkantassa bhagavato etadahosi:</span><br />
</p>
<p id="an10p115c19p2">
<span class="m-text m-primary">‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho—</span><br />
</p>
<p id="an10p115c19p3">
<span class="m-text m-primary">adhammo ca, bhikkhave, veditabbo …pe…</span><br />
</p>
<p id="an10p115c19p4">
<span class="m-text m-primary">tathā paṭipajjitabbanti.</span><br />
</p>
<p id="an10p115c19p5">
<span class="m-text m-primary">Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti?</span><br />
</p>
<p id="an10p115c20p1">
<span class="m-text m-primary">Tesaṁ no, bhante, amhākaṁ etadahosi:</span><br />
</p>
<p id="an10p115c20p2">
<span class="m-text m-primary">‘ayaṁ kho āyasmā ānando satthu ceva saṁvaṇṇito sambhāvito ca viññūnaṁ sabrahmacārīnaṁ.</span><br />
</p>
<p id="an10p115c20p3">
<span class="m-text m-primary">Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.</span><br />
</p>
<p id="an10p115c20p4">
<span class="m-text m-primary">Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāma.</span><br />
</p>
<p id="an10p115c20p5">
<span class="m-text m-primary">Yathā no āyasmā ānando byākarissati tathā naṁ dhāressāmā’ti.</span><br />
</p>
<p id="an10p115c21p1">
<span class="m-text m-primary">Atha kho mayaṁ, bhante, yenāyasmā ānando tenupasaṅkamimhā; upasaṅkamitvā āyasmantaṁ ānandaṁ etamatthaṁ apucchimhā.</span><br />
<span class="m-text">“Sir, we went to Ānanda and asked him about this matter.</span><br />
</p>
<p id="an10p115c21p2">
<span class="m-text m-primary">Tesaṁ no, bhante, āyasmatā ānandena imehi ākārehi imehi padehi imehi byañjanehi attho suvibhatto”ti.</span><br />
<span class="m-text">And Ānanda clearly explained the meaning to us in this manner, with these words and phrases.”</span><br />
</p>
<p id="an10p115c22p1">
<span class="m-text m-primary">“Sādhu sādhu, bhikkhave.</span><br />
<span class="m-text">“Good, good, mendicants!</span><br />
</p>
<p id="an10p115c22p2">
<span class="m-text m-primary">Paṇḍito, bhikkhave, ānando.</span><br />
<span class="m-text">Ānanda is astute,</span><br />
</p>
<p id="an10p115c22p3">
<span class="m-text m-primary">Mahāpañño, bhikkhave, ānando.</span><br />
<span class="m-text">he has great wisdom.</span><br />
</p>
<p id="an10p115c22p4">
<span class="m-text m-primary">Mañcepi tumhe, bhikkhave, upasaṅkamitvā etamatthaṁ paṭipuccheyyātha, ahampi cetaṁ evamevaṁ byākareyyaṁ yathā taṁ ānandena byākataṁ.</span><br />
<span class="m-text">If you came to me and asked this question, I would answer it in exactly the same way as Ānanda.</span><br />
</p>
<p id="an10p115c22p5">
<span class="m-text m-primary">Eso ceva tassa attho evañca naṁ dhāreyyāthā”ti.</span><br />
<span class="m-text">That is what it means, and that’s how you should remember it.”</span><br />
</p>
<p id="an10p115c22p6">
<span class="m-text m-primary">Tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>