<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0o2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0o2z.html" />
  <meta property="og:description" content="Yasavagga 10. Upavānattheraapadāna “Padumuttaro nāma jino, sabbadhammāna pāragū; Jalitvā aggikkhandhova, sambuddho parinibbuto. Mahājanā samāgamma, pūjayitvā tathāgataṁ; Citakaṁ katvā sugataṁ, sarīraṁ abhiropayuṁ. Sarīrakiccaṁ katvāna, dhātuṁ tattha samānayuṁ; Sadevamanussā sabbe, buddhathūpaṁ akaṁsu te. Paṭhamā kañcanamayā, dutiyā ca maṇimayā; Tatiyā rūpiyamayā, catutthī phalikāmayā. Tattha pañcamikā ceva, lohitaṅkamayā ahu; Cha …" />
  <meta name="twitter:description" content="Yasavagga 10. Upavānattheraapadāna “Padumuttaro nāma jino, sabbadhammāna pāragū; Jalitvā aggikkhandhova, sambuddho parinibbuto. Mahājanā samāgamma, pūjayitvā tathāgataṁ; Citakaṁ katvā sugataṁ, sarīraṁ abhiropayuṁ. Sarīrakiccaṁ katvāna, dhātuṁ tattha samānayuṁ; Sadevamanussā sabbe, buddhathūpaṁ akaṁsu te. Paṭhamā kañcanamayā, dutiyā ca maṇimayā; Tatiyā rūpiyamayā, catutthī phalikāmayā. Tattha pañcamikā ceva, lohitaṅkamayā ahu; Cha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="yasavagga">
<h2><a href="#yasavagga">Yasavagga</a></h2>
<section id="upavanattheraapadana">
<h3><a href="#upavanattheraapadana">10. Upavānattheraapadāna</a></h3>
<p id="tha-ap562c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap562c1p2">
<span class="m-text m-primary">sabbadhammāna pāragū;</span><br />
</p>
<p id="tha-ap562c1p3">
<span class="m-text m-primary">Jalitvā aggikkhandhova,</span><br />
</p>
<p id="tha-ap562c1p4">
<span class="m-text m-primary">sambuddho parinibbuto.</span><br />
</p>
<p id="tha-ap562c2p1">
<span class="m-text m-primary">Mahājanā samāgamma,</span><br />
</p>
<p id="tha-ap562c2p2">
<span class="m-text m-primary">pūjayitvā tathāgataṁ;</span><br />
</p>
<p id="tha-ap562c2p3">
<span class="m-text m-primary">Citakaṁ katvā sugataṁ,</span><br />
</p>
<p id="tha-ap562c2p4">
<span class="m-text m-primary">sarīraṁ abhiropayuṁ.</span><br />
</p>
<p id="tha-ap562c3p1">
<span class="m-text m-primary">Sarīrakiccaṁ katvāna,</span><br />
</p>
<p id="tha-ap562c3p2">
<span class="m-text m-primary">dhātuṁ tattha samānayuṁ;</span><br />
</p>
<p id="tha-ap562c3p3">
<span class="m-text m-primary">Sadevamanussā sabbe,</span><br />
</p>
<p id="tha-ap562c3p4">
<span class="m-text m-primary">buddhathūpaṁ akaṁsu te.</span><br />
</p>
<p id="tha-ap562c4p1">
<span class="m-text m-primary">Paṭhamā kañcanamayā,</span><br />
</p>
<p id="tha-ap562c4p2">
<span class="m-text m-primary">dutiyā ca maṇimayā;</span><br />
</p>
<p id="tha-ap562c4p3">
<span class="m-text m-primary">Tatiyā rūpiyamayā,</span><br />
</p>
<p id="tha-ap562c4p4">
<span class="m-text m-primary">catutthī phalikāmayā.</span><br />
</p>
<p id="tha-ap562c5p1">
<span class="m-text m-primary">Tattha pañcamikā ceva,</span><br />
</p>
<p id="tha-ap562c5p2">
<span class="m-text m-primary">lohitaṅkamayā ahu;</span><br />
</p>
<p id="tha-ap562c5p3">
<span class="m-text m-primary">Chaṭṭhā masāragallassa,</span><br />
</p>
<p id="tha-ap562c5p4">
<span class="m-text m-primary">sabbaṁ ratanamayūpari.</span><br />
</p>
<p id="tha-ap562c6p1">
<span class="m-text m-primary">Jaṅghā maṇimayā āsi,</span><br />
</p>
<p id="tha-ap562c6p2">
<span class="m-text m-primary">vedikā ratanāmayā;</span><br />
</p>
<p id="tha-ap562c6p3">
<span class="m-text m-primary">Sabbasoṇṇamayo thūpo,</span><br />
</p>
<p id="tha-ap562c6p4">
<span class="m-text m-primary">uddhaṁ yojanamuggato.</span><br />
</p>
<p id="tha-ap562c7p1">
<span class="m-text m-primary">Devā tattha samāgantvā,</span><br />
</p>
<p id="tha-ap562c7p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c7p3">
<span class="m-text m-primary">‘Mayampi thūpaṁ kassāma,</span><br />
</p>
<p id="tha-ap562c7p4">
<span class="m-text m-primary">lokanāthassa tādino.</span><br />
</p>
<p id="tha-ap562c8p1">
<span class="m-text m-primary">Dhātu āveṇikā natthi,</span><br />
</p>
<p id="tha-ap562c8p2">
<span class="m-text m-primary">sarīraṁ ekapiṇḍitaṁ;</span><br />
</p>
<p id="tha-ap562c8p3">
<span class="m-text m-primary">Imamhi buddhathūpamhi,</span><br />
</p>
<p id="tha-ap562c8p4">
<span class="m-text m-primary">kassāma kañcukaṁ mayaṁ’.</span><br />
</p>
<p id="tha-ap562c9p1">
<span class="m-text m-primary">Devā sattahi ratnehi,</span><br />
</p>
<p id="tha-ap562c9p2">
<span class="m-text m-primary">aññaṁ vaḍḍhesuṁ yojanaṁ;</span><br />
</p>
<p id="tha-ap562c9p3">
<span class="m-text m-primary">Thūpo dviyojanubbedho,</span><br />
</p>
<p id="tha-ap562c9p4">
<span class="m-text m-primary">timiraṁ byapahanti so.</span><br />
</p>
<p id="tha-ap562c10p1">
<span class="m-text m-primary">Nāgā tattha samāgantvā,</span><br />
</p>
<p id="tha-ap562c10p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c10p3">
<span class="m-text m-primary">‘Manussā ceva devā ca,</span><br />
</p>
<p id="tha-ap562c10p4">
<span class="m-text m-primary">buddhathūpaṁ akaṁsu te.</span><br />
</p>
<p id="tha-ap562c11p1">
<span class="m-text m-primary">Mā no pamattā assumha,</span><br />
</p>
<p id="tha-ap562c11p2">
<span class="m-text m-primary">appamattā sadevakā;</span><br />
</p>
<p id="tha-ap562c11p3">
<span class="m-text m-primary">Mayampi thūpaṁ kassāma,</span><br />
</p>
<p id="tha-ap562c11p4">
<span class="m-text m-primary">lokanāthassa tādino’.</span><br />
</p>
<p id="tha-ap562c12p1">
<span class="m-text m-primary">Indanīlaṁ mahānīlaṁ,</span><br />
</p>
<p id="tha-ap562c12p2">
<span class="m-text m-primary">atho jotirasaṁ maṇiṁ;</span><br />
</p>
<p id="tha-ap562c12p3">
<span class="m-text m-primary">Ekato sannipātetvā,</span><br />
</p>
<p id="tha-ap562c12p4">
<span class="m-text m-primary">buddhathūpaṁ achādayuṁ.</span><br />
</p>
<p id="tha-ap562c13p1">
<span class="m-text m-primary">Sabbaṁ maṇimayaṁ āsi,</span><br />
</p>
<p id="tha-ap562c13p2">
<span class="m-text m-primary">yāvatā buddhacetiyaṁ;</span><br />
</p>
<p id="tha-ap562c13p3">
<span class="m-text m-primary">Tiyojanasamubbedhaṁ,</span><br />
</p>
<p id="tha-ap562c13p4">
<span class="m-text m-primary">ālokakaraṇaṁ tadā.</span><br />
</p>
<p id="tha-ap562c14p1">
<span class="m-text m-primary">Garuḷā ca samāgantvā,</span><br />
</p>
<p id="tha-ap562c14p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c14p3">
<span class="m-text m-primary">‘Manussā devanāgā ca,</span><br />
</p>
<p id="tha-ap562c14p4">
<span class="m-text m-primary">buddhapūjaṁ akaṁsu te.</span><br />
</p>
<p id="tha-ap562c15p1">
<span class="m-text m-primary">Mā no pamattā assumha,</span><br />
</p>
<p id="tha-ap562c15p2">
<span class="m-text m-primary">appamattā sadevakā;</span><br />
</p>
<p id="tha-ap562c15p3">
<span class="m-text m-primary">Mayampi thūpaṁ kassāma,</span><br />
</p>
<p id="tha-ap562c15p4">
<span class="m-text m-primary">lokanāthassa tādino’.</span><br />
</p>
<p id="tha-ap562c16p1">
<span class="m-text m-primary">Sabbaṁ maṇimayaṁ thūpaṁ,</span><br />
</p>
<p id="tha-ap562c16p2">
<span class="m-text m-primary">akaruṁ te ca kañcukaṁ;</span><br />
</p>
<p id="tha-ap562c16p3">
<span class="m-text m-primary">Yojanaṁ tepi vaḍḍhesuṁ,</span><br />
</p>
<p id="tha-ap562c16p4">
<span class="m-text m-primary">āyataṁ buddhacetiyaṁ.</span><br />
</p>
<p id="tha-ap562c17p1">
<span class="m-text m-primary">Catuyojanamubbedho,</span><br />
</p>
<p id="tha-ap562c17p2">
<span class="m-text m-primary">buddhathūpo virocati;</span><br />
</p>
<p id="tha-ap562c17p3">
<span class="m-text m-primary">Obhāseti disā sabbā,</span><br />
</p>
<p id="tha-ap562c17p4">
<span class="m-text m-primary">sataraṁsīva uggato.</span><br />
</p>
<p id="tha-ap562c18p1">
<span class="m-text m-primary">Kumbhaṇḍā ca samāgantvā,</span><br />
</p>
<p id="tha-ap562c18p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c18p3">
<span class="m-text m-primary">‘Manussā ceva devā ca,</span><br />
</p>
<p id="tha-ap562c18p4">
<span class="m-text m-primary">nāgā ca garuḷā tathā.</span><br />
</p>
<p id="tha-ap562c19p1">
<span class="m-text m-primary">Paccekaṁ buddhaseṭṭhassa,</span><br />
</p>
<p id="tha-ap562c19p2">
<span class="m-text m-primary">akaṁsu thūpamuttamaṁ;</span><br />
</p>
<p id="tha-ap562c19p3">
<span class="m-text m-primary">Mā no pamattā assumha,</span><br />
</p>
<p id="tha-ap562c19p4">
<span class="m-text m-primary">appamattā sadevakā.</span><br />
</p>
<p id="tha-ap562c20p1">
<span class="m-text m-primary">Mayampi thūpaṁ kassāma,</span><br />
</p>
<p id="tha-ap562c20p2">
<span class="m-text m-primary">lokanāthassa tādino;</span><br />
</p>
<p id="tha-ap562c20p3">
<span class="m-text m-primary">Ratanehi chādessāma,</span><br />
</p>
<p id="tha-ap562c20p4">
<span class="m-text m-primary">āyataṁ buddhacetiyaṁ’.</span><br />
</p>
<p id="tha-ap562c21p1">
<span class="m-text m-primary">Yojanaṁ tepi vaḍḍhesuṁ,</span><br />
</p>
<p id="tha-ap562c21p2">
<span class="m-text m-primary">āyataṁ buddhacetiyaṁ;</span><br />
</p>
<p id="tha-ap562c21p3">
<span class="m-text m-primary">Pañcayojanamubbedho,</span><br />
</p>
<p id="tha-ap562c21p4">
<span class="m-text m-primary">thūpo obhāsate tadā.</span><br />
</p>
<p id="tha-ap562c22p1">
<span class="m-text m-primary">Yakkhā tattha samāgantvā,</span><br />
</p>
<p id="tha-ap562c22p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c22p3">
<span class="m-text m-primary">‘Manussā devanāgā ca,</span><br />
</p>
<p id="tha-ap562c22p4">
<span class="m-text m-primary">garuḷā ca kumbhaṇḍakā.</span><br />
</p>
<p id="tha-ap562c23p1">
<span class="m-text m-primary">Paccekaṁ buddhaseṭṭhassa,</span><br />
</p>
<p id="tha-ap562c23p2">
<span class="m-text m-primary">akaṁsu thūpamuttamaṁ;</span><br />
</p>
<p id="tha-ap562c23p3">
<span class="m-text m-primary">Mā no pamattā assumha,</span><br />
</p>
<p id="tha-ap562c23p4">
<span class="m-text m-primary">appamattā sadevakā.</span><br />
</p>
<p id="tha-ap562c24p1">
<span class="m-text m-primary">Mayampi thūpaṁ kassāma,</span><br />
</p>
<p id="tha-ap562c24p2">
<span class="m-text m-primary">lokanāthassa tādino;</span><br />
</p>
<p id="tha-ap562c24p3">
<span class="m-text m-primary">Phalikā chādayissāma,</span><br />
</p>
<p id="tha-ap562c24p4">
<span class="m-text m-primary">āyataṁ buddhacetiyaṁ’.</span><br />
</p>
<p id="tha-ap562c25p1">
<span class="m-text m-primary">Yojanaṁ tepi vaḍḍhesuṁ,</span><br />
</p>
<p id="tha-ap562c25p2">
<span class="m-text m-primary">āyataṁ buddhacetiyaṁ;</span><br />
</p>
<p id="tha-ap562c25p3">
<span class="m-text m-primary">Chayojanikamubbedho,</span><br />
</p>
<p id="tha-ap562c25p4">
<span class="m-text m-primary">thūpo obhāsate tadā.</span><br />
</p>
<p id="tha-ap562c26p1">
<span class="m-text m-primary">Gandhabbā ca samāgantvā,</span><br />
</p>
<p id="tha-ap562c26p2">
<span class="m-text m-primary">ekato mantayuṁ tadā;</span><br />
</p>
<p id="tha-ap562c26p3">
<span class="m-text m-primary">‘Manujā devatā nāgā,</span><br />
</p>
<p id="tha-ap562c26p4">
<span class="m-text m-primary">kumbhaṇḍā guyhakā tathā.</span><br />
</p>
<p id="tha-ap562c27p1">
<span class="m-text m-primary">Sabbe akaṁsu buddhathūpaṁ,</span><br />
</p>
<p id="tha-ap562c27p2">
<span class="m-text m-primary">mayamettha akārakā;</span><br />
</p>
<p id="tha-ap562c27p3">
<span class="m-text m-primary">Mayampi thūpaṁ kassāma,</span><br />
</p>
<p id="tha-ap562c27p4">
<span class="m-text m-primary">lokanāthassa tādino’.</span><br />
</p>
<p id="tha-ap562c28p1">
<span class="m-text m-primary">Vediyo satta katvāna,</span><br />
</p>
<p id="tha-ap562c28p2">
<span class="m-text m-primary">dhajaṁ chattaṁ akaṁsu te;</span><br />
</p>
<p id="tha-ap562c28p3">
<span class="m-text m-primary">Sabbasoṇṇamayaṁ thūpaṁ,</span><br />
</p>
<p id="tha-ap562c28p4">
<span class="m-text m-primary">gandhabbā kārayuṁ tadā.</span><br />
</p>
<p id="tha-ap562c29p1">
<span class="m-text m-primary">Sattayojanamubbedho,</span><br />
</p>
<p id="tha-ap562c29p2">
<span class="m-text m-primary">thūpo obhāsate tadā;</span><br />
</p>
<p id="tha-ap562c29p3">
<span class="m-text m-primary">Rattindivā na ñāyanti,</span><br />
</p>
<p id="tha-ap562c29p4">
<span class="m-text m-primary">āloko hoti sabbadā.</span><br />
</p>
<p id="tha-ap562c30p1">
<span class="m-text m-primary">Abhibhonti na tassābhā,</span><br />
</p>
<p id="tha-ap562c30p2">
<span class="m-text m-primary">candasūrā satārakā;</span><br />
</p>
<p id="tha-ap562c30p3">
<span class="m-text m-primary">Samantā yojanasate,</span><br />
</p>
<p id="tha-ap562c30p4">
<span class="m-text m-primary">padīpopi na pajjali.</span><br />
</p>
<p id="tha-ap562c31p1">
<span class="m-text m-primary">Tena kālena ye keci,</span><br />
</p>
<p id="tha-ap562c31p2">
<span class="m-text m-primary">thūpaṁ pūjenti mānusā;</span><br />
</p>
<p id="tha-ap562c31p3">
<span class="m-text m-primary">Na te thūpaṁ āruhanti,</span><br />
</p>
<p id="tha-ap562c31p4">
<span class="m-text m-primary">ambare ukkhipanti te.</span><br />
</p>
<p id="tha-ap562c32p1">
<span class="m-text m-primary">Devehi ṭhapito yakkho,</span><br />
</p>
<p id="tha-ap562c32p2">
<span class="m-text m-primary">abhisammatanāmako;</span><br />
</p>
<p id="tha-ap562c32p3">
<span class="m-text m-primary">Dhajaṁ vā pupphadāmaṁ vā,</span><br />
</p>
<p id="tha-ap562c32p4">
<span class="m-text m-primary">abhiropeti uttariṁ.</span><br />
</p>
<p id="tha-ap562c33p1">
<span class="m-text m-primary">Na te passanti taṁ yakkhaṁ,</span><br />
</p>
<p id="tha-ap562c33p2">
<span class="m-text m-primary">dāmaṁ passanti gacchato;</span><br />
</p>
<p id="tha-ap562c33p3">
<span class="m-text m-primary">Evaṁ passitvā gacchantā,</span><br />
</p>
<p id="tha-ap562c33p4">
<span class="m-text m-primary">sabbe gacchanti suggatiṁ.</span><br />
</p>
<p id="tha-ap562c34p1">
<span class="m-text m-primary">Viruddhā ye pāvacane,</span><br />
</p>
<p id="tha-ap562c34p2">
<span class="m-text m-primary">pasannā ye ca sāsane;</span><br />
</p>
<p id="tha-ap562c34p3">
<span class="m-text m-primary">Pāṭihīraṁ daṭṭhukāmā,</span><br />
</p>
<p id="tha-ap562c34p4">
<span class="m-text m-primary">thūpaṁ pūjenti mānusā.</span><br />
</p>
<p id="tha-ap562c35p1">
<span class="m-text m-primary">Nagare haṁsavatiyā,</span><br />
</p>
<p id="tha-ap562c35p2">
<span class="m-text m-primary">ahosiṁ bhatako tadā;</span><br />
</p>
<p id="tha-ap562c35p3">
<span class="m-text m-primary">Āmoditaṁ janaṁ disvā,</span><br />
</p>
<p id="tha-ap562c35p4">
<span class="m-text m-primary">evaṁ cintesahaṁ tadā.</span><br />
</p>
<p id="tha-ap562c36p1">
<span class="m-text m-primary">‘Uḷāro bhagavā neso,</span><br />
</p>
<p id="tha-ap562c36p2">
<span class="m-text m-primary">yassa dhātughare disaṁ;</span><br />
</p>
<p id="tha-ap562c36p3">
<span class="m-text m-primary">Imā ca janatā tuṭṭhā,</span><br />
</p>
<p id="tha-ap562c36p4">
<span class="m-text m-primary">kāraṁ kubbaṁ na tappare.</span><br />
</p>
<p id="tha-ap562c37p1">
<span class="m-text m-primary">Ahampi kāraṁ kassāmi,</span><br />
</p>
<p id="tha-ap562c37p2">
<span class="m-text m-primary">lokanāthassa tādino;</span><br />
</p>
<p id="tha-ap562c37p3">
<span class="m-text m-primary">Tassa dhammesu dāyādo,</span><br />
</p>
<p id="tha-ap562c37p4">
<span class="m-text m-primary">bhavissāmi anāgate’.</span><br />
</p>
<p id="tha-ap562c38p1">
<span class="m-text m-primary">Sudhotaṁ rajakenāhaṁ,</span><br />
</p>
<p id="tha-ap562c38p2">
<span class="m-text m-primary">uttareyyaṁ paṭaṁ mama;</span><br />
</p>
<p id="tha-ap562c38p3">
<span class="m-text m-primary">Veḷagge ālaggetvāna,</span><br />
</p>
<p id="tha-ap562c38p4">
<span class="m-text m-primary">dhajaṁ ukkhipimambare.</span><br />
</p>
<p id="tha-ap562c39p1">
<span class="m-text m-primary">Abhisammatako gayha,</span><br />
</p>
<p id="tha-ap562c39p2">
<span class="m-text m-primary">ambare hāsi me dhajaṁ;</span><br />
</p>
<p id="tha-ap562c39p3">
<span class="m-text m-primary">Vāteritaṁ dhajaṁ disvā,</span><br />
</p>
<p id="tha-ap562c39p4">
<span class="m-text m-primary">bhiyyo hāsaṁ janesahaṁ.</span><br />
</p>
<p id="tha-ap562c40p1">
<span class="m-text m-primary">Tattha cittaṁ pasādetvā,</span><br />
</p>
<p id="tha-ap562c40p2">
<span class="m-text m-primary">samaṇaṁ upasaṅkamiṁ;</span><br />
</p>
<p id="tha-ap562c40p3">
<span class="m-text m-primary">Taṁ bhikkhuṁ abhivādetvā,</span><br />
</p>
<p id="tha-ap562c40p4">
<span class="m-text m-primary">vipākaṁ pucchahaṁ dhaje.</span><br />
</p>
<p id="tha-ap562c41p1">
<span class="m-text m-primary">So me kathesi ānandī,</span><br />
</p>
<p id="tha-ap562c41p2">
<span class="m-text m-primary">pītisañjananaṁ mama;</span><br />
</p>
<p id="tha-ap562c41p3">
<span class="m-text m-primary">‘Tassa dhajassa vipākaṁ,</span><br />
</p>
<p id="tha-ap562c41p4">
<span class="m-text m-primary">anubhossasi sabbadā.</span><br />
</p>
<p id="tha-ap562c42p1">
<span class="m-text m-primary">Hatthiassarathāpattī,</span><br />
</p>
<p id="tha-ap562c42p2">
<span class="m-text m-primary">senā ca caturaṅginī;</span><br />
</p>
<p id="tha-ap562c42p3">
<span class="m-text m-primary">Parivāressanti taṁ niccaṁ,</span><br />
</p>
<p id="tha-ap562c42p4">
<span class="m-text m-primary">dhajadānassidaṁ phalaṁ.</span><br />
</p>
<p id="tha-ap562c43p1">
<span class="m-text m-primary">Saṭṭhituriyasahassāni,</span><br />
</p>
<p id="tha-ap562c43p2">
<span class="m-text m-primary">bheriyo samalaṅkatā;</span><br />
</p>
<p id="tha-ap562c43p3">
<span class="m-text m-primary">Parivāressanti taṁ niccaṁ,</span><br />
</p>
<p id="tha-ap562c43p4">
<span class="m-text m-primary">dhajadānassidaṁ phalaṁ.</span><br />
</p>
<p id="tha-ap562c44p1">
<span class="m-text m-primary">Chaḷasītisahassāni,</span><br />
</p>
<p id="tha-ap562c44p2">
<span class="m-text m-primary">nāriyo samalaṅkatā;</span><br />
</p>
<p id="tha-ap562c44p3">
<span class="m-text m-primary">Vicittavatthābharaṇā,</span><br />
</p>
<p id="tha-ap562c44p4">
<span class="m-text m-primary">āmukkamaṇikuṇḍalā.</span><br />
</p>
<p id="tha-ap562c45p1">
<span class="m-text m-primary">Aḷārapamhā hasulā,</span><br />
</p>
<p id="tha-ap562c45p2">
<span class="m-text m-primary">susaññā tanumajjhimā;</span><br />
</p>
<p id="tha-ap562c45p3">
<span class="m-text m-primary">Parivāressanti taṁ niccaṁ,</span><br />
</p>
<p id="tha-ap562c45p4">
<span class="m-text m-primary">dhajadānassidaṁ phalaṁ.</span><br />
</p>
<p id="tha-ap562c46p1">
<span class="m-text m-primary">Tiṁsakappasahassāni,</span><br />
</p>
<p id="tha-ap562c46p2">
<span class="m-text m-primary">devaloke ramissasi;</span><br />
</p>
<p id="tha-ap562c46p3">
<span class="m-text m-primary">Asītikkhattuṁ devindo,</span><br />
</p>
<p id="tha-ap562c46p4">
<span class="m-text m-primary">devarajjaṁ karissasi.</span><br />
</p>
<p id="tha-ap562c47p1">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap562c47p2">
<span class="m-text m-primary">cakkavattī bhavissati;</span><br />
</p>
<p id="tha-ap562c47p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap562c47p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap562c48p1">
<span class="m-text m-primary">Kappasatasahassamhi,</span><br />
</p>
<p id="tha-ap562c48p2">
<span class="m-text m-primary">okkākakulasambhavo;</span><br />
</p>
<p id="tha-ap562c48p3">
<span class="m-text m-primary">Gotamo nāma gottena,</span><br />
</p>
<p id="tha-ap562c48p4">
<span class="m-text m-primary">satthā loke bhavissati.</span><br />
</p>
<p id="tha-ap562c49p1">
<span class="m-text m-primary">Devalokā cavitvāna,</span><br />
</p>
<p id="tha-ap562c49p2">
<span class="m-text m-primary">sukkamūlena codito;</span><br />
</p>
<p id="tha-ap562c49p3">
<span class="m-text m-primary">Puññakammena saññutto,</span><br />
</p>
<p id="tha-ap562c49p4">
<span class="m-text m-primary">brahmabandhu bhavissasi.</span><br />
</p>
<p id="tha-ap562c50p1">
<span class="m-text m-primary">Asītikoṭiṁ chaḍḍetvā,</span><br />
</p>
<p id="tha-ap562c50p2">
<span class="m-text m-primary">dāse kammakare bahū;</span><br />
</p>
<p id="tha-ap562c50p3">
<span class="m-text m-primary">Gotamassa bhagavato,</span><br />
</p>
<p id="tha-ap562c50p4">
<span class="m-text m-primary">sāsane pabbajissasi.</span><br />
</p>
<p id="tha-ap562c51p1">
<span class="m-text m-primary">Ārādhayitvā sambuddhaṁ,</span><br />
</p>
<p id="tha-ap562c51p2">
<span class="m-text m-primary">gotamaṁ sakyapuṅgavaṁ;</span><br />
</p>
<p id="tha-ap562c51p3">
<span class="m-text m-primary">Upavānoti nāmena,</span><br />
</p>
<p id="tha-ap562c51p4">
<span class="m-text m-primary">hessasi satthu sāvako’.</span><br />
</p>
<p id="tha-ap562c52p1">
<span class="m-text m-primary">Satasahasse kataṁ kammaṁ,</span><br />
</p>
<p id="tha-ap562c52p2">
<span class="m-text m-primary">phalaṁ dassesi me idha;</span><br />
</p>
<p id="tha-ap562c52p3">
<span class="m-text m-primary">Sumutto saravegova,</span><br />
</p>
<p id="tha-ap562c52p4">
<span class="m-text m-primary">kilese jhāpayiṁ mama.</span><br />
</p>
<p id="tha-ap562c53p1">
<span class="m-text m-primary">Cakkavattissa santassa,</span><br />
</p>
<p id="tha-ap562c53p2">
<span class="m-text m-primary">cātuddīpissarassa me;</span><br />
</p>
<p id="tha-ap562c53p3">
<span class="m-text m-primary">Tīṇi yojanāni sāmantā,</span><br />
</p>
<p id="tha-ap562c53p4">
<span class="m-text m-primary">ussīyanti dhajā sadā.</span><br />
</p>
<p id="tha-ap562c54p1">
<span class="m-text m-primary">Satasahassito kappe,</span><br />
</p>
<p id="tha-ap562c54p2">
<span class="m-text m-primary">yaṁ kammamakariṁ tadā;</span><br />
</p>
<p id="tha-ap562c54p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap562c54p4">
<span class="m-text m-primary">dhajadānassidaṁ phalaṁ.</span><br />
</p>
<p id="tha-ap562c55p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap562c55p2">
<span class="m-text m-primary">…pe…</span><br />
</p>
<p id="tha-ap562c55p3">
<span class="m-text m-primary">viharāmi anāsavo.</span><br />
</p>
<p id="tha-ap562c56p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap562c56p2">
<span class="m-text m-primary">…pe…</span><br />
</p>
<p id="tha-ap562c56p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap562c57p1">
<span class="m-text m-primary">Paṭisambhidā catasso,</span><br />
</p>
<p id="tha-ap562c57p2">
<span class="m-text m-primary">…pe…</span><br />
</p>
<p id="tha-ap562c57p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap562c58p1">
<span class="m-text m-primary">Itthaṁ sudaṁ āyasmā upavānatthero imā gāthāyo abhāsitthāti.</span><br />
</p>
<p id="tha-ap562c59p1">
<span class="m-text m-primary">Upavānattherassāpadānaṁ dasamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>