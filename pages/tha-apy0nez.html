<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0nez.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0nez.html" />
  <meta property="og:description" content="Bhaddiyavagga 2. Kaṅkhārevatattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Sīhahanu brahmagiro, haṁsadundubhinissano; Nāgavikkantagamano, candasūrādikappabho. Mahāmatī mahāvīro, mahājhāyī mahābalo; Mahākāruṇiko nātho, mahātamapanūdano. Sa kadāci tilokaggo, veneyyaṁ vinayaṁ bahuṁ; Dhammaṁ desesi sambuddho, sattāsayavidū muni. Jhāyiṁ jhānarataṁ vīraṁ, upasantaṁ anāvilaṁ; Vaṇṇayanto parisatiṁ, tosesi janataṁ jino …" />
  <meta name="twitter:description" content="Bhaddiyavagga 2. Kaṅkhārevatattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Sīhahanu brahmagiro, haṁsadundubhinissano; Nāgavikkantagamano, candasūrādikappabho. Mahāmatī mahāvīro, mahājhāyī mahābalo; Mahākāruṇiko nātho, mahātamapanūdano. Sa kadāci tilokaggo, veneyyaṁ vinayaṁ bahuṁ; Dhammaṁ desesi sambuddho, sattāsayavidū muni. Jhāyiṁ jhānarataṁ vīraṁ, upasantaṁ anāvilaṁ; Vaṇṇayanto parisatiṁ, tosesi janataṁ jino …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddiyavagga">
<h2><a href="#bhaddiyavagga">Bhaddiyavagga</a></h2>
<section id="kankharevatattheraapadana">
<h3><a href="#kankharevatattheraapadana">2. Kaṅkhārevatattheraapadāna</a></h3>
<p id="tha-ap544c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap544c1p2">
<span class="m-text m-primary">sabbadhammesu cakkhumā;</span><br />
</p>
<p id="tha-ap544c1p3">
<span class="m-text m-primary">Ito satasahassamhi,</span><br />
</p>
<p id="tha-ap544c1p4">
<span class="m-text m-primary">kappe uppajji nāyako.</span><br />
</p>
<p id="tha-ap544c2p1">
<span class="m-text m-primary">Sīhahanu brahmagiro,</span><br />
</p>
<p id="tha-ap544c2p2">
<span class="m-text m-primary">haṁsadundubhinissano;</span><br />
</p>
<p id="tha-ap544c2p3">
<span class="m-text m-primary">Nāgavikkantagamano,</span><br />
</p>
<p id="tha-ap544c2p4">
<span class="m-text m-primary">candasūrādikappabho.</span><br />
</p>
<p id="tha-ap544c3p1">
<span class="m-text m-primary">Mahāmatī mahāvīro,</span><br />
</p>
<p id="tha-ap544c3p2">
<span class="m-text m-primary">mahājhāyī mahābalo;</span><br />
</p>
<p id="tha-ap544c3p3">
<span class="m-text m-primary">Mahākāruṇiko nātho,</span><br />
</p>
<p id="tha-ap544c3p4">
<span class="m-text m-primary">mahātamapanūdano.</span><br />
</p>
<p id="tha-ap544c4p1">
<span class="m-text m-primary">Sa kadāci tilokaggo,</span><br />
</p>
<p id="tha-ap544c4p2">
<span class="m-text m-primary">veneyyaṁ vinayaṁ bahuṁ;</span><br />
</p>
<p id="tha-ap544c4p3">
<span class="m-text m-primary">Dhammaṁ desesi sambuddho,</span><br />
</p>
<p id="tha-ap544c4p4">
<span class="m-text m-primary">sattāsayavidū muni.</span><br />
</p>
<p id="tha-ap544c5p1">
<span class="m-text m-primary">Jhāyiṁ jhānarataṁ vīraṁ,</span><br />
</p>
<p id="tha-ap544c5p2">
<span class="m-text m-primary">upasantaṁ anāvilaṁ;</span><br />
</p>
<p id="tha-ap544c5p3">
<span class="m-text m-primary">Vaṇṇayanto parisatiṁ,</span><br />
</p>
<p id="tha-ap544c5p4">
<span class="m-text m-primary">tosesi janataṁ jino.</span><br />
</p>
<p id="tha-ap544c6p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap544c6p2">
<span class="m-text m-primary">brāhmaṇo vedapāragū;</span><br />
</p>
<p id="tha-ap544c6p3">
<span class="m-text m-primary">Dhammaṁ sutvāna mudito,</span><br />
</p>
<p id="tha-ap544c6p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="tha-ap544c7p1">
<span class="m-text m-primary">Tadā jino viyākāsi,</span><br />
</p>
<p id="tha-ap544c7p2">
<span class="m-text m-primary">saṅghamajjhe vināyako;</span><br />
</p>
<p id="tha-ap544c7p3">
<span class="m-text m-primary">‘Mudito hohi tvaṁ brahme,</span><br />
</p>
<p id="tha-ap544c7p4">
<span class="m-text m-primary">lacchase taṁ manorathaṁ.</span><br />
</p>
<p id="tha-ap544c8p1">
<span class="m-text m-primary">Satasahassito kappe,</span><br />
</p>
<p id="tha-ap544c8p2">
<span class="m-text m-primary">okkākakulasambhavo;</span><br />
</p>
<p id="tha-ap544c8p3">
<span class="m-text m-primary">Gotamo nāma gottena,</span><br />
</p>
<p id="tha-ap544c8p4">
<span class="m-text m-primary">satthā loke bhavissati.</span><br />
</p>
<p id="tha-ap544c9p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap544c9p2">
<span class="m-text m-primary">oraso dhammanimmito;</span><br />
</p>
<p id="tha-ap544c9p3">
<span class="m-text m-primary">Revato nāma nāmena,</span><br />
</p>
<p id="tha-ap544c9p4">
<span class="m-text m-primary">hessati satthu sāvako’.</span><br />
</p>
<p id="tha-ap544c10p1">
<span class="m-text m-primary">Tena kammena sukatena,</span><br />
</p>
<p id="tha-ap544c10p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap544c10p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap544c10p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap544c11p1">
<span class="m-text m-primary">Pacchime ca bhave dāni,</span><br />
</p>
<p id="tha-ap544c11p2">
<span class="m-text m-primary">jātohaṁ koliye pure;</span><br />
</p>
<p id="tha-ap544c11p3">
<span class="m-text m-primary">Khattiye kulasampanne,</span><br />
</p>
<p id="tha-ap544c11p4">
<span class="m-text m-primary">iddhe phīte mahaddhane.</span><br />
</p>
<p id="tha-ap544c12p1">
<span class="m-text m-primary">Yadā kapilavatthusmiṁ,</span><br />
</p>
<p id="tha-ap544c12p2">
<span class="m-text m-primary">buddho dhammamadesayi;</span><br />
</p>
<p id="tha-ap544c12p3">
<span class="m-text m-primary">Tadā pasanno sugate,</span><br />
</p>
<p id="tha-ap544c12p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap544c13p1">
<span class="m-text m-primary">Kaṅkhā me bahulā āsi,</span><br />
</p>
<p id="tha-ap544c13p2">
<span class="m-text m-primary">kappākappe tahiṁ tahiṁ;</span><br />
</p>
<p id="tha-ap544c13p3">
<span class="m-text m-primary">Sabbaṁ taṁ vinayī buddho,</span><br />
</p>
<p id="tha-ap544c13p4">
<span class="m-text m-primary">desetvā dhammamuttamaṁ.</span><br />
</p>
<p id="tha-ap544c14p1">
<span class="m-text m-primary">Tatohaṁ tiṇṇasaṁsāro,</span><br />
</p>
<p id="tha-ap544c14p2">
<span class="m-text m-primary">sadā jhānasukhe rato;</span><br />
</p>
<p id="tha-ap544c14p3">
<span class="m-text m-primary">Viharāmi tadā buddho,</span><br />
</p>
<p id="tha-ap544c14p4">
<span class="m-text m-primary">maṁ disvā etadabravi.</span><br />
</p>
<p id="tha-ap544c15p1">
<span class="m-text m-primary">‘Yā kāci kaṅkhā idha vā huraṁ vā,</span><br />
</p>
<p id="tha-ap544c15p2">
<span class="m-text m-primary">Sakavediyā vā paravediyā vā;</span><br />
</p>
<p id="tha-ap544c15p3">
<span class="m-text m-primary">Ye jhāyino tā pajahanti sabbā,</span><br />
</p>
<p id="tha-ap544c15p4">
<span class="m-text m-primary">Ātāpino brahmacariyaṁ carantā’.</span><br />
</p>
<p id="tha-ap544c16p1">
<span class="m-text m-primary">Satasahasse kataṁ kammaṁ,</span><br />
</p>
<p id="tha-ap544c16p2">
<span class="m-text m-primary">phalaṁ dassesi me idha;</span><br />
</p>
<p id="tha-ap544c16p3">
<span class="m-text m-primary">Sumutto saravegova,</span><br />
</p>
<p id="tha-ap544c16p4">
<span class="m-text m-primary">kilese jhāpayiṁ mama.</span><br />
</p>
<p id="tha-ap544c17p1">
<span class="m-text m-primary">Tato jhānarataṁ disvā,</span><br />
</p>
<p id="tha-ap544c17p2">
<span class="m-text m-primary">buddho lokantagū muni;</span><br />
</p>
<p id="tha-ap544c17p3">
<span class="m-text m-primary">Jhāyīnaṁ bhikkhūnaṁ aggo,</span><br />
</p>
<p id="tha-ap544c17p4">
<span class="m-text m-primary">paññāpeti mahāmati.</span><br />
</p>
<p id="tha-ap544c18p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap544c18p2">
<span class="m-text m-primary">…pe…</span><br />
</p>
<p id="tha-ap544c18p3">
<span class="m-text m-primary">viharāmi anāsavo.</span><br />
</p>
<p id="tha-ap544c19p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap544c19p2">
<span class="m-text m-primary">…pe…</span><br />
</p>
<p id="tha-ap544c19p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap544c20p1">
<span class="m-text m-primary">Paṭisambhidā catasso,</span><br />
</p>
<p id="tha-ap544c20p2">
<span class="m-text m-primary">…pe…</span><br />
</p>
<p id="tha-ap544c20p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap544c21p1">
<span class="m-text m-primary">Itthaṁ sudaṁ āyasmā kaṅkhārevato thero imā gāthāyo abhāsitthāti.</span><br />
</p>
<p id="tha-ap544c22p1">
<span class="m-text m-primary">Kaṅkhārevatattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>