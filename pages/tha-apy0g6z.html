<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0g6z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0g6z.html" />
  <meta property="og:description" content="Pilindavacchavagga 6 Bākulattheraapadāna “Himavantassāvidūre, sobhito nāma pabbato; Assamo sukato mayhaṁ, sakasissehi māpito. Maṇḍapā ca bahū tattha, pupphitā sinduvārakā; Kapitthā ca bahū tattha, pupphitā jīvajīvakā. Nigguṇḍiyo bahū tattha, badarāmalakāni ca; Phārusakā alābū ca, puṇḍarīkā ca pupphitā. Āḷakā beluvā tattha, kadalī mātuluṅgakā; Mahānāmā bahū tattha, ajjunā ca …" />
  <meta name="twitter:description" content="Pilindavacchavagga 6 Bākulattheraapadāna “Himavantassāvidūre, sobhito nāma pabbato; Assamo sukato mayhaṁ, sakasissehi māpito. Maṇḍapā ca bahū tattha, pupphitā sinduvārakā; Kapitthā ca bahū tattha, pupphitā jīvajīvakā. Nigguṇḍiyo bahū tattha, badarāmalakāni ca; Phārusakā alābū ca, puṇḍarīkā ca pupphitā. Āḷakā beluvā tattha, kadalī mātuluṅgakā; Mahānāmā bahū tattha, ajjunā ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pilindavacchavagga">
<h2><a href="#pilindavacchavagga">Pilindavacchavagga</a></h2>
<section id="bakulattheraapadana">
<h3><a href="#bakulattheraapadana">6 Bākulattheraapadāna</a></h3>
<p id="tha-ap398c1p1">
<span class="m-text m-primary">“Himavantassāvidūre,</span><br />
</p>
<p id="tha-ap398c1p2">
<span class="m-text m-primary">sobhito nāma pabbato;</span><br />
</p>
<p id="tha-ap398c1p3">
<span class="m-text m-primary">Assamo sukato mayhaṁ,</span><br />
</p>
<p id="tha-ap398c1p4">
<span class="m-text m-primary">sakasissehi māpito.</span><br />
</p>
<p id="tha-ap398c2p1">
<span class="m-text m-primary">Maṇḍapā ca bahū tattha,</span><br />
</p>
<p id="tha-ap398c2p2">
<span class="m-text m-primary">pupphitā sinduvārakā;</span><br />
</p>
<p id="tha-ap398c2p3">
<span class="m-text m-primary">Kapitthā ca bahū tattha,</span><br />
</p>
<p id="tha-ap398c2p4">
<span class="m-text m-primary">pupphitā jīvajīvakā.</span><br />
</p>
<p id="tha-ap398c3p1">
<span class="m-text m-primary">Nigguṇḍiyo bahū tattha,</span><br />
</p>
<p id="tha-ap398c3p2">
<span class="m-text m-primary">badarāmalakāni ca;</span><br />
</p>
<p id="tha-ap398c3p3">
<span class="m-text m-primary">Phārusakā alābū ca,</span><br />
</p>
<p id="tha-ap398c3p4">
<span class="m-text m-primary">puṇḍarīkā ca pupphitā.</span><br />
</p>
<p id="tha-ap398c4p1">
<span class="m-text m-primary">Āḷakā beluvā tattha,</span><br />
</p>
<p id="tha-ap398c4p2">
<span class="m-text m-primary">kadalī mātuluṅgakā;</span><br />
</p>
<p id="tha-ap398c4p3">
<span class="m-text m-primary">Mahānāmā bahū tattha,</span><br />
</p>
<p id="tha-ap398c4p4">
<span class="m-text m-primary">ajjunā ca piyaṅgukā.</span><br />
</p>
<p id="tha-ap398c5p1">
<span class="m-text m-primary">Kosambā saḷalā nimbā,</span><br />
</p>
<p id="tha-ap398c5p2">
<span class="m-text m-primary">nigrodhā ca kapitthanā;</span><br />
</p>
<p id="tha-ap398c5p3">
<span class="m-text m-primary">Ediso assamo mayhaṁ,</span><br />
</p>
<p id="tha-ap398c5p4">
<span class="m-text m-primary">sasissohaṁ tahiṁ vasiṁ.</span><br />
</p>
<p id="tha-ap398c6p1">
<span class="m-text m-primary">Anomadassī bhagavā,</span><br />
</p>
<p id="tha-ap398c6p2">
<span class="m-text m-primary">sayambhū lokanāyako;</span><br />
</p>
<p id="tha-ap398c6p3">
<span class="m-text m-primary">Gavesaṁ paṭisallānaṁ,</span><br />
</p>
<p id="tha-ap398c6p4">
<span class="m-text m-primary">mamassamamupāgami.</span><br />
</p>
<p id="tha-ap398c7p1">
<span class="m-text m-primary">Upetamhi mahāvīre,</span><br />
</p>
<p id="tha-ap398c7p2">
<span class="m-text m-primary">anomadassimahāyase;</span><br />
</p>
<p id="tha-ap398c7p3">
<span class="m-text m-primary">Khaṇena lokanāthassa,</span><br />
</p>
<p id="tha-ap398c7p4">
<span class="m-text m-primary">vātābādho samuṭṭhahi.</span><br />
</p>
<p id="tha-ap398c8p1">
<span class="m-text m-primary">Vicaranto araññamhi,</span><br />
</p>
<p id="tha-ap398c8p2">
<span class="m-text m-primary">addasaṁ lokanāyakaṁ;</span><br />
</p>
<p id="tha-ap398c8p3">
<span class="m-text m-primary">Upagantvāna sambuddhaṁ,</span><br />
</p>
<p id="tha-ap398c8p4">
<span class="m-text m-primary">cakkhumantaṁ mahāyasaṁ.</span><br />
</p>
<p id="tha-ap398c9p1">
<span class="m-text m-primary">Iriyañcāpi disvāna,</span><br />
</p>
<p id="tha-ap398c9p2">
<span class="m-text m-primary">upalakkhesahaṁ tadā;</span><br />
</p>
<p id="tha-ap398c9p3">
<span class="m-text m-primary">Asaṁsayañhi buddhassa,</span><br />
</p>
<p id="tha-ap398c9p4">
<span class="m-text m-primary">byādhi no udapajjatha.</span><br />
</p>
<p id="tha-ap398c10p1">
<span class="m-text m-primary">Khippaṁ assamamāgañchiṁ,</span><br />
</p>
<p id="tha-ap398c10p2">
<span class="m-text m-primary">mama sissāna santike;</span><br />
</p>
<p id="tha-ap398c10p3">
<span class="m-text m-primary">Bhesajjaṁ kattukāmohaṁ,</span><br />
</p>
<p id="tha-ap398c10p4">
<span class="m-text m-primary">sisse āmantayiṁ tadā.</span><br />
</p>
<p id="tha-ap398c11p1">
<span class="m-text m-primary">Paṭissuṇitvāna me vākyaṁ,</span><br />
</p>
<p id="tha-ap398c11p2">
<span class="m-text m-primary">sissā sabbe sagāravā;</span><br />
</p>
<p id="tha-ap398c11p3">
<span class="m-text m-primary">Ekajjhaṁ sannipatiṁsu,</span><br />
</p>
<p id="tha-ap398c11p4">
<span class="m-text m-primary">satthugāravatā mama.</span><br />
</p>
<p id="tha-ap398c12p1">
<span class="m-text m-primary">Khippaṁ pabbatamāruyha,</span><br />
</p>
<p id="tha-ap398c12p2">
<span class="m-text m-primary">sabbosadhamahāsahaṁ;</span><br />
</p>
<p id="tha-ap398c12p3">
<span class="m-text m-primary">Pānīyayogaṁ katvāna,</span><br />
</p>
<p id="tha-ap398c12p4">
<span class="m-text m-primary">buddhaseṭṭhassadāsahaṁ.</span><br />
</p>
<p id="tha-ap398c13p1">
<span class="m-text m-primary">Paribhutte mahāvīre,</span><br />
</p>
<p id="tha-ap398c13p2">
<span class="m-text m-primary">sabbaññulokanāyake;</span><br />
</p>
<p id="tha-ap398c13p3">
<span class="m-text m-primary">Khippaṁ vāto vūpasami,</span><br />
</p>
<p id="tha-ap398c13p4">
<span class="m-text m-primary">sugatassa mahesino.</span><br />
</p>
<p id="tha-ap398c14p1">
<span class="m-text m-primary">Passaddhaṁ darathaṁ disvā,</span><br />
</p>
<p id="tha-ap398c14p2">
<span class="m-text m-primary">anomadassī mahāyaso;</span><br />
</p>
<p id="tha-ap398c14p3">
<span class="m-text m-primary">Sakāsane nisīditvā,</span><br />
</p>
<p id="tha-ap398c14p4">
<span class="m-text m-primary">imā gāthā abhāsatha.</span><br />
</p>
<p id="tha-ap398c15p1">
<span class="m-text m-primary">‘Yo me pādāsi bhesajjaṁ,</span><br />
</p>
<p id="tha-ap398c15p2">
<span class="m-text m-primary">byādhiñca samayī mama;</span><br />
</p>
<p id="tha-ap398c15p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap398c15p4">
<span class="m-text m-primary">suṇātha mama bhāsato.</span><br />
</p>
<p id="tha-ap398c16p1">
<span class="m-text m-primary">Kappasatasahassāni,</span><br />
</p>
<p id="tha-ap398c16p2">
<span class="m-text m-primary">devaloke ramissati;</span><br />
</p>
<p id="tha-ap398c16p3">
<span class="m-text m-primary">Vādite tūriye tattha,</span><br />
</p>
<p id="tha-ap398c16p4">
<span class="m-text m-primary">modissati sadā ayaṁ.</span><br />
</p>
<p id="tha-ap398c17p1">
<span class="m-text m-primary">Manussalokamāgantvā,</span><br />
</p>
<p id="tha-ap398c17p2">
<span class="m-text m-primary">sukkamūlena codito;</span><br />
</p>
<p id="tha-ap398c17p3">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap398c17p4">
<span class="m-text m-primary">cakkavattī bhavissati.</span><br />
</p>
<p id="tha-ap398c18p1">
<span class="m-text m-primary">Pañcapaññāsakappamhi,</span><br />
</p>
<p id="tha-ap398c18p2">
<span class="m-text m-primary">anomo nāma khattiyo;</span><br />
</p>
<p id="tha-ap398c18p3">
<span class="m-text m-primary">Cāturanto vijitāvī,</span><br />
</p>
<p id="tha-ap398c18p4">
<span class="m-text m-primary">jambumaṇḍassa issaro.</span><br />
</p>
<p id="tha-ap398c19p1">
<span class="m-text m-primary">Sattaratanasampanno,</span><br />
</p>
<p id="tha-ap398c19p2">
<span class="m-text m-primary">cakkavattī mahabbalo;</span><br />
</p>
<p id="tha-ap398c19p3">
<span class="m-text m-primary">Tāvatiṁsepi khobhetvā,</span><br />
</p>
<p id="tha-ap398c19p4">
<span class="m-text m-primary">issaraṁ kārayissati.</span><br />
</p>
<p id="tha-ap398c20p1">
<span class="m-text m-primary">Devabhūto manusso vā,</span><br />
</p>
<p id="tha-ap398c20p2">
<span class="m-text m-primary">appābādho bhavissati;</span><br />
</p>
<p id="tha-ap398c20p3">
<span class="m-text m-primary">Pariggahaṁ vivajjetvā,</span><br />
</p>
<p id="tha-ap398c20p4">
<span class="m-text m-primary">byādhiṁ loke tarissati.</span><br />
</p>
<p id="tha-ap398c21p1">
<span class="m-text m-primary">Apparimeyye ito kappe,</span><br />
</p>
<p id="tha-ap398c21p2">
<span class="m-text m-primary">okkākakulasambhavo;</span><br />
</p>
<p id="tha-ap398c21p3">
<span class="m-text m-primary">Gotamo nāma gottena,</span><br />
</p>
<p id="tha-ap398c21p4">
<span class="m-text m-primary">satthā loke bhavissati.</span><br />
</p>
<p id="tha-ap398c22p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap398c22p2">
<span class="m-text m-primary">oraso dhammanimmito;</span><br />
</p>
<p id="tha-ap398c22p3">
<span class="m-text m-primary">Sabbāsave pariññāya,</span><br />
</p>
<p id="tha-ap398c22p4">
<span class="m-text m-primary">nibbāyissatināsavo.</span><br />
</p>
<p id="tha-ap398c23p1">
<span class="m-text m-primary">Kilese jhāpayitvāna,</span><br />
</p>
<p id="tha-ap398c23p2">
<span class="m-text m-primary">taṇhāsotaṁ tarissati;</span><br />
</p>
<p id="tha-ap398c23p3">
<span class="m-text m-primary">Bākulo nāma nāmena,</span><br />
</p>
<p id="tha-ap398c23p4">
<span class="m-text m-primary">hessati satthu sāvako.</span><br />
</p>
<p id="tha-ap398c24p1">
<span class="m-text m-primary">Idaṁ sabbaṁ abhiññāya,</span><br />
</p>
<p id="tha-ap398c24p2">
<span class="m-text m-primary">gotamo sakyapuṅgavo;</span><br />
</p>
<p id="tha-ap398c24p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap398c24p4">
<span class="m-text m-primary">etadagge ṭhapessati’.</span><br />
</p>
<p id="tha-ap398c25p1">
<span class="m-text m-primary">Anomadassī bhagavā,</span><br />
</p>
<p id="tha-ap398c25p2">
<span class="m-text m-primary">sayambhū lokanāyako;</span><br />
</p>
<p id="tha-ap398c25p3">
<span class="m-text m-primary">Vivekānuvilokento,</span><br />
</p>
<p id="tha-ap398c25p4">
<span class="m-text m-primary">mamassamamupāgami.</span><br />
</p>
<p id="tha-ap398c26p1">
<span class="m-text m-primary">Upāgataṁ mahāvīraṁ,</span><br />
</p>
<p id="tha-ap398c26p2">
<span class="m-text m-primary">sabbaññuṁ lokanāyakaṁ;</span><br />
</p>
<p id="tha-ap398c26p3">
<span class="m-text m-primary">Sabbosadhena tappesiṁ,</span><br />
</p>
<p id="tha-ap398c26p4">
<span class="m-text m-primary">pasanno sehi pāṇibhi.</span><br />
</p>
<p id="tha-ap398c27p1">
<span class="m-text m-primary">Tassa me sukataṁ kammaṁ,</span><br />
</p>
<p id="tha-ap398c27p2">
<span class="m-text m-primary">sukhette bījasampadā;</span><br />
</p>
<p id="tha-ap398c27p3">
<span class="m-text m-primary">Khepetuṁ neva sakkomi,</span><br />
</p>
<p id="tha-ap398c27p4">
<span class="m-text m-primary">tadā hi sukataṁ mama.</span><br />
</p>
<p id="tha-ap398c28p1">
<span class="m-text m-primary">Lābhā mama suladdhaṁ me,</span><br />
</p>
<p id="tha-ap398c28p2">
<span class="m-text m-primary">yohaṁ addakkhi nāyakaṁ;</span><br />
</p>
<p id="tha-ap398c28p3">
<span class="m-text m-primary">Tena kammāvasesena,</span><br />
</p>
<p id="tha-ap398c28p4">
<span class="m-text m-primary">pattomhi acalaṁ padaṁ.</span><br />
</p>
<p id="tha-ap398c29p1">
<span class="m-text m-primary">Sabbametaṁ abhiññāya,</span><br />
</p>
<p id="tha-ap398c29p2">
<span class="m-text m-primary">gotamo sakyapuṅgavo;</span><br />
</p>
<p id="tha-ap398c29p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap398c29p4">
<span class="m-text m-primary">etadagge ṭhapesi maṁ.</span><br />
</p>
<p id="tha-ap398c30p1">
<span class="m-text m-primary">Aparimeyye ito kappe,</span><br />
</p>
<p id="tha-ap398c30p2">
<span class="m-text m-primary">yaṁ kammamakariṁ tadā;</span><br />
</p>
<p id="tha-ap398c30p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap398c30p4">
<span class="m-text m-primary">bhesajjassa idaṁ phalaṁ.</span><br />
</p>
<p id="tha-ap398c31p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap398c31p2">
<span class="m-text m-primary">bhavā sabbe samūhatā;</span><br />
</p>
<p id="tha-ap398c31p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap398c31p4">
<span class="m-text m-primary">natthi dāni punabbhavo.</span><br />
</p>
<p id="tha-ap398c32p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap398c32p2">
<span class="m-text m-primary">…pe…</span><br />
</p>
<p id="tha-ap398c32p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap398c33p1">
<span class="m-text m-primary">Paṭisambhidā catasso,</span><br />
</p>
<p id="tha-ap398c33p2">
<span class="m-text m-primary">…pe…</span><br />
</p>
<p id="tha-ap398c33p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap398c34p1">
<span class="m-text m-primary">Itthaṁ sudaṁ āyasmā bākulo thero imā gāthāyo abhāsitthāti.</span><br />
</p>
<p id="tha-ap398c35p1">
<span class="m-text m-primary">Bākulattherassāpadānaṁ chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>