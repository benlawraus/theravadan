<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0523.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0522.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0524.html">Next</a></div>
</div>
<p id="ja523c0p2">
<span class="pali m-text">Cattālīsanipāta</span><br />
</p>
<p id="ja523c0p3">
<span class="pali m-text">Tesakuṇavagga</span><br />
</p>
<section id="alambusajataka">
<span id="ja523c0p4"></span><h2><span class="pali m-text">3. Alambusājātaka</span></h2>
<p id="ja523c1p1">
<span class="pali m-text">Atha bravi brahā indo,</span><br />
</p>
<p id="ja523c1p2">
<span class="pali m-text">vatrabhū jayataṁ pitā;</span><br />
</p>
<p id="ja523c1p3">
<span class="pali m-text">Devakaññaṁ parābhetvā,</span><br />
</p>
<p id="ja523c1p4">
<span class="pali m-text">sudhammāyaṁ alambusaṁ.</span><br />
</p>
<p id="ja523c2p1">
<span class="pali m-text">“Misse devā taṁ yācanti,</span><br />
</p>
<p id="ja523c2p2">
<span class="pali m-text">tāvatiṁsā saindakā;</span><br />
</p>
<p id="ja523c2p3">
<span class="pali m-text">Isippalobhane gaccha,</span><br />
</p>
<p id="ja523c2p4">
<span class="pali m-text">isisiṅgaṁ alambuse.</span><br />
</p>
<p id="ja523c3p1">
<span class="pali m-text">Purāyaṁ amhe acceti,</span><br />
</p>
<p id="ja523c3p2">
<span class="pali m-text">vattavā brahmacariyavā;</span><br />
</p>
<p id="ja523c3p3">
<span class="pali m-text">Nibbānābhirato vuddho,</span><br />
</p>
<p id="ja523c3p4">
<span class="pali m-text">tassa maggāni āvara”.</span><br />
</p>
<p id="ja523c4p1">
<span class="pali m-text">“Devarāja kimeva tvaṁ,</span><br />
</p>
<p id="ja523c4p2">
<span class="pali m-text">mameva tuvaṁ sikkhasi;</span><br />
</p>
<p id="ja523c4p3">
<span class="pali m-text">Isippalobhane gaccha,</span><br />
</p>
<p id="ja523c4p4">
<span class="pali m-text">santi aññāpi accharā.</span><br />
</p>
<p id="ja523c5p1">
<span class="pali m-text">Mādisiyo pavarā ceva,</span><br />
</p>
<p id="ja523c5p2">
<span class="pali m-text">asoke nandane vane;</span><br />
</p>
<p id="ja523c5p3">
<span class="pali m-text">Tāsampi hotu pariyāyo,</span><br />
</p>
<p id="ja523c5p4">
<span class="pali m-text">tāpi yantu palobhanā”.</span><br />
</p>
<p id="ja523c6p1">
<span class="pali m-text">“Addhā hi saccaṁ bhaṇasi,</span><br />
</p>
<p id="ja523c6p2">
<span class="pali m-text">santi aññāpi accharā;</span><br />
</p>
<p id="ja523c6p3">
<span class="pali m-text">Tādisiyo pavarā ceva,</span><br />
</p>
<p id="ja523c6p4">
<span class="pali m-text">asoke nandane vane.</span><br />
</p>
<p id="ja523c7p1">
<span class="pali m-text">Na tā evaṁ pajānanti,</span><br />
</p>
<p id="ja523c7p2">
<span class="pali m-text">pāricariyaṁ pumaṁ gatā;</span><br />
</p>
<p id="ja523c7p3">
<span class="pali m-text">Yādisaṁ tvaṁ pajānāsi,</span><br />
</p>
<p id="ja523c7p4">
<span class="pali m-text">nāri sabbaṅgasobhane.</span><br />
</p>
<p id="ja523c8p1">
<span class="pali m-text">Tvameva gaccha kalyāṇi,</span><br />
</p>
<p id="ja523c8p2">
<span class="pali m-text">itthīnaṁ pavarā casi;</span><br />
</p>
<p id="ja523c8p3">
<span class="pali m-text">Taveva vaṇṇarūpena,</span><br />
</p>
<p id="ja523c8p4">
<span class="pali m-text">savasamānayissasi”.</span><br />
</p>
<p id="ja523c9p1">
<span class="pali m-text">“Na vāhaṁ na gamissāmi,</span><br />
</p>
<p id="ja523c9p2">
<span class="pali m-text">devarājena pesitā;</span><br />
</p>
<p id="ja523c9p3">
<span class="pali m-text">Vibhemi cetaṁ āsāduṁ,</span><br />
</p>
<p id="ja523c9p4">
<span class="pali m-text">uggatejo hi brāhmaṇo.</span><br />
</p>
<p id="ja523c10p1">
<span class="pali m-text">Aneke nirayaṁ pattā,</span><br />
</p>
<p id="ja523c10p2">
<span class="pali m-text">isimāsādiyā janā;</span><br />
</p>
<p id="ja523c10p3">
<span class="pali m-text">Āpannā mohasaṁsāraṁ,</span><br />
</p>
<p id="ja523c10p4">
<span class="pali m-text">tasmā lomāni haṁsaye”.</span><br />
</p>
<p id="ja523c11p1">
<span class="pali m-text">Idaṁ vatvāna pakkāmi,</span><br />
</p>
<p id="ja523c11p2">
<span class="pali m-text">accharā kāmavaṇṇinī;</span><br />
</p>
<p id="ja523c11p3">
<span class="pali m-text">Missā missitumicchantī,</span><br />
</p>
<p id="ja523c11p4">
<span class="pali m-text">isisiṅgaṁ alambusā.</span><br />
</p>
<p id="ja523c12p1">
<span class="pali m-text">Sā ca taṁ vanamogayha,</span><br />
</p>
<p id="ja523c12p2">
<span class="pali m-text">isisiṅgena rakkhitaṁ;</span><br />
</p>
<p id="ja523c12p3">
<span class="pali m-text">Bimbajālakasañchannaṁ,</span><br />
</p>
<p id="ja523c12p4">
<span class="pali m-text">samantā addhayojanaṁ.</span><br />
</p>
<p id="ja523c13p1">
<span class="pali m-text">Pātova pātarāsamhi,</span><br />
</p>
<p id="ja523c13p2">
<span class="pali m-text">udaṇhasamayaṁ pati;</span><br />
</p>
<p id="ja523c13p3">
<span class="pali m-text">Aggiṭṭhaṁ parimajjantaṁ,</span><br />
</p>
<p id="ja523c13p4">
<span class="pali m-text">isisiṅgaṁ upāgami.</span><br />
</p>
<p id="ja523c14p1">
<span class="pali m-text">“Kā nu vijjurivābhāsi,</span><br />
</p>
<p id="ja523c14p2">
<span class="pali m-text">osadhī viya tārakā;</span><br />
</p>
<p id="ja523c14p3">
<span class="pali m-text">Vicittahatthābharaṇā,</span><br />
</p>
<p id="ja523c14p4">
<span class="pali m-text">āmuttamaṇikuṇḍalā.</span><br />
</p>
<p id="ja523c15p1">
<span class="pali m-text">Ādiccavaṇṇasaṅkāsā,</span><br />
</p>
<p id="ja523c15p2">
<span class="pali m-text">hemacandanagandhinī;</span><br />
</p>
<p id="ja523c15p3">
<span class="pali m-text">Saññatūrū mahāmāyā,</span><br />
</p>
<p id="ja523c15p4">
<span class="pali m-text">kumārī cārudassanā.</span><br />
</p>
<p id="ja523c16p1">
<span class="pali m-text">Vilaggā mudukā suddhā,</span><br />
</p>
<p id="ja523c16p2">
<span class="pali m-text">pādā te suppatiṭṭhitā;</span><br />
</p>
<p id="ja523c16p3">
<span class="pali m-text">Gamanā kāmanīyā te,</span><br />
</p>
<p id="ja523c16p4">
<span class="pali m-text">harantiyeva me mano.</span><br />
</p>
<p id="ja523c17p1">
<span class="pali m-text">Anupubbāva te ūrū,</span><br />
</p>
<p id="ja523c17p2">
<span class="pali m-text">nāganāsasamūpamā;</span><br />
</p>
<p id="ja523c17p3">
<span class="pali m-text">Vimaṭṭhā tuyhaṁ sussoṇī,</span><br />
</p>
<p id="ja523c17p4">
<span class="pali m-text">akkhassa phalakaṁ yathā.</span><br />
</p>
<p id="ja523c18p1">
<span class="pali m-text">Uppalasseva kiñjakkhā,</span><br />
</p>
<p id="ja523c18p2">
<span class="pali m-text">nābhi te sādhu saṇṭhitā;</span><br />
</p>
<p id="ja523c18p3">
<span class="pali m-text">Pūrā kaṇhañjanasseva,</span><br />
</p>
<p id="ja523c18p4">
<span class="pali m-text">dūrato paṭidissati.</span><br />
</p>
<p id="ja523c19p1">
<span class="pali m-text">Duvidhā jātā urajā,</span><br />
</p>
<p id="ja523c19p2">
<span class="pali m-text">avaṇṭā sādhupaccudā;</span><br />
</p>
<p id="ja523c19p3">
<span class="pali m-text">Payodharā apatitā,</span><br />
</p>
<p id="ja523c19p4">
<span class="pali m-text">aḍḍhalābusamā thanā.</span><br />
</p>
<p id="ja523c20p1">
<span class="pali m-text">Dīghā kambutalābhāsā,</span><br />
</p>
<p id="ja523c20p2">
<span class="pali m-text">gīvā eṇeyyakā yathā;</span><br />
</p>
<p id="ja523c20p3">
<span class="pali m-text">Paṇḍarāvaraṇā vaggu,</span><br />
</p>
<p id="ja523c20p4">
<span class="pali m-text">catutthamanasannibhā.</span><br />
</p>
<p id="ja523c21p1">
<span class="pali m-text">Uddhaggā ca adhaggā ca,</span><br />
</p>
<p id="ja523c21p2">
<span class="pali m-text">dumaggaparimajjitā;</span><br />
</p>
<p id="ja523c21p3">
<span class="pali m-text">Duvijā nelasambhūtā,</span><br />
</p>
<p id="ja523c21p4">
<span class="pali m-text">dantā tava sudassanā.</span><br />
</p>
<p id="ja523c22p1">
<span class="pali m-text">Apaṇḍarā lohitantā,</span><br />
</p>
<p id="ja523c22p2">
<span class="pali m-text">jiñjūkaphalasannibhā;</span><br />
</p>
<p id="ja523c22p3">
<span class="pali m-text">Āyatā ca visālā ca,</span><br />
</p>
<p id="ja523c22p4">
<span class="pali m-text">nettā tava sudassanā.</span><br />
</p>
<p id="ja523c23p1">
<span class="pali m-text">Nātidīghā susammaṭṭhā,</span><br />
</p>
<p id="ja523c23p2">
<span class="pali m-text">kanakabyā samocitā;</span><br />
</p>
<p id="ja523c23p3">
<span class="pali m-text">Uttamaṅgaruhā tuyhaṁ,</span><br />
</p>
<p id="ja523c23p4">
<span class="pali m-text">kesā candanagandhikā.</span><br />
</p>
<p id="ja523c24p1">
<span class="pali m-text">Yāvatā kasigorakkhā,</span><br />
</p>
<p id="ja523c24p2">
<span class="pali m-text">vāṇijānaṁ ca yā gati;</span><br />
</p>
<p id="ja523c24p3">
<span class="pali m-text">Isīnañca parakkantaṁ,</span><br />
</p>
<p id="ja523c24p4">
<span class="pali m-text">saññatānaṁ tapassinaṁ.</span><br />
</p>
<p id="ja523c25p1">
<span class="pali m-text">Na te samasamaṁ passe,</span><br />
</p>
<p id="ja523c25p2">
<span class="pali m-text">asmiṁ pathavimaṇḍale;</span><br />
</p>
<p id="ja523c25p3">
<span class="pali m-text">Ko vā tvaṁ kassa vā putto,</span><br />
</p>
<p id="ja523c25p4">
<span class="pali m-text">kathaṁ jānemu taṁ mayaṁ”.</span><br />
</p>
<p id="ja523c26p1">
<span class="pali m-text">“Na pañhakālo bhaddante,</span><br />
</p>
<p id="ja523c26p2">
<span class="pali m-text">kassapevaṁ gate sati;</span><br />
</p>
<p id="ja523c26p3">
<span class="pali m-text">Ehi samma ramissāma,</span><br />
</p>
<p id="ja523c26p4">
<span class="pali m-text">ubho asmākamassame;</span><br />
</p>
<p id="ja523c26p5">
<span class="pali m-text">Ehi taṁ upagūhissaṁ,</span><br />
</p>
<p id="ja523c26p6">
<span class="pali m-text">ratīnaṁ kusalo bhava”.</span><br />
</p>
<p id="ja523c27p1">
<span class="pali m-text">Idaṁ vatvāna pakkāmi,</span><br />
</p>
<p id="ja523c27p2">
<span class="pali m-text">accharā kāmavaṇṇinī;</span><br />
</p>
<p id="ja523c27p3">
<span class="pali m-text">Missā missitumicchantī,</span><br />
</p>
<p id="ja523c27p4">
<span class="pali m-text">isisiṅgaṁ alambusā.</span><br />
</p>
<p id="ja523c28p1">
<span class="pali m-text">So ca vegena nikkhamma,</span><br />
</p>
<p id="ja523c28p2">
<span class="pali m-text">Chetvā dandhaparakkamaṁ;</span><br />
</p>
<p id="ja523c28p3">
<span class="pali m-text">Tamuttamāsu veṇīsu,</span><br />
</p>
<p id="ja523c28p4">
<span class="pali m-text">Ajjhappatto parāmasi.</span><br />
</p>
<p id="ja523c29p1">
<span class="pali m-text">Tamudāvatta kalyāṇī,</span><br />
</p>
<p id="ja523c29p2">
<span class="pali m-text">palissaji susobhanā;</span><br />
</p>
<p id="ja523c29p3">
<span class="pali m-text">Cavitamhi brahmacariyā,</span><br />
</p>
<p id="ja523c29p4">
<span class="pali m-text">yathā taṁ atha tositā.</span><br />
</p>
<p id="ja523c30p1">
<span class="pali m-text">Manasā agamā indaṁ,</span><br />
</p>
<p id="ja523c30p2">
<span class="pali m-text">vasantaṁ nandane vane;</span><br />
</p>
<p id="ja523c30p3">
<span class="pali m-text">Tassā saṅkappamaññāya,</span><br />
</p>
<p id="ja523c30p4">
<span class="pali m-text">maghavā devakuñjaro.</span><br />
</p>
<p id="ja523c31p1">
<span class="pali m-text">Pallaṅkaṁ pahiṇī khippaṁ,</span><br />
</p>
<p id="ja523c31p2">
<span class="pali m-text">sovaṇṇaṁ sopavāhanaṁ;</span><br />
</p>
<p id="ja523c31p3">
<span class="pali m-text">Sauttaracchadapaññāsaṁ,</span><br />
</p>
<p id="ja523c31p4">
<span class="pali m-text">sahassapaṭiyatthataṁ.</span><br />
</p>
<p id="ja523c32p1">
<span class="pali m-text">Tamenaṁ tattha dhāresi,</span><br />
</p>
<p id="ja523c32p2">
<span class="pali m-text">ure katvāna sobhanā;</span><br />
</p>
<p id="ja523c32p3">
<span class="pali m-text">Yathā ekamuhuttaṁva,</span><br />
</p>
<p id="ja523c32p4">
<span class="pali m-text">tīṇi vassāni dhārayi.</span><br />
</p>
<p id="ja523c33p1">
<span class="pali m-text">Vimado tīhi vassehi,</span><br />
</p>
<p id="ja523c33p2">
<span class="pali m-text">pabujjhitvāna brāhmaṇo;</span><br />
</p>
<p id="ja523c33p3">
<span class="pali m-text">Addasāsi haritarukkhe,</span><br />
</p>
<p id="ja523c33p4">
<span class="pali m-text">samantā aggiyāyanaṁ.</span><br />
</p>
<p id="ja523c34p1">
<span class="pali m-text">Navapattavanaṁ phullaṁ,</span><br />
</p>
<p id="ja523c34p2">
<span class="pali m-text">kokilaggaṇaghositaṁ;</span><br />
</p>
<p id="ja523c34p3">
<span class="pali m-text">Samantā paviloketvā,</span><br />
</p>
<p id="ja523c34p4">
<span class="pali m-text">rudaṁ assūni vattayi.</span><br />
</p>
<p id="ja523c35p1">
<span class="pali m-text">“Na juhe na jape mante,</span><br />
</p>
<p id="ja523c35p2">
<span class="pali m-text">aggihuttaṁ pahāpitaṁ;</span><br />
</p>
<p id="ja523c35p3">
<span class="pali m-text">Ko nu me pāricariyāya,</span><br />
</p>
<p id="ja523c35p4">
<span class="pali m-text">pubbe cittaṁ palobhayi.</span><br />
</p>
<p id="ja523c36p1">
<span class="pali m-text">Araññe me viharato,</span><br />
</p>
<p id="ja523c36p2">
<span class="pali m-text">yo me tejā ha sambhutaṁ;</span><br />
</p>
<p id="ja523c36p3">
<span class="pali m-text">Nānāratnaparipūraṁ,</span><br />
</p>
<p id="ja523c36p4">
<span class="pali m-text">nāvaṁva gaṇhi aṇṇave”.</span><br />
</p>
<p id="ja523c37p1">
<span class="pali m-text">“Ahaṁ te pāricariyāya,</span><br />
</p>
<p id="ja523c37p2">
<span class="pali m-text">devarājena pesitā;</span><br />
</p>
<p id="ja523c37p3">
<span class="pali m-text">Avadhiṁ cittaṁ cittena,</span><br />
</p>
<p id="ja523c37p4">
<span class="pali m-text">pamādo tvaṁ na bujjhasi”.</span><br />
</p>
<p id="ja523c38p1">
<span class="pali m-text">“Imāni kira maṁ tāto,</span><br />
</p>
<p id="ja523c38p2">
<span class="pali m-text">kassapo anusāsati;</span><br />
</p>
<p id="ja523c38p3">
<span class="pali m-text">Kamalāsadisitthiyo,</span><br />
</p>
<p id="ja523c38p4">
<span class="pali m-text">tāyo bujjhesi māṇava.</span><br />
</p>
<p id="ja523c39p1">
<span class="pali m-text">Uregaṇḍāyo bujjhesi,</span><br />
</p>
<p id="ja523c39p2">
<span class="pali m-text">tāyo bujjhesi māṇava;</span><br />
</p>
<p id="ja523c39p3">
<span class="pali m-text">Iccānusāsi maṁ tāto,</span><br />
</p>
<p id="ja523c39p4">
<span class="pali m-text">yathā maṁ anukampako.</span><br />
</p>
<p id="ja523c40p1">
<span class="pali m-text">Tassāhaṁ vacanaṁ nākaṁ,</span><br />
</p>
<p id="ja523c40p2">
<span class="pali m-text">pitu vuddhassa sāsanaṁ;</span><br />
</p>
<p id="ja523c40p3">
<span class="pali m-text">Araññe nimmanussamhi,</span><br />
</p>
<p id="ja523c40p4">
<span class="pali m-text">svajja jhāyāmi ekako.</span><br />
</p>
<p id="ja523c41p1">
<span class="pali m-text">Sohaṁ tathā karissāmi,</span><br />
</p>
<p id="ja523c41p2">
<span class="pali m-text">dhiratthu jīvitena me;</span><br />
</p>
<p id="ja523c41p3">
<span class="pali m-text">Puna vā tādiso hessaṁ,</span><br />
</p>
<p id="ja523c41p4">
<span class="pali m-text">maraṇaṁ me bhavissati”.</span><br />
</p>
<p id="ja523c42p1">
<span class="pali m-text">Tassa tejaṁ vīriyañca,</span><br />
</p>
<p id="ja523c42p2">
<span class="pali m-text">Dhitiṁ ñatvā avaṭṭhitaṁ;</span><br />
</p>
<p id="ja523c42p3">
<span class="pali m-text">Sirasā aggahī pāde,</span><br />
</p>
<p id="ja523c42p4">
<span class="pali m-text">Isisiṅgaṁ alambusā.</span><br />
</p>
<p id="ja523c43p1">
<span class="pali m-text">“Mā me kujjha mahāvīra,</span><br />
</p>
<p id="ja523c43p2">
<span class="pali m-text">mā me kujjha mahāise;</span><br />
</p>
<p id="ja523c43p3">
<span class="pali m-text">Mahā attho mayā ciṇṇo,</span><br />
</p>
<p id="ja523c43p4">
<span class="pali m-text">tidasānaṁ yasassinaṁ;</span><br />
</p>
<p id="ja523c43p5">
<span class="pali m-text">Tayā saṅkampitaṁ āsi,</span><br />
</p>
<p id="ja523c43p6">
<span class="pali m-text">sabbaṁ devapuraṁ tadā”.</span><br />
</p>
<p id="ja523c44p1">
<span class="pali m-text">“Tāvatiṁsā ca ye devā,</span><br />
</p>
<p id="ja523c44p2">
<span class="pali m-text">tidasānañca vāsavo;</span><br />
</p>
<p id="ja523c44p3">
<span class="pali m-text">Tvañca bhadde sukhī hohi,</span><br />
</p>
<p id="ja523c44p4">
<span class="pali m-text">gaccha kaññe yathāsukhaṁ”.</span><br />
</p>
<p id="ja523c45p1">
<span class="pali m-text">Tassa pāde gahetvāna,</span><br />
</p>
<p id="ja523c45p2">
<span class="pali m-text">katvā ca naṁ padakkhiṇaṁ;</span><br />
</p>
<p id="ja523c45p3">
<span class="pali m-text">Añjaliṁ paggahetvāna,</span><br />
</p>
<p id="ja523c45p4">
<span class="pali m-text">tamhā ṭhānā apakkami.</span><br />
</p>
<p id="ja523c46p1">
<span class="pali m-text">Yo ca tassāsi pallaṅko,</span><br />
</p>
<p id="ja523c46p2">
<span class="pali m-text">sovaṇṇo sopavāhano;</span><br />
</p>
<p id="ja523c46p3">
<span class="pali m-text">Sauttaracchadapaññāso,</span><br />
</p>
<p id="ja523c46p4">
<span class="pali m-text">sahassapaṭiyatthato;</span><br />
</p>
<p id="ja523c46p5">
<span class="pali m-text">Tameva pallaṅkamāruyha,</span><br />
</p>
<p id="ja523c46p6">
<span class="pali m-text">agā devāna santike.</span><br />
</p>
<p id="ja523c47p1">
<span class="pali m-text">Tamokkamiva āyantiṁ,</span><br />
</p>
<p id="ja523c47p2">
<span class="pali m-text">jalantiṁ vijjutaṁ yathā;</span><br />
</p>
<p id="ja523c47p3">
<span class="pali m-text">Patīto sumano vitto,</span><br />
</p>
<p id="ja523c47p4">
<span class="pali m-text">devindo adadā varaṁ.</span><br />
</p>
<p id="ja523c48p1">
<span class="pali m-text">“Varañce me ado sakka,</span><br />
</p>
<p id="ja523c48p2">
<span class="pali m-text">sabbabhūtānamissara;</span><br />
</p>
<p id="ja523c48p3">
<span class="pali m-text">Nisippalobhikā gacche,</span><br />
</p>
<p id="ja523c48p4">
<span class="pali m-text">etaṁ sakka varaṁ vare”ti.</span><br />
</p>
<p id="ja523c49p1">
<span class="pali m-text">Alambusājātakaṁ tatiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>