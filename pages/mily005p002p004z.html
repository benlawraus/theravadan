<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily005p002p004z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily005p002p004z.html" />
  <meta property="og:description" content="Meṇḍakapañha Abhejjavagga 4. Maccupāsamuttipañha “Bhante nāgasena, bhāsitampetaṁ bhagavatā— ‘Na antalikkhe na samuddamajjhe, Na pabbatānaṁ vivaraṁ pavissa; Na vijjatī so jagatippadeso, Yatthaṭṭhito mucceyya maccupāsā’ti. Puna bhagavatā parittā ca uddiṭṭhā. Seyyathidaṁ— ratanasuttaṁ mettasuttaṁ khandhaparittaṁ moraparittaṁ dhajaggaparittaṁ āṭānāṭiyaparittaṁ aṅgulimālaparittaṁ. Yadi, bhante nāgasena, ākāsagatopi samuddamajjhagatopi pāsādakuṭile …" />
  <meta name="twitter:description" content="Meṇḍakapañha Abhejjavagga 4. Maccupāsamuttipañha “Bhante nāgasena, bhāsitampetaṁ bhagavatā— ‘Na antalikkhe na samuddamajjhe, Na pabbatānaṁ vivaraṁ pavissa; Na vijjatī so jagatippadeso, Yatthaṭṭhito mucceyya maccupāsā’ti. Puna bhagavatā parittā ca uddiṭṭhā. Seyyathidaṁ— ratanasuttaṁ mettasuttaṁ khandhaparittaṁ moraparittaṁ dhajaggaparittaṁ āṭānāṭiyaparittaṁ aṅgulimālaparittaṁ. Yadi, bhante nāgasena, ākāsagatopi samuddamajjhagatopi pāsādakuṭile …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="abhejjavagga">
<h3><a href="#abhejjavagga">Abhejjavagga</a></h3>
<section id="maccupasamuttipanha">
<h4><a href="#maccupasamuttipanha">4. Maccupāsamuttipañha</a></h4>
<p id="mil5p2p4c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p2p4c2p1">
<span class="m-text m-primary">‘Na antalikkhe na samuddamajjhe,</span><br />
</p>
<p id="mil5p2p4c2p2">
<span class="m-text m-primary">Na pabbatānaṁ vivaraṁ pavissa;</span><br />
</p>
<p id="mil5p2p4c2p3">
<span class="m-text m-primary">Na vijjatī so jagatippadeso,</span><br />
</p>
<p id="mil5p2p4c2p4">
<span class="m-text m-primary">Yatthaṭṭhito mucceyya maccupāsā’ti.</span><br />
</p>
<p id="mil5p2p4c3p1">
<span class="m-text m-primary">Puna bhagavatā parittā ca uddiṭṭhā.</span><br />
</p>
<p id="mil5p2p4c3p2">
<span class="m-text m-primary">Seyyathidaṁ—</span><br />
</p>
<p id="mil5p2p4c3p3">
<span class="m-text m-primary">ratanasuttaṁ mettasuttaṁ khandhaparittaṁ moraparittaṁ dhajaggaparittaṁ āṭānāṭiyaparittaṁ aṅgulimālaparittaṁ.</span><br />
</p>
<p id="mil5p2p4c3p4">
<span class="m-text m-primary">Yadi, bhante nāgasena, ākāsagatopi samuddamajjhagatopi pāsādakuṭileṇaguhāpabbhāradaribilagirivivarapabbatantaragatopi na muccati maccupāsā, tena hi parittakammaṁ micchā.</span><br />
</p>
<p id="mil5p2p4c3p5">
<span class="m-text m-primary">Yadi parittakaraṇena maccupāsā parimutti bhavati, tena hi ‘na antalikkhe …pe…</span><br />
</p>
<p id="mil5p2p4c3p6">
<span class="m-text m-primary">maccupāsā’ti tampi vacanaṁ micchā.</span><br />
</p>
<p id="mil5p2p4c3p7">
<span class="m-text m-primary">Ayampi ubhato koṭiko pañho gaṇṭhitopi gaṇṭhitaro tavānuppatto, so tayā nibbāhitabbo”ti.</span><br />
</p>
<p id="mil5p2p4c4p1">
<span class="m-text m-primary">“Bhāsitampetaṁ, mahārāja, bhagavatā ‘na antalikkhe …pe…</span><br />
</p>
<p id="mil5p2p4c4p2">
<span class="m-text m-primary">maccupāsā’ti, parittā ca bhagavatā uddiṭṭhā, tañca pana sāvasesāyukassa vayasampannassa apetakammāvaraṇassa, natthi, mahārāja, khīṇāyukassa ṭhitiyā kiriyā vā upakkamo vā.</span><br />
</p>
<p id="mil5p2p4c5p1">
<span class="m-text m-primary">Yathā, mahārāja, matassa rukkhassa sukkhassa koḷāpassa nisnehassa uparuddhajīvitassa gatāyusaṅkhārassa kumbhasahassenapi udake ākirante allattaṁ vā pallavitaharitabhāvo vā na bhaveyya;</span><br />
</p>
<p id="mil5p2p4c5p2">
<span class="m-text m-primary">evameva kho, mahārāja, bhesajjaparittakammena natthi khīṇāyukassa ṭhitiyā kiriyā vā upakkamo vā, yāni tāni, mahārāja, mahiyā osadhāni bhesajjāni, tānipi khīṇāyukassa akiccakarāni bhavanti.</span><br />
</p>
<p id="mil5p2p4c5p3">
<span class="m-text m-primary">Sāvasesāyukaṁ, mahārāja, vayasampannaṁ apetakammāvaraṇaṁ parittaṁ rakkhati gopeti, tassatthāya bhagavatā parittā uddiṭṭhā.</span><br />
</p>
<p id="mil5p2p4c6p1">
<span class="m-text m-primary">Yathā, mahārāja, kassako paripakke dhaññe mate sassanāḷe udakappavesanaṁ vāreyya, yaṁ pana sassaṁ taruṇaṁ meghasannibhaṁ vayasampannaṁ, taṁ udakavaḍḍhiyā vaḍḍhati.</span><br />
</p>
<p id="mil5p2p4c6p2">
<span class="m-text m-primary">Evameva kho, mahārāja, khīṇāyukassa bhesajjaparittakiriyā ṭhapitā paṭikkhittā, ye pana te manussā sāvasesāyukā vayasampannā, tesaṁ atthāya parittabhesajjāni bhaṇitāni, te parittabhesajjehi vaḍḍhantī”ti.</span><br />
</p>
<p id="mil5p2p4c7p1">
<span class="m-text m-primary">“Yadi, bhante nāgasena, khīṇāyuko marati, sāvasesāyuko jīvati, tena hi parittabhesajjāni niratthakāni hontī”ti?</span><br />
</p>
<p id="mil5p2p4c7p2">
<span class="m-text m-primary">“Diṭṭhapubbo pana tayā, mahārāja, koci rogo bhesajjehi paṭinivattito”ti?</span><br />
</p>
<p id="mil5p2p4c7p3">
<span class="m-text m-primary">“Āma, bhante, anekasatāni diṭṭhānī”ti.</span><br />
</p>
<p id="mil5p2p4c7p4">
<span class="m-text m-primary">“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavatī”ti.</span><br />
</p>
<p id="mil5p2p4c8p1">
<span class="m-text m-primary">“Dissanti, bhante nāgasena, vejjānaṁ upakkamā bhesajjapānānulepā, tena tesaṁ upakkamena rogo paṭinivattatī”ti.</span><br />
</p>
<p id="mil5p2p4c8p2">
<span class="m-text m-primary">“Parittānampi, mahārāja, pavattīyamānānaṁ saddo suyyati, jivhā sukkhati, hadayaṁ byāvaṭṭati, kaṇṭho āturati.</span><br />
</p>
<p id="mil5p2p4c8p3">
<span class="m-text m-primary">Tena tesaṁ pavattena sabbe byādhayo vūpasamanti, sabbā ītiyo apagacchantīti.</span><br />
</p>
<p id="mil5p2p4c9p1">
<span class="m-text m-primary">Diṭṭhapubbo pana tayā, mahārāja, koci ahinā daṭṭho mantapadena visaṁ pātīyamāno visaṁ cikkhassanto uddhamadho ācamayamāno”ti?</span><br />
</p>
<p id="mil5p2p4c9p2">
<span class="m-text m-primary">“Āma, bhante, ajjetarahipi taṁ loke vattatī”ti.</span><br />
</p>
<p id="mil5p2p4c9p3">
<span class="m-text m-primary">“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavati.</span><br />
</p>
<p id="mil5p2p4c9p4">
<span class="m-text m-primary">Kataparittañhi, mahārāja, purisaṁ ḍaṁsitukāmo ahi na ḍaṁsati, vivaṭaṁ mukhaṁ pidahati, corānaṁ ukkhittalaguḷampi na sambhavati, te laguḷaṁ muñcitvā pemaṁ karonti, kupitopi hatthināgo samāgantvā uparamati, pajjalitamahāaggikkhandhopi upagantvā nibbāyati, visaṁ halāhalampi khāyitaṁ agadaṁ sampajjati, āhāratthaṁ vā pharati, vadhakā hantukāmā upagantvā dāsabhūtā sampajjanti, akkantopi pāso na saṁvarati.</span><br />
</p>
<p id="mil5p2p4c10p1">
<span class="m-text m-primary">Sutapubbaṁ pana tayā, mahārāja, ‘morassa kataparittassa sattavassasatāni luddako nāsakkhi pāsaṁ upanetuṁ, akataparittassa taṁ yeva divasaṁ pāsaṁ upanesī’”ti?</span><br />
</p>
<p id="mil5p2p4c10p2">
<span class="m-text m-primary">“Āma, bhante, suyyati, abbhuggato so saddo sadevake loke”ti.</span><br />
</p>
<p id="mil5p2p4c10p3">
<span class="m-text m-primary">“Tena hi, mahārāja ‘parittabhesajjakiriyā niratthakā’ti yaṁ vacanaṁ, taṁ micchā bhavati.</span><br />
</p>
<p id="mil5p2p4c11p1">
<span class="m-text m-primary">Sutapubbaṁ pana tayā, mahārāja, ‘dānavo bhariyaṁ parirakkhanto samugge pakkhipitvā gilitvā kucchinā pariharati, atheko vijjādharo tassa dānavassa mukhena pavisitvā tāya saddhiṁ abhiramati, yadā so dānavo aññāsi, atha samuggaṁ vamitvā vivari, saha samugge vivaṭe vijjādharo yathākāmaṁ pakkāmī’”ti?</span><br />
</p>
<p id="mil5p2p4c11p2">
<span class="m-text m-primary">“Āma, bhante, suyyati, abbhuggato sopi saddo sadevake loke”ti.</span><br />
</p>
<p id="mil5p2p4c11p3">
<span class="m-text m-primary">“Nanu so, mahārāja, vijjādharo parittabalena gahaṇā mutto”ti.</span><br />
</p>
<p id="mil5p2p4c11p4">
<span class="m-text m-primary">“Āma, bhante”ti.</span><br />
</p>
<p id="mil5p2p4c11p5">
<span class="m-text m-primary">“Tena hi, mahārāja, atthi parittabalaṁ.</span><br />
</p>
<p id="mil5p2p4c12p1">
<span class="m-text m-primary">Sutapubbaṁ pana tayā, mahārāja, ‘aparopi vijjādharo bārāṇasirañño antepure mahesiyā saddhiṁ sampaduṭṭho gahaṇappatto samāno khaṇena adassanaṁ gato mantabalenā’”ti.</span><br />
</p>
<p id="mil5p2p4c12p2">
<span class="m-text m-primary">“Āma, bhante, suyyatī”ti.</span><br />
</p>
<p id="mil5p2p4c12p3">
<span class="m-text m-primary">“Nanu so, mahārāja, vijjādharo parittabalena gahaṇā mutto”ti?</span><br />
</p>
<p id="mil5p2p4c12p4">
<span class="m-text m-primary">“Āma, bhante”ti.</span><br />
</p>
<p id="mil5p2p4c12p5">
<span class="m-text m-primary">“Tena hi, mahārāja, atthi parittabalan”ti.</span><br />
</p>
<p id="mil5p2p4c13p1">
<span class="m-text m-primary">“Bhante nāgasena, kiṁ sabbeyeva parittaṁ rakkhatī”ti?</span><br />
</p>
<p id="mil5p2p4c13p2">
<span class="m-text m-primary">“Ekacce, mahārāja, rakkhati, ekacce na rakkhatī”ti.</span><br />
</p>
<p id="mil5p2p4c13p3">
<span class="m-text m-primary">“Tena hi, bhante nāgasena, parittaṁ na sabbatthikan”ti?</span><br />
</p>
<p id="mil5p2p4c13p4">
<span class="m-text m-primary">“Api nu kho, mahārāja, bhojanaṁ sabbesaṁ jīvitaṁ rakkhatī”ti?</span><br />
</p>
<p id="mil5p2p4c13p5">
<span class="m-text m-primary">“Ekacce, bhante, rakkhati, ekacce na rakkhatī”ti.</span><br />
</p>
<p id="mil5p2p4c13p6">
<span class="m-text m-primary">“Kiṁ kāraṇā”ti.</span><br />
</p>
<p id="mil5p2p4c13p7">
<span class="m-text m-primary">“Yato, bhante, ekacce taṁyeva bhojanaṁ atibhuñjitvā visūcikāya marantī”ti.</span><br />
</p>
<p id="mil5p2p4c13p8">
<span class="m-text m-primary">“Tena hi, mahārāja, bhojanaṁ na sabbesaṁ jīvitaṁ rakkhatī”ti?</span><br />
</p>
<p id="mil5p2p4c13p9">
<span class="m-text m-primary">“Dvīhi, bhante nāgasena, kāraṇehi bhojanaṁ jīvitaṁ harati atibhuttena vā usmādubbalatāya vā, āyudadaṁ, bhante nāgasena, bhojanaṁ durupacārena jīvitaṁ haratī”ti.</span><br />
</p>
<p id="mil5p2p4c13p10">
<span class="m-text m-primary">“Evameva kho, mahārāja, parittaṁ ekacce rakkhati, ekacce na rakkhati.</span><br />
</p>
<p id="mil5p2p4c14p1">
<span class="m-text m-primary">Tīhi, mahārāja, kāraṇehi parittaṁ na rakkhati kammāvaraṇena, kilesāvaraṇena, asaddahanatāya.</span><br />
</p>
<p id="mil5p2p4c14p2">
<span class="m-text m-primary">Sattānurakkhaṇaṁ, mahārāja, parittaṁ attanā katena ārakkhaṁ jahati, yathā, mahārāja, mātā puttaṁ kucchigataṁ poseti, hitena upacārena janeti, janayitvā asucimalasiṅghāṇikamapanetvā uttamavarasugandhaṁ upalimpati, so aparena samayena paresaṁ putte akkosante vā paharante vā pahāraṁ deti.</span><br />
</p>
<p id="mil5p2p4c14p3">
<span class="m-text m-primary">Te tassa kujjhitvā parisāya ākaḍḍhitvā taṁ gahetvā sāmino upanenti, yadi pana tassā putto aparaddho hoti velātivatto.</span><br />
</p>
<p id="mil5p2p4c14p4">
<span class="m-text m-primary">Atha naṁ sāmino manussā ākaḍḍhayamānā daṇḍamuggarajāṇumuṭṭhīhi tāḷenti pothenti, api nu kho, mahārāja, tassa mātā labhati ākaḍḍhanaparikaḍḍhanaṁ gāhaṁ sāmino upanayanaṁ kātun”ti?</span><br />
</p>
<p id="mil5p2p4c14p5">
<span class="m-text m-primary">“Na hi, bhante”ti.</span><br />
</p>
<p id="mil5p2p4c14p6">
<span class="m-text m-primary">“Kena kāraṇena, mahārājā”ti.</span><br />
</p>
<p id="mil5p2p4c14p7">
<span class="m-text m-primary">“Attano, bhante, aparādhenā”ti.</span><br />
</p>
<p id="mil5p2p4c14p8">
<span class="m-text m-primary">“Evameva kho, mahārāja, sattānaṁ ārakkhaṁ parittaṁ attano aparādhena vañjhaṁ karotī”ti.</span><br />
</p>
<p id="mil5p2p4c14p9">
<span class="m-text m-primary">“Sādhu, bhante nāgasena, suvinicchito pañho, gahanaṁ agahanaṁ kataṁ, andhakāro āloko kato, viniveṭhitaṁ diṭṭhijālaṁ, tvaṁ gaṇivarapavaramāsajjā”ti.</span><br />
</p>
<p id="mil5p2p4c15p1">
<span class="m-text m-primary">Maccupāsamuttipañho catuttho.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>