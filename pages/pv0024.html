<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pv0024.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/pv0023.html">Previous</a></div>
<div class="m-col-t-6 m-text-right">
<a href="https://www.theravadan.org/pages/pv0025.html">Next</a></div>
</div>
<p id="pv24c0p2">
<span class="pali m-text">Ubbarivagga</span><br />
</p>
<section id="kannamundapetivatthu">
<span id="pv24c0p3"></span><h2><span class="pali m-text">12. Kaṇṇamuṇḍapetivatthu</span></h2>
<p id="pv24c1p1">
<span class="pali m-text">“Soṇṇasopānaphalakā,</span><br />
</p>
<p id="pv24c1p2">
<span class="pali m-text">soṇṇavālukasanthatā;</span><br />
</p>
<p id="pv24c1p3">
<span class="pali m-text">Tattha sogandhiyā vaggū,</span><br />
</p>
<p id="pv24c1p4">
<span class="pali m-text">sucigandhā manoramā.</span><br />
</p>
<p id="pv24c2p1">
<span class="pali m-text">Nānārukkhehi sañchannā,</span><br />
</p>
<p id="pv24c2p2">
<span class="pali m-text">nānāgandhasameritā;</span><br />
</p>
<p id="pv24c2p3">
<span class="pali m-text">Nānāpadumasañchannā,</span><br />
</p>
<p id="pv24c2p4">
<span class="pali m-text">puṇḍarīkasamotatā.</span><br />
</p>
<p id="pv24c3p1">
<span class="pali m-text">Surabhiṁ sampavāyanti,</span><br />
</p>
<p id="pv24c3p2">
<span class="pali m-text">manuññā māluteritā;</span><br />
</p>
<p id="pv24c3p3">
<span class="pali m-text">Haṁsakoñcābhirudā ca,</span><br />
</p>
<p id="pv24c3p4">
<span class="pali m-text">cakkavakkābhikūjitā.</span><br />
</p>
<p id="pv24c4p1">
<span class="pali m-text">Nānādijagaṇākiṇṇā,</span><br />
</p>
<p id="pv24c4p2">
<span class="pali m-text">nānāsaragaṇāyutā;</span><br />
</p>
<p id="pv24c4p3">
<span class="pali m-text">Nānāphaladharā rukkhā,</span><br />
</p>
<p id="pv24c4p4">
<span class="pali m-text">nānāpupphadharā vanā.</span><br />
</p>
<p id="pv24c5p1">
<span class="pali m-text">Na manussesu īdisaṁ,</span><br />
</p>
<p id="pv24c5p2">
<span class="pali m-text">nagaraṁ yādisaṁ idaṁ;</span><br />
</p>
<p id="pv24c5p3">
<span class="pali m-text">Pāsādā bahukā tuyhaṁ,</span><br />
</p>
<p id="pv24c5p4">
<span class="pali m-text">sovaṇṇarūpiyāmayā;</span><br />
</p>
<p id="pv24c5p5">
<span class="pali m-text">Daddallamānā ābhenti,</span><br />
</p>
<p id="pv24c5p6">
<span class="pali m-text">samantā caturo disā.</span><br />
</p>
<p id="pv24c6p1">
<span class="pali m-text">Pañca dāsisatā tuyhaṁ,</span><br />
</p>
<p id="pv24c6p2">
<span class="pali m-text">yā temā paricārikā;</span><br />
</p>
<p id="pv24c6p3">
<span class="pali m-text">Tā kambukāyūradharā,</span><br />
</p>
<p id="pv24c6p4">
<span class="pali m-text">kañcanāveḷabhūsitā.</span><br />
</p>
<p id="pv24c7p1">
<span class="pali m-text">Pallaṅkā bahukā tuyhaṁ,</span><br />
</p>
<p id="pv24c7p2">
<span class="pali m-text">sovaṇṇarūpiyāmayā;</span><br />
</p>
<p id="pv24c7p3">
<span class="pali m-text">Kadalimigasañchannā,</span><br />
</p>
<p id="pv24c7p4">
<span class="pali m-text">sajjā gonakasanthatā.</span><br />
</p>
<p id="pv24c8p1">
<span class="pali m-text">Yattha tvaṁ vāsūpagatā,</span><br />
</p>
<p id="pv24c8p2">
<span class="pali m-text">sabbakāmasamiddhinī;</span><br />
</p>
<p id="pv24c8p3">
<span class="pali m-text">Sampattāyaḍḍharattāya,</span><br />
</p>
<p id="pv24c8p4">
<span class="pali m-text">tato uṭṭhāya gacchasi.</span><br />
</p>
<p id="pv24c9p1">
<span class="pali m-text">Uyyānabhūmiṁ gantvāna,</span><br />
</p>
<p id="pv24c9p2">
<span class="pali m-text">pokkharaññā samantato;</span><br />
</p>
<p id="pv24c9p3">
<span class="pali m-text">Tassā tīre tuvaṁ ṭhāsi,</span><br />
</p>
<p id="pv24c9p4">
<span class="pali m-text">harite saddale subhe.</span><br />
</p>
<p id="pv24c10p1">
<span class="pali m-text">Tato te kaṇṇamuṇḍo sunakho,</span><br />
</p>
<p id="pv24c10p2">
<span class="pali m-text">Aṅgamaṅgāni khādati;</span><br />
</p>
<p id="pv24c10p3">
<span class="pali m-text">Yadā ca khāyitā āsi,</span><br />
</p>
<p id="pv24c10p4">
<span class="pali m-text">Aṭṭhisaṅkhalikā katā;</span><br />
</p>
<p id="pv24c10p5">
<span class="pali m-text">Ogāhasi pokkharaṇiṁ,</span><br />
</p>
<p id="pv24c10p6">
<span class="pali m-text">Hoti kāyo yathā pure.</span><br />
</p>
<p id="pv24c11p1">
<span class="pali m-text">Tato tvaṁ aṅgapaccaṅgī,</span><br />
</p>
<p id="pv24c11p2">
<span class="pali m-text">sucāru piyadassanā;</span><br />
</p>
<p id="pv24c11p3">
<span class="pali m-text">Vatthena pārupitvāna,</span><br />
</p>
<p id="pv24c11p4">
<span class="pali m-text">āyāsi mama santikaṁ.</span><br />
</p>
<p id="pv24c12p1">
<span class="pali m-text">Kiṁ nu kāyena vācāya,</span><br />
</p>
<p id="pv24c12p2">
<span class="pali m-text">manasā dukkaṭaṁ kataṁ;</span><br />
</p>
<p id="pv24c12p3">
<span class="pali m-text">Kissa kammavipākena,</span><br />
</p>
<p id="pv24c12p4">
<span class="pali m-text">kaṇṇamuṇḍo sunakho tava;</span><br />
</p>
<p id="pv24c12p5">
<span class="pali m-text">Aṅgamaṅgāni khādatī”ti.</span><br />
</p>
<p id="pv24c13p1">
<span class="pali m-text">“Kimilāyaṁ gahapati,</span><br />
</p>
<p id="pv24c13p2">
<span class="pali m-text">saddho āsi upāsako;</span><br />
</p>
<p id="pv24c13p3">
<span class="pali m-text">Tassāhaṁ bhariyā āsiṁ,</span><br />
</p>
<p id="pv24c13p4">
<span class="pali m-text">dussīlā aticārinī.</span><br />
</p>
<p id="pv24c14p1">
<span class="pali m-text">So maṁ aticaramānāya,</span><br />
</p>
<p id="pv24c14p2">
<span class="pali m-text">sāmiko etadabravi;</span><br />
</p>
<p id="pv24c14p3">
<span class="pali m-text">‘Netaṁ channaṁ patirūpaṁ,</span><br />
</p>
<p id="pv24c14p4">
<span class="pali m-text">yaṁ tvaṁ aticarāsi maṁ’.</span><br />
</p>
<p id="pv24c15p1">
<span class="pali m-text">Sāhaṁ ghorañca sapathaṁ,</span><br />
</p>
<p id="pv24c15p2">
<span class="pali m-text">musāvādañca bhāsisaṁ;</span><br />
</p>
<p id="pv24c15p3">
<span class="pali m-text">‘Nāhaṁ taṁ aticarāmi,</span><br />
</p>
<p id="pv24c15p4">
<span class="pali m-text">kāyena uda cetasā.</span><br />
</p>
<p id="pv24c16p1">
<span class="pali m-text">Sacāhaṁ taṁ aticarāmi,</span><br />
</p>
<p id="pv24c16p2">
<span class="pali m-text">kāyena uda cetasā;</span><br />
</p>
<p id="pv24c16p3">
<span class="pali m-text">Kaṇṇamuṇḍoyaṁ sunakho,</span><br />
</p>
<p id="pv24c16p4">
<span class="pali m-text">aṅgamaṅgāni khādatu’.</span><br />
</p>
<p id="pv24c17p1">
<span class="pali m-text">Tassa kammassa vipākaṁ,</span><br />
</p>
<p id="pv24c17p2">
<span class="pali m-text">musāvādassa cūbhayaṁ;</span><br />
</p>
<p id="pv24c17p3">
<span class="pali m-text">Satteva vassasatāni,</span><br />
</p>
<p id="pv24c17p4">
<span class="pali m-text">anubhūtaṁ yato hi me;</span><br />
</p>
<p id="pv24c17p5">
<span class="pali m-text">Kaṇṇamuṇḍo ca sunakho,</span><br />
</p>
<p id="pv24c17p6">
<span class="pali m-text">aṅgamaṅgāni khādati.</span><br />
</p>
<p id="pv24c18p1">
<span class="pali m-text">Tvañca deva bahukāro,</span><br />
</p>
<p id="pv24c18p2">
<span class="pali m-text">atthāya me idhāgato;</span><br />
</p>
<p id="pv24c18p3">
<span class="pali m-text">Sumuttāhaṁ kaṇṇamuṇḍassa,</span><br />
</p>
<p id="pv24c18p4">
<span class="pali m-text">asokā akutobhayā.</span><br />
</p>
<p id="pv24c19p1">
<span class="pali m-text">Tāhaṁ deva namassāmi,</span><br />
</p>
<p id="pv24c19p2">
<span class="pali m-text">yācāmi pañjalīkatā;</span><br />
</p>
<p id="pv24c19p3">
<span class="pali m-text">Bhuñja amānuse kāme,</span><br />
</p>
<p id="pv24c19p4">
<span class="pali m-text">rama deva mayā sahā”ti.</span><br />
</p>
<p id="pv24c20p1">
<span class="pali m-text">“Bhuttā amānusā kāmā,</span><br />
</p>
<p id="pv24c20p2">
<span class="pali m-text">ramitomhi tayā saha;</span><br />
</p>
<p id="pv24c20p3">
<span class="pali m-text">Tāhaṁ subhage yācāmi,</span><br />
</p>
<p id="pv24c20p4">
<span class="pali m-text">khippaṁ paṭinayāhi man”ti.</span><br />
</p>
<p id="pv24c21p1">
<span class="pali m-text">Kaṇṇamuṇḍapetivatthu dvādasamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/pv0023.html">Previous</a></div>
<div class="m-col-t-6 m-text-right">
<a href="https://www.theravadan.org/pages/pv0025.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>