<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00iz.html" />
  <meta property="og:description" content="Ekūposathikavagga 5. Pañcadīpadāyikātherīapadāna “Nagare haṁsavatiyā, cārikī āsahaṁ tadā; Ārāmena ca ārāmaṁ, carāmi kusalatthikā. Kāḷapakkhamhi divase, addasaṁ bodhimuttamaṁ; Tattha cittaṁ pasādetvā, bodhimūle nisīdahaṁ. Garucittaṁ upaṭṭhetvā, sire katvāna añjaliṁ; Somanassaṁ pavedetvā, evaṁ cintesi tāvade. ‘Yadi buddho amitaguṇo, asamappaṭipuggalo; Dassetu pāṭihīraṁ me, bodhi obhāsatu ayaṁ’. Saha āvajjite …" />
  <meta name="twitter:description" content="Ekūposathikavagga 5. Pañcadīpadāyikātherīapadāna “Nagare haṁsavatiyā, cārikī āsahaṁ tadā; Ārāmena ca ārāmaṁ, carāmi kusalatthikā. Kāḷapakkhamhi divase, addasaṁ bodhimuttamaṁ; Tattha cittaṁ pasādetvā, bodhimūle nisīdahaṁ. Garucittaṁ upaṭṭhetvā, sire katvāna añjaliṁ; Somanassaṁ pavedetvā, evaṁ cintesi tāvade. ‘Yadi buddho amitaguṇo, asamappaṭipuggalo; Dassetu pāṭihīraṁ me, bodhi obhāsatu ayaṁ’. Saha āvajjite …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<p id="thi-ap15c0p2">
<span class="pali m-text">Ekūposathikavagga</span><br />
</p>
<section id="pancadipadayikatheriapadana">
<span id="thi-ap15c0p3"></span><h2><span class="pali m-text">5. Pañcadīpadāyikātherīapadāna</span></h2>
<p id="thi-ap15c1p1">
<span class="pali m-text">“Nagare haṁsavatiyā,</span><br />
</p>
<p id="thi-ap15c1p2">
<span class="pali m-text">cārikī āsahaṁ tadā;</span><br />
</p>
<p id="thi-ap15c1p3">
<span class="pali m-text">Ārāmena ca ārāmaṁ,</span><br />
</p>
<p id="thi-ap15c1p4">
<span class="pali m-text">carāmi kusalatthikā.</span><br />
</p>
<p id="thi-ap15c2p1">
<span class="pali m-text">Kāḷapakkhamhi divase,</span><br />
</p>
<p id="thi-ap15c2p2">
<span class="pali m-text">addasaṁ bodhimuttamaṁ;</span><br />
</p>
<p id="thi-ap15c2p3">
<span class="pali m-text">Tattha cittaṁ pasādetvā,</span><br />
</p>
<p id="thi-ap15c2p4">
<span class="pali m-text">bodhimūle nisīdahaṁ.</span><br />
</p>
<p id="thi-ap15c3p1">
<span class="pali m-text">Garucittaṁ upaṭṭhetvā,</span><br />
</p>
<p id="thi-ap15c3p2">
<span class="pali m-text">sire katvāna añjaliṁ;</span><br />
</p>
<p id="thi-ap15c3p3">
<span class="pali m-text">Somanassaṁ pavedetvā,</span><br />
</p>
<p id="thi-ap15c3p4">
<span class="pali m-text">evaṁ cintesi tāvade.</span><br />
</p>
<p id="thi-ap15c4p1">
<span class="pali m-text">‘Yadi buddho amitaguṇo,</span><br />
</p>
<p id="thi-ap15c4p2">
<span class="pali m-text">asamappaṭipuggalo;</span><br />
</p>
<p id="thi-ap15c4p3">
<span class="pali m-text">Dassetu pāṭihīraṁ me,</span><br />
</p>
<p id="thi-ap15c4p4">
<span class="pali m-text">bodhi obhāsatu ayaṁ’.</span><br />
</p>
<p id="thi-ap15c5p1">
<span class="pali m-text">Saha āvajjite mayhaṁ,</span><br />
</p>
<p id="thi-ap15c5p2">
<span class="pali m-text">bodhi pajjali tāvade;</span><br />
</p>
<p id="thi-ap15c5p3">
<span class="pali m-text">Sabbasoṇṇamayā āsi,</span><br />
</p>
<p id="thi-ap15c5p4">
<span class="pali m-text">disā sabbā virocati.</span><br />
</p>
<p id="thi-ap15c6p1">
<span class="pali m-text">Sattarattindivaṁ tattha,</span><br />
</p>
<p id="thi-ap15c6p2">
<span class="pali m-text">bodhimūle nisīdahaṁ;</span><br />
</p>
<p id="thi-ap15c6p3">
<span class="pali m-text">Sattame divase patte,</span><br />
</p>
<p id="thi-ap15c6p4">
<span class="pali m-text">dīpapūjaṁ akāsahaṁ.</span><br />
</p>
<p id="thi-ap15c7p1">
<span class="pali m-text">Āsanaṁ parivāretvā,</span><br />
</p>
<p id="thi-ap15c7p2">
<span class="pali m-text">pañca dīpāni pajjaluṁ;</span><br />
</p>
<p id="thi-ap15c7p3">
<span class="pali m-text">Yāva udeti sūriyo,</span><br />
</p>
<p id="thi-ap15c7p4">
<span class="pali m-text">dīpā me pajjaluṁ tadā.</span><br />
</p>
<p id="thi-ap15c8p1">
<span class="pali m-text">Tena kammena sukatena,</span><br />
</p>
<p id="thi-ap15c8p2">
<span class="pali m-text">cetanāpaṇidhīhi ca;</span><br />
</p>
<p id="thi-ap15c8p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap15c8p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap15c9p1">
<span class="pali m-text">Tattha me sukataṁ byamhaṁ,</span><br />
</p>
<p id="thi-ap15c9p2">
<span class="pali m-text">pañcadīpāti vuccati;</span><br />
</p>
<p id="thi-ap15c9p3">
<span class="pali m-text">Saṭṭhiyojanamubbedhaṁ,</span><br />
</p>
<p id="thi-ap15c9p4">
<span class="pali m-text">tiṁsayojanavitthataṁ.</span><br />
</p>
<p id="thi-ap15c10p1">
<span class="pali m-text">Asaṅkhiyāni dīpāni,</span><br />
</p>
<p id="thi-ap15c10p2">
<span class="pali m-text">parivāre jaliṁsu me;</span><br />
</p>
<p id="thi-ap15c10p3">
<span class="pali m-text">Yāvatā devabhavanaṁ,</span><br />
</p>
<p id="thi-ap15c10p4">
<span class="pali m-text">dīpālokena jotati.</span><br />
</p>
<p id="thi-ap15c11p1">
<span class="pali m-text">Parammukhā nisīditvā,</span><br />
</p>
<p id="thi-ap15c11p2">
<span class="pali m-text">yadi icchāmi passituṁ;</span><br />
</p>
<p id="thi-ap15c11p3">
<span class="pali m-text">Uddhaṁ adho ca tiriyaṁ,</span><br />
</p>
<p id="thi-ap15c11p4">
<span class="pali m-text">sabbaṁ passāmi cakkhunā.</span><br />
</p>
<p id="thi-ap15c12p1">
<span class="pali m-text">Yāvatā abhikaṅkhāmi,</span><br />
</p>
<p id="thi-ap15c12p2">
<span class="pali m-text">daṭṭhuṁ sugataduggate;</span><br />
</p>
<p id="thi-ap15c12p3">
<span class="pali m-text">Tattha āvaraṇaṁ natthi,</span><br />
</p>
<p id="thi-ap15c12p4">
<span class="pali m-text">rukkhesu pabbatesu vā.</span><br />
</p>
<p id="thi-ap15c13p1">
<span class="pali m-text">Asīti devarājūnaṁ,</span><br />
</p>
<p id="thi-ap15c13p2">
<span class="pali m-text">mahesittamakārayiṁ;</span><br />
</p>
<p id="thi-ap15c13p3">
<span class="pali m-text">Satānaṁ cakkavattīnaṁ,</span><br />
</p>
<p id="thi-ap15c13p4">
<span class="pali m-text">mahesittamakārayiṁ.</span><br />
</p>
<p id="thi-ap15c14p1">
<span class="pali m-text">Yaṁ yaṁ yonupapajjāmi,</span><br />
</p>
<p id="thi-ap15c14p2">
<span class="pali m-text">devattaṁ atha mānusaṁ;</span><br />
</p>
<p id="thi-ap15c14p3">
<span class="pali m-text">Dīpasatasahassāni,</span><br />
</p>
<p id="thi-ap15c14p4">
<span class="pali m-text">parivāre jalanti me.</span><br />
</p>
<p id="thi-ap15c15p1">
<span class="pali m-text">Devalokā cavitvāna,</span><br />
</p>
<p id="thi-ap15c15p2">
<span class="pali m-text">uppajjiṁ mātukucchiyaṁ;</span><br />
</p>
<p id="thi-ap15c15p3">
<span class="pali m-text">Mātukucchigatā santī,</span><br />
</p>
<p id="thi-ap15c15p4">
<span class="pali m-text">akkhi me na nimīlati.</span><br />
</p>
<p id="thi-ap15c16p1">
<span class="pali m-text">Dīpasatasahassāni,</span><br />
</p>
<p id="thi-ap15c16p2">
<span class="pali m-text">puññakammasamaṅgitā;</span><br />
</p>
<p id="thi-ap15c16p3">
<span class="pali m-text">Jalanti sūtikāgehe,</span><br />
</p>
<p id="thi-ap15c16p4">
<span class="pali m-text">pañcadīpānidaṁ phalaṁ.</span><br />
</p>
<p id="thi-ap15c17p1">
<span class="pali m-text">Pacchime bhave sampatte,</span><br />
</p>
<p id="thi-ap15c17p2">
<span class="pali m-text">mānasaṁ vinivattayiṁ;</span><br />
</p>
<p id="thi-ap15c17p3">
<span class="pali m-text">Ajarāmataṁ sītibhāvaṁ,</span><br />
</p>
<p id="thi-ap15c17p4">
<span class="pali m-text">nibbānaṁ phassayiṁ ahaṁ.</span><br />
</p>
<p id="thi-ap15c18p1">
<span class="pali m-text">Jātiyā sattavassāhaṁ,</span><br />
</p>
<p id="thi-ap15c18p2">
<span class="pali m-text">arahattamapāpuṇiṁ;</span><br />
</p>
<p id="thi-ap15c18p3">
<span class="pali m-text">Upasampādayī buddho,</span><br />
</p>
<p id="thi-ap15c18p4">
<span class="pali m-text">guṇamaññāya gotamo.</span><br />
</p>
<p id="thi-ap15c19p1">
<span class="pali m-text">Maṇḍape rukkhamūle vā,</span><br />
</p>
<p id="thi-ap15c19p2">
<span class="pali m-text">suññāgāre vasantiyā;</span><br />
</p>
<p id="thi-ap15c19p3">
<span class="pali m-text">Sadā pajjalate dīpaṁ,</span><br />
</p>
<p id="thi-ap15c19p4">
<span class="pali m-text">pañcadīpānidaṁ phalaṁ.</span><br />
</p>
<p id="thi-ap15c20p1">
<span class="pali m-text">Dibbacakkhuvisuddhaṁ me,</span><br />
</p>
<p id="thi-ap15c20p2">
<span class="pali m-text">samādhikusalā ahaṁ;</span><br />
</p>
<p id="thi-ap15c20p3">
<span class="pali m-text">Abhiññāpāramippattā,</span><br />
</p>
<p id="thi-ap15c20p4">
<span class="pali m-text">pañcadīpānidaṁ phalaṁ.</span><br />
</p>
<p id="thi-ap15c21p1">
<span class="pali m-text">Sabbavositavosānā,</span><br />
</p>
<p id="thi-ap15c21p2">
<span class="pali m-text">katakiccā anāsavā;</span><br />
</p>
<p id="thi-ap15c21p3">
<span class="pali m-text">Pañcadīpā mahāvīra,</span><br />
</p>
<p id="thi-ap15c21p4">
<span class="pali m-text">pāde vandāmi cakkhuma.</span><br />
</p>
<p id="thi-ap15c22p1">
<span class="pali m-text">Satasahassito kappe,</span><br />
</p>
<p id="thi-ap15c22p2">
<span class="pali m-text">yaṁ dīpamadadiṁ tadā;</span><br />
</p>
<p id="thi-ap15c22p3">
<span class="pali m-text">Duggatiṁ nābhijānāmi,</span><br />
</p>
<p id="thi-ap15c22p4">
<span class="pali m-text">pañcadīpānidaṁ phalaṁ.</span><br />
</p>
<p id="thi-ap15c23p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap15c23p2">
<span class="pali m-text">…pe…</span><br />
</p>
<p id="thi-ap15c23p3">
<span class="pali m-text">viharāmi anāsavā.</span><br />
</p>
<p id="thi-ap15c24p1">
<span class="pali m-text">Svāgataṁ vata me āsi,</span><br />
</p>
<p id="thi-ap15c24p2">
<span class="pali m-text">…pe…</span><br />
</p>
<p id="thi-ap15c24p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap15c25p1">
<span class="pali m-text">Paṭisambhidā catasso,</span><br />
</p>
<p id="thi-ap15c25p2">
<span class="pali m-text">…pe…</span><br />
</p>
<p id="thi-ap15c25p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap15c26p1">
<span class="pali m-text">Itthaṁ sudaṁ pañcadīpadāyikā bhikkhunī imā gāthāyo abhāsitthāti.</span><br />
</p>
<p id="thi-ap15c27p1">
<span class="pali m-text">Pañcadīpadāyikātheriyāpadānaṁ pañcamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>