<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0540.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0539.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0541.html">Next</a></div>
</div>
<p id="ja540c0p2">
<span class="pali m-text">Mahānipāta</span><br />
</p>
<p id="ja540c0p3">
<span class="pali m-text">Mūgapakkhavagga</span><br />
</p>
<section id="suvannasamajataka">
<span id="ja540c0p4"></span><h2><span class="pali m-text">3 Suvaṇṇasāmajātaka</span></h2>
<p id="ja540c1p1">
<span class="pali m-text">“Ko nu maṁ usunā vijjhi,</span><br />
</p>
<p id="ja540c1p2">
<span class="pali m-text">pamattaṁ udahārakaṁ;</span><br />
</p>
<p id="ja540c1p3">
<span class="pali m-text">Khattiyo brāhmaṇo vesso,</span><br />
</p>
<p id="ja540c1p4">
<span class="pali m-text">ko maṁ viddhā nilīyasi.</span><br />
</p>
<p id="ja540c2p1">
<span class="pali m-text">Na me maṁsāni khajjāni,</span><br />
</p>
<p id="ja540c2p2">
<span class="pali m-text">Cammenattho na vijjati;</span><br />
</p>
<p id="ja540c2p3">
<span class="pali m-text">Atha kena nu vaṇṇena,</span><br />
</p>
<p id="ja540c2p4">
<span class="pali m-text">Viddheyyaṁ maṁ amaññatha.</span><br />
</p>
<p id="ja540c3p1">
<span class="pali m-text">Ko vā tvaṁ kassa vā putto,</span><br />
</p>
<p id="ja540c3p2">
<span class="pali m-text">kathaṁ jānemu taṁ mayaṁ;</span><br />
</p>
<p id="ja540c3p3">
<span class="pali m-text">Puṭṭho me samma akkhāhi,</span><br />
</p>
<p id="ja540c3p4">
<span class="pali m-text">kiṁ maṁ viddhā nilīyasi”.</span><br />
</p>
<p id="ja540c4p1">
<span class="pali m-text">“Rājāhamasmi kāsīnaṁ,</span><br />
</p>
<p id="ja540c4p2">
<span class="pali m-text">pīḷiyakkhoti maṁ vidū;</span><br />
</p>
<p id="ja540c4p3">
<span class="pali m-text">Lobhā raṭṭhaṁ pahitvāna,</span><br />
</p>
<p id="ja540c4p4">
<span class="pali m-text">migamesaṁ carāmahaṁ.</span><br />
</p>
<p id="ja540c5p1">
<span class="pali m-text">Issatthe casmi kusalo,</span><br />
</p>
<p id="ja540c5p2">
<span class="pali m-text">daḷhadhammoti vissuto;</span><br />
</p>
<p id="ja540c5p3">
<span class="pali m-text">Nāgopi me na mucceyya,</span><br />
</p>
<p id="ja540c5p4">
<span class="pali m-text">āgato usupātanaṁ.</span><br />
</p>
<p id="ja540c6p1">
<span class="pali m-text">Ko vā tvaṁ kassa vā putto,</span><br />
</p>
<p id="ja540c6p2">
<span class="pali m-text">kathaṁ jānemu taṁ mayaṁ;</span><br />
</p>
<p id="ja540c6p3">
<span class="pali m-text">Pituno attano cāpi,</span><br />
</p>
<p id="ja540c6p4">
<span class="pali m-text">nāmagottaṁ pavedaya”.</span><br />
</p>
<p id="ja540c7p1">
<span class="pali m-text">“Nesādaputto bhaddante,</span><br />
</p>
<p id="ja540c7p2">
<span class="pali m-text">sāmo iti maṁ ñātayo;</span><br />
</p>
<p id="ja540c7p3">
<span class="pali m-text">Āmantayiṁsu jīvantaṁ,</span><br />
</p>
<p id="ja540c7p4">
<span class="pali m-text">svajjevāhaṁ gato saye.</span><br />
</p>
<p id="ja540c8p1">
<span class="pali m-text">Viddhosmi puthusallena,</span><br />
</p>
<p id="ja540c8p2">
<span class="pali m-text">savisena yathā migo;</span><br />
</p>
<p id="ja540c8p3">
<span class="pali m-text">Sakamhi lohite rāja,</span><br />
</p>
<p id="ja540c8p4">
<span class="pali m-text">passa semi paripluto.</span><br />
</p>
<p id="ja540c9p1">
<span class="pali m-text">Paṭivāmagataṁ sallaṁ,</span><br />
</p>
<p id="ja540c9p2">
<span class="pali m-text">passa dhimhāmi lohitaṁ;</span><br />
</p>
<p id="ja540c9p3">
<span class="pali m-text">Āturo tyānupucchāmi,</span><br />
</p>
<p id="ja540c9p4">
<span class="pali m-text">kiṁ maṁ viddhā nilīyasi.</span><br />
</p>
<p id="ja540c10p1">
<span class="pali m-text">Ajinamhi haññate dīpi,</span><br />
</p>
<p id="ja540c10p2">
<span class="pali m-text">nāgo dantehi haññate;</span><br />
</p>
<p id="ja540c10p3">
<span class="pali m-text">Atha kena nu vaṇṇena,</span><br />
</p>
<p id="ja540c10p4">
<span class="pali m-text">viddheyyaṁ maṁ amaññatha”.</span><br />
</p>
<p id="ja540c11p1">
<span class="pali m-text">“Migo upaṭṭhito āsi,</span><br />
</p>
<p id="ja540c11p2">
<span class="pali m-text">āgato usupātanaṁ;</span><br />
</p>
<p id="ja540c11p3">
<span class="pali m-text">Taṁ disvā ubbijī sāma,</span><br />
</p>
<p id="ja540c11p4">
<span class="pali m-text">tena kodho mamāvisi”.</span><br />
</p>
<p id="ja540c12p1">
<span class="pali m-text">“Yato sarāmi attānaṁ,</span><br />
</p>
<p id="ja540c12p2">
<span class="pali m-text">yato pattosmi viññutaṁ;</span><br />
</p>
<p id="ja540c12p3">
<span class="pali m-text">Na maṁ migā uttasanti,</span><br />
</p>
<p id="ja540c12p4">
<span class="pali m-text">araññe sāpadānipi.</span><br />
</p>
<p id="ja540c13p1">
<span class="pali m-text">Yato nidhiṁ parihariṁ,</span><br />
</p>
<p id="ja540c13p2">
<span class="pali m-text">yato pattosmi yobbanaṁ;</span><br />
</p>
<p id="ja540c13p3">
<span class="pali m-text">Na maṁ migā uttasanti,</span><br />
</p>
<p id="ja540c13p4">
<span class="pali m-text">araññe sāpadānipi.</span><br />
</p>
<p id="ja540c14p1">
<span class="pali m-text">Bhīrū kimpurisā rāja,</span><br />
</p>
<p id="ja540c14p2">
<span class="pali m-text">pabbate gandhamādane;</span><br />
</p>
<p id="ja540c14p3">
<span class="pali m-text">Sammodamānā gacchāma,</span><br />
</p>
<p id="ja540c14p4">
<span class="pali m-text">pabbatāni vanāni ca.</span><br />
</p>
<p id="ja540c15p1">
<span class="pali m-text">Na maṁ migā uttasanti,</span><br />
</p>
<p id="ja540c15p2">
<span class="pali m-text">araññe sāpadānipi;</span><br />
</p>
<p id="ja540c15p3">
<span class="pali m-text">Atha kena nu vaṇṇena,</span><br />
</p>
<p id="ja540c15p4">
<span class="pali m-text">utrāsanti migā mamaṁ”.</span><br />
</p>
<p id="ja540c16p1">
<span class="pali m-text">“Na taṁ tasa migo sāma,</span><br />
</p>
<p id="ja540c16p2">
<span class="pali m-text">kiṁ tāhaṁ alikaṁ bhaṇe;</span><br />
</p>
<p id="ja540c16p3">
<span class="pali m-text">Kodhalobhābhibhūtāhaṁ,</span><br />
</p>
<p id="ja540c16p4">
<span class="pali m-text">usuṁ te taṁ avassajiṁ.</span><br />
</p>
<p id="ja540c17p1">
<span class="pali m-text">Kuto nu sāma āgamma,</span><br />
</p>
<p id="ja540c17p2">
<span class="pali m-text">kassa vā pahito tuvaṁ;</span><br />
</p>
<p id="ja540c17p3">
<span class="pali m-text">Udahāro nadiṁ gaccha,</span><br />
</p>
<p id="ja540c17p4">
<span class="pali m-text">āgato migasammataṁ”.</span><br />
</p>
<p id="ja540c18p1">
<span class="pali m-text">“Andhā mātāpitā mayhaṁ,</span><br />
</p>
<p id="ja540c18p2">
<span class="pali m-text">te bharāmi brahāvane;</span><br />
</p>
<p id="ja540c18p3">
<span class="pali m-text">Tesāhaṁ udakāhāro,</span><br />
</p>
<p id="ja540c18p4">
<span class="pali m-text">āgato migasammataṁ.</span><br />
</p>
<p id="ja540c19p1">
<span class="pali m-text">Atthi nesaṁ usāmattaṁ,</span><br />
</p>
<p id="ja540c19p2">
<span class="pali m-text">atha sāhassa jīvitaṁ;</span><br />
</p>
<p id="ja540c19p3">
<span class="pali m-text">Udakassa alābhena,</span><br />
</p>
<p id="ja540c19p4">
<span class="pali m-text">maññe andhā marissare.</span><br />
</p>
<p id="ja540c20p1">
<span class="pali m-text">Na me idaṁ tathā dukkhaṁ,</span><br />
</p>
<p id="ja540c20p2">
<span class="pali m-text">labbhā hi pumunā idaṁ;</span><br />
</p>
<p id="ja540c20p3">
<span class="pali m-text">Yañca ammaṁ na passāmi,</span><br />
</p>
<p id="ja540c20p4">
<span class="pali m-text">taṁ me dukkhataraṁ ito.</span><br />
</p>
<p id="ja540c21p1">
<span class="pali m-text">Na me idaṁ tathā dukkhaṁ,</span><br />
</p>
<p id="ja540c21p2">
<span class="pali m-text">labbhā hi pumunā idaṁ;</span><br />
</p>
<p id="ja540c21p3">
<span class="pali m-text">Yañca tātaṁ na passāmi,</span><br />
</p>
<p id="ja540c21p4">
<span class="pali m-text">taṁ me dukkhataraṁ ito.</span><br />
</p>
<p id="ja540c22p1">
<span class="pali m-text">Sā nūna kapaṇā ammā,</span><br />
</p>
<p id="ja540c22p2">
<span class="pali m-text">cirarattāya rucchati;</span><br />
</p>
<p id="ja540c22p3">
<span class="pali m-text">Aḍḍharatte va ratte vā,</span><br />
</p>
<p id="ja540c22p4">
<span class="pali m-text">nadīva avasucchati.</span><br />
</p>
<p id="ja540c23p1">
<span class="pali m-text">So nūna kapaṇo tāto,</span><br />
</p>
<p id="ja540c23p2">
<span class="pali m-text">cirarattāya rucchati;</span><br />
</p>
<p id="ja540c23p3">
<span class="pali m-text">Aḍḍharatte va ratte vā,</span><br />
</p>
<p id="ja540c23p4">
<span class="pali m-text">nadīva avasucchati.</span><br />
</p>
<p id="ja540c24p1">
<span class="pali m-text">Uṭṭhānapādacariyāya,</span><br />
</p>
<p id="ja540c24p2">
<span class="pali m-text">pādasambāhanassa ca;</span><br />
</p>
<p id="ja540c24p3">
<span class="pali m-text">Sāma tāta vilapantā,</span><br />
</p>
<p id="ja540c24p4">
<span class="pali m-text">hiṇḍissanti brahāvane.</span><br />
</p>
<p id="ja540c25p1">
<span class="pali m-text">Idampi dutiyaṁ sallaṁ,</span><br />
</p>
<p id="ja540c25p2">
<span class="pali m-text">kampeti hadayaṁ mamaṁ;</span><br />
</p>
<p id="ja540c25p3">
<span class="pali m-text">Yañca andhe na passāmi,</span><br />
</p>
<p id="ja540c25p4">
<span class="pali m-text">maññe hissāmi jīvitaṁ”.</span><br />
</p>
<p id="ja540c26p1">
<span class="pali m-text">“Mā bāḷhaṁ paridevesi,</span><br />
</p>
<p id="ja540c26p2">
<span class="pali m-text">sāma kalyāṇadassana;</span><br />
</p>
<p id="ja540c26p3">
<span class="pali m-text">Ahaṁ kammakaro hutvā,</span><br />
</p>
<p id="ja540c26p4">
<span class="pali m-text">bharissaṁ te brahāvane.</span><br />
</p>
<p id="ja540c27p1">
<span class="pali m-text">Issatthe casmi kusalo,</span><br />
</p>
<p id="ja540c27p2">
<span class="pali m-text">daḷhadhammoti vissuto;</span><br />
</p>
<p id="ja540c27p3">
<span class="pali m-text">Ahaṁ kammakaro hutvā,</span><br />
</p>
<p id="ja540c27p4">
<span class="pali m-text">bharissaṁ te brahāvane.</span><br />
</p>
<p id="ja540c28p1">
<span class="pali m-text">Migānaṁ vighāsamanvesaṁ,</span><br />
</p>
<p id="ja540c28p2">
<span class="pali m-text">Vanamūlaphalāni ca;</span><br />
</p>
<p id="ja540c28p3">
<span class="pali m-text">Ahaṁ kammakaro hutvā,</span><br />
</p>
<p id="ja540c28p4">
<span class="pali m-text">Bharissaṁ te brahāvane.</span><br />
</p>
<p id="ja540c29p1">
<span class="pali m-text">Katamaṁ taṁ vanaṁ sāma,</span><br />
</p>
<p id="ja540c29p2">
<span class="pali m-text">yattha mātāpitā tava;</span><br />
</p>
<p id="ja540c29p3">
<span class="pali m-text">Ahaṁ te tathā bharissaṁ,</span><br />
</p>
<p id="ja540c29p4">
<span class="pali m-text">yathā te abharī tuvaṁ”.</span><br />
</p>
<p id="ja540c30p1">
<span class="pali m-text">“Ayaṁ ekapadī rāja,</span><br />
</p>
<p id="ja540c30p2">
<span class="pali m-text">yoyaṁ ussīsake mama;</span><br />
</p>
<p id="ja540c30p3">
<span class="pali m-text">Ito gantvā aḍḍhakosaṁ,</span><br />
</p>
<p id="ja540c30p4">
<span class="pali m-text">tattha nesaṁ agārakaṁ;</span><br />
</p>
<p id="ja540c30p5">
<span class="pali m-text">Yattha mātāpitā mayhaṁ,</span><br />
</p>
<p id="ja540c30p6">
<span class="pali m-text">te bharassu ito gato.</span><br />
</p>
<p id="ja540c31p1">
<span class="pali m-text">Namo te kāsirājatthu,</span><br />
</p>
<p id="ja540c31p2">
<span class="pali m-text">namo te kāsivaḍḍhana;</span><br />
</p>
<p id="ja540c31p3">
<span class="pali m-text">Andhā mātāpitā mayhaṁ,</span><br />
</p>
<p id="ja540c31p4">
<span class="pali m-text">te bharassu brahāvane.</span><br />
</p>
<p id="ja540c32p1">
<span class="pali m-text">Añjaliṁ te paggaṇhāmi,</span><br />
</p>
<p id="ja540c32p2">
<span class="pali m-text">kāsirāja namatthu te;</span><br />
</p>
<p id="ja540c32p3">
<span class="pali m-text">Mātaraṁ pitaraṁ mayhaṁ,</span><br />
</p>
<p id="ja540c32p4">
<span class="pali m-text">vutto vajjāsi vandanaṁ”.</span><br />
</p>
<p id="ja540c33p1">
<span class="pali m-text">Idaṁ vatvāna so sāmo,</span><br />
</p>
<p id="ja540c33p2">
<span class="pali m-text">yuvā kalyāṇadassano;</span><br />
</p>
<p id="ja540c33p3">
<span class="pali m-text">Mucchito visavegena,</span><br />
</p>
<p id="ja540c33p4">
<span class="pali m-text">visaññī samapajjatha.</span><br />
</p>
<p id="ja540c34p1">
<span class="pali m-text">Sa rājā paridevesi,</span><br />
</p>
<p id="ja540c34p2">
<span class="pali m-text">bahuṁ kāruññasañhitaṁ;</span><br />
</p>
<p id="ja540c34p3">
<span class="pali m-text">“Ajarāmarohaṁ āsiṁ,</span><br />
</p>
<p id="ja540c34p4">
<span class="pali m-text">ajjetaṁ ñāmi no pure;</span><br />
</p>
<p id="ja540c34p5">
<span class="pali m-text">Sāmaṁ kālaṅkataṁ disvā,</span><br />
</p>
<p id="ja540c34p6">
<span class="pali m-text">natthi maccussa nāgamo.</span><br />
</p>
<p id="ja540c35p1">
<span class="pali m-text">Yassu maṁ paṭimanteti,</span><br />
</p>
<p id="ja540c35p2">
<span class="pali m-text">savisena samappito;</span><br />
</p>
<p id="ja540c35p3">
<span class="pali m-text">Svajja evaṁ gate kāle,</span><br />
</p>
<p id="ja540c35p4">
<span class="pali m-text">na kiñci mabhibhāsati.</span><br />
</p>
<p id="ja540c36p1">
<span class="pali m-text">Nirayaṁ nūna gacchāmi,</span><br />
</p>
<p id="ja540c36p2">
<span class="pali m-text">ettha me natthi saṁsayo;</span><br />
</p>
<p id="ja540c36p3">
<span class="pali m-text">Tadā hi pakataṁ pāpaṁ,</span><br />
</p>
<p id="ja540c36p4">
<span class="pali m-text">cirarattāya kibbisaṁ.</span><br />
</p>
<p id="ja540c37p1">
<span class="pali m-text">Bhavanti tassa vattāro,</span><br />
</p>
<p id="ja540c37p2">
<span class="pali m-text">gāme kibbisakārako;</span><br />
</p>
<p id="ja540c37p3">
<span class="pali m-text">Araññe nimmanussamhi,</span><br />
</p>
<p id="ja540c37p4">
<span class="pali m-text">ko maṁ vattumarahati.</span><br />
</p>
<p id="ja540c38p1">
<span class="pali m-text">Sārayanti hi kammāni,</span><br />
</p>
<p id="ja540c38p2">
<span class="pali m-text">gāme saṅgaccha māṇavā;</span><br />
</p>
<p id="ja540c38p3">
<span class="pali m-text">Araññe nimmanussamhi,</span><br />
</p>
<p id="ja540c38p4">
<span class="pali m-text">ko nu maṁ sārayissati”.</span><br />
</p>
<p id="ja540c39p1">
<span class="pali m-text">Sā devatā antarahitā,</span><br />
</p>
<p id="ja540c39p2">
<span class="pali m-text">pabbate gandhamādane;</span><br />
</p>
<p id="ja540c39p3">
<span class="pali m-text">Raññova anukampāya,</span><br />
</p>
<p id="ja540c39p4">
<span class="pali m-text">imā gāthā abhāsatha.</span><br />
</p>
<p id="ja540c40p1">
<span class="pali m-text">“Āguṁ kira mahārāja,</span><br />
</p>
<p id="ja540c40p2">
<span class="pali m-text">akari kamma dukkaṭaṁ;</span><br />
</p>
<p id="ja540c40p3">
<span class="pali m-text">Adūsakā pitāputtā,</span><br />
</p>
<p id="ja540c40p4">
<span class="pali m-text">tayo ekūsunā hatā.</span><br />
</p>
<p id="ja540c41p1">
<span class="pali m-text">Ehi taṁ anusikkhāmi,</span><br />
</p>
<p id="ja540c41p2">
<span class="pali m-text">yathā te sugatī siyā;</span><br />
</p>
<p id="ja540c41p3">
<span class="pali m-text">Dhammenandhe vane posa,</span><br />
</p>
<p id="ja540c41p4">
<span class="pali m-text">maññehaṁ sugatī tayā”.</span><br />
</p>
<p id="ja540c42p1">
<span class="pali m-text">Sa rājā paridevitvā,</span><br />
</p>
<p id="ja540c42p2">
<span class="pali m-text">bahuṁ kāruññasañhitaṁ;</span><br />
</p>
<p id="ja540c42p3">
<span class="pali m-text">Udakakumbhamādāya,</span><br />
</p>
<p id="ja540c42p4">
<span class="pali m-text">pakkāmi dakkhiṇāmukho.</span><br />
</p>
<p id="ja540c43p1">
<span class="pali m-text">“Kassa nu eso padasaddo,</span><br />
</p>
<p id="ja540c43p2">
<span class="pali m-text">manussasseva āgato;</span><br />
</p>
<p id="ja540c43p3">
<span class="pali m-text">Neso sāmassa nigghoso,</span><br />
</p>
<p id="ja540c43p4">
<span class="pali m-text">ko nu tvamasi mārisa.</span><br />
</p>
<p id="ja540c44p1">
<span class="pali m-text">Santañhi sāmo vajati,</span><br />
</p>
<p id="ja540c44p2">
<span class="pali m-text">santaṁ pādāni neyati;</span><br />
</p>
<p id="ja540c44p3">
<span class="pali m-text">Neso sāmassa nigghoso,</span><br />
</p>
<p id="ja540c44p4">
<span class="pali m-text">ko nu tvamasi mārisa”.</span><br />
</p>
<p id="ja540c45p1">
<span class="pali m-text">“Rājāhamasmi kāsīnaṁ,</span><br />
</p>
<p id="ja540c45p2">
<span class="pali m-text">pīḷiyakkhoti maṁ vidū;</span><br />
</p>
<p id="ja540c45p3">
<span class="pali m-text">Lobhā raṭṭhaṁ pahitvāna,</span><br />
</p>
<p id="ja540c45p4">
<span class="pali m-text">migamesaṁ carāmahaṁ.</span><br />
</p>
<p id="ja540c46p1">
<span class="pali m-text">Issatthe casmi kusalo,</span><br />
</p>
<p id="ja540c46p2">
<span class="pali m-text">daḷhadhammoti vissuto;</span><br />
</p>
<p id="ja540c46p3">
<span class="pali m-text">Nāgopi me na mucceyya,</span><br />
</p>
<p id="ja540c46p4">
<span class="pali m-text">āgato usupātanaṁ”.</span><br />
</p>
<p id="ja540c47p1">
<span class="pali m-text">“Svāgataṁ te mahārāja,</span><br />
</p>
<p id="ja540c47p2">
<span class="pali m-text">atho te adurāgataṁ;</span><br />
</p>
<p id="ja540c47p3">
<span class="pali m-text">Issarosi anuppatto,</span><br />
</p>
<p id="ja540c47p4">
<span class="pali m-text">yaṁ idhatthi pavedaya.</span><br />
</p>
<p id="ja540c48p1">
<span class="pali m-text">Tindukāni piyālāni,</span><br />
</p>
<p id="ja540c48p2">
<span class="pali m-text">madhuke kāsumāriyo;</span><br />
</p>
<p id="ja540c48p3">
<span class="pali m-text">Phalāni khuddakappāni,</span><br />
</p>
<p id="ja540c48p4">
<span class="pali m-text">bhuñja rāja varaṁ varaṁ.</span><br />
</p>
<p id="ja540c49p1">
<span class="pali m-text">Idampi pānīyaṁ sītaṁ,</span><br />
</p>
<p id="ja540c49p2">
<span class="pali m-text">ābhataṁ girigabbharā;</span><br />
</p>
<p id="ja540c49p3">
<span class="pali m-text">Tato piva mahārāja,</span><br />
</p>
<p id="ja540c49p4">
<span class="pali m-text">sace tvaṁ abhikaṅkhasi”.</span><br />
</p>
<p id="ja540c50p1">
<span class="pali m-text">“Nālaṁ andhā vane daṭṭhuṁ,</span><br />
</p>
<p id="ja540c50p2">
<span class="pali m-text">ko nu vo phalamāhari;</span><br />
</p>
<p id="ja540c50p3">
<span class="pali m-text">Anandhassevayaṁ sammā,</span><br />
</p>
<p id="ja540c50p4">
<span class="pali m-text">nivāpo mayha khāyati”.</span><br />
</p>
<p id="ja540c51p1">
<span class="pali m-text">“Daharo yuvā nātibrahā,</span><br />
</p>
<p id="ja540c51p2">
<span class="pali m-text">sāmo kalyāṇadassano;</span><br />
</p>
<p id="ja540c51p3">
<span class="pali m-text">Dīghassa kesā asitā,</span><br />
</p>
<p id="ja540c51p4">
<span class="pali m-text">atho sūnaggavellitā.</span><br />
</p>
<p id="ja540c52p1">
<span class="pali m-text">So have phalamāharitvā,</span><br />
</p>
<p id="ja540c52p2">
<span class="pali m-text">ito ādāya kamaṇḍaluṁ;</span><br />
</p>
<p id="ja540c52p3">
<span class="pali m-text">Nadiṁ gato udahāro,</span><br />
</p>
<p id="ja540c52p4">
<span class="pali m-text">maññe na dūramāgato”.</span><br />
</p>
<p id="ja540c53p1">
<span class="pali m-text">“Ahaṁ taṁ avadhiṁ sāmaṁ,</span><br />
</p>
<p id="ja540c53p2">
<span class="pali m-text">yo tuyhaṁ paricārako;</span><br />
</p>
<p id="ja540c53p3">
<span class="pali m-text">Yaṁ kumāraṁ pavedetha,</span><br />
</p>
<p id="ja540c53p4">
<span class="pali m-text">sāmaṁ kalyāṇadassanaṁ.</span><br />
</p>
<p id="ja540c54p1">
<span class="pali m-text">Dīghassa kesā asitā,</span><br />
</p>
<p id="ja540c54p2">
<span class="pali m-text">atho sūnaggavellitā;</span><br />
</p>
<p id="ja540c54p3">
<span class="pali m-text">Tesu lohitalittesu,</span><br />
</p>
<p id="ja540c54p4">
<span class="pali m-text">seti sāmo mayā hato”.</span><br />
</p>
<p id="ja540c55p1">
<span class="pali m-text">“Kena dukūla mantesi,</span><br />
</p>
<p id="ja540c55p2">
<span class="pali m-text">hato sāmoti vādinā;</span><br />
</p>
<p id="ja540c55p3">
<span class="pali m-text">Hato sāmoti sutvāna,</span><br />
</p>
<p id="ja540c55p4">
<span class="pali m-text">hadayaṁ me pavedhati.</span><br />
</p>
<p id="ja540c56p1">
<span class="pali m-text">Assatthasseva taruṇaṁ,</span><br />
</p>
<p id="ja540c56p2">
<span class="pali m-text">pavāḷaṁ māluteritaṁ;</span><br />
</p>
<p id="ja540c56p3">
<span class="pali m-text">Hato sāmoti sutvāna,</span><br />
</p>
<p id="ja540c56p4">
<span class="pali m-text">hadayaṁ me pavedhati”.</span><br />
</p>
<p id="ja540c57p1">
<span class="pali m-text">“Pārike kāsirājāyaṁ,</span><br />
</p>
<p id="ja540c57p2">
<span class="pali m-text">so sāmaṁ migasammate;</span><br />
</p>
<p id="ja540c57p3">
<span class="pali m-text">Kodhasā usunā vijjhi,</span><br />
</p>
<p id="ja540c57p4">
<span class="pali m-text">tassa mā pāpamicchimhā”.</span><br />
</p>
<p id="ja540c58p1">
<span class="pali m-text">“Kicchā laddho piyo putto,</span><br />
</p>
<p id="ja540c58p2">
<span class="pali m-text">yo andhe abharī vane;</span><br />
</p>
<p id="ja540c58p3">
<span class="pali m-text">Taṁ ekaputtaṁ ghātimhi,</span><br />
</p>
<p id="ja540c58p4">
<span class="pali m-text">kathaṁ cittaṁ na kopaye”.</span><br />
</p>
<p id="ja540c59p1">
<span class="pali m-text">“Kicchā laddho piyo putto,</span><br />
</p>
<p id="ja540c59p2">
<span class="pali m-text">yo andhe abharī vane;</span><br />
</p>
<p id="ja540c59p3">
<span class="pali m-text">Taṁ ekaputtaṁ ghātimhi,</span><br />
</p>
<p id="ja540c59p4">
<span class="pali m-text">akkodhaṁ āhu paṇḍitā”.</span><br />
</p>
<p id="ja540c60p1">
<span class="pali m-text">“Mā bāḷhaṁ paridevetha,</span><br />
</p>
<p id="ja540c60p2">
<span class="pali m-text">hato sāmoti vādinā;</span><br />
</p>
<p id="ja540c60p3">
<span class="pali m-text">Ahaṁ kammakaro hutvā,</span><br />
</p>
<p id="ja540c60p4">
<span class="pali m-text">bharissāmi brahāvane.</span><br />
</p>
<p id="ja540c61p1">
<span class="pali m-text">Issatthe casmi kusalo,</span><br />
</p>
<p id="ja540c61p2">
<span class="pali m-text">daḷhadhammoti vissuto;</span><br />
</p>
<p id="ja540c61p3">
<span class="pali m-text">Ahaṁ kammakaro hutvā,</span><br />
</p>
<p id="ja540c61p4">
<span class="pali m-text">bharissāmi brahāvane.</span><br />
</p>
<p id="ja540c62p1">
<span class="pali m-text">Migānaṁ vighāsamanvesaṁ,</span><br />
</p>
<p id="ja540c62p2">
<span class="pali m-text">vanamūlaphalāni ca;</span><br />
</p>
<p id="ja540c62p3">
<span class="pali m-text">Ahaṁ kammakaro hutvā,</span><br />
</p>
<p id="ja540c62p4">
<span class="pali m-text">bharissāmi brahāvane”.</span><br />
</p>
<p id="ja540c63p1">
<span class="pali m-text">“Nesa dhammo mahārāja,</span><br />
</p>
<p id="ja540c63p2">
<span class="pali m-text">netaṁ amhesu kappati;</span><br />
</p>
<p id="ja540c63p3">
<span class="pali m-text">Rājā tvamasi amhākaṁ,</span><br />
</p>
<p id="ja540c63p4">
<span class="pali m-text">pāde vandāma te mayaṁ”.</span><br />
</p>
<p id="ja540c64p1">
<span class="pali m-text">“Dhammaṁ nesādā bhaṇatha,</span><br />
</p>
<p id="ja540c64p2">
<span class="pali m-text">katā apacitī tayā;</span><br />
</p>
<p id="ja540c64p3">
<span class="pali m-text">Pitā tvamasi amhākaṁ,</span><br />
</p>
<p id="ja540c64p4">
<span class="pali m-text">mātā tvamasi pārike”.</span><br />
</p>
<p id="ja540c65p1">
<span class="pali m-text">“Namo te kāsirājatthu,</span><br />
</p>
<p id="ja540c65p2">
<span class="pali m-text">namo te kāsivaḍḍhana;</span><br />
</p>
<p id="ja540c65p3">
<span class="pali m-text">Añjaliṁ te paggaṇhāma,</span><br />
</p>
<p id="ja540c65p4">
<span class="pali m-text">yāva sāmānupāpaya.</span><br />
</p>
<p id="ja540c66p1">
<span class="pali m-text">Tassa pāde samajjantā,</span><br />
</p>
<p id="ja540c66p2">
<span class="pali m-text">mukhañca bhujadassanaṁ;</span><br />
</p>
<p id="ja540c66p3">
<span class="pali m-text">Saṁsumbhamānā attānaṁ,</span><br />
</p>
<p id="ja540c66p4">
<span class="pali m-text">kālamāgamayāmase”.</span><br />
</p>
<p id="ja540c67p1">
<span class="pali m-text">“Brahā vāḷamigākiṇṇaṁ,</span><br />
</p>
<p id="ja540c67p2">
<span class="pali m-text">ākāsantaṁva dissati;</span><br />
</p>
<p id="ja540c67p3">
<span class="pali m-text">Yattha sāmo hato seti,</span><br />
</p>
<p id="ja540c67p4">
<span class="pali m-text">candova patito chamā.</span><br />
</p>
<p id="ja540c68p1">
<span class="pali m-text">Brahā vāḷamigākiṇṇaṁ,</span><br />
</p>
<p id="ja540c68p2">
<span class="pali m-text">ākāsantaṁva dissati;</span><br />
</p>
<p id="ja540c68p3">
<span class="pali m-text">Yattha sāmo hato seti,</span><br />
</p>
<p id="ja540c68p4">
<span class="pali m-text">sūriyova patito chamā.</span><br />
</p>
<p id="ja540c69p1">
<span class="pali m-text">Brahā vāḷamigākiṇṇaṁ,</span><br />
</p>
<p id="ja540c69p2">
<span class="pali m-text">ākāsantaṁva dissati;</span><br />
</p>
<p id="ja540c69p3">
<span class="pali m-text">Yattha sāmo hato seti,</span><br />
</p>
<p id="ja540c69p4">
<span class="pali m-text">paṁsunā patikunthito.</span><br />
</p>
<p id="ja540c70p1">
<span class="pali m-text">Brahā vāḷamigākiṇṇaṁ,</span><br />
</p>
<p id="ja540c70p2">
<span class="pali m-text">ākāsantaṁva dissati;</span><br />
</p>
<p id="ja540c70p3">
<span class="pali m-text">Yattha sāmo hato seti,</span><br />
</p>
<p id="ja540c70p4">
<span class="pali m-text">idheva vasathassame”.</span><br />
</p>
<p id="ja540c71p1">
<span class="pali m-text">“Yadi tattha sahassāni,</span><br />
</p>
<p id="ja540c71p2">
<span class="pali m-text">satāni niyutāni ca;</span><br />
</p>
<p id="ja540c71p3">
<span class="pali m-text">Nevamhākaṁ bhayaṁ koci,</span><br />
</p>
<p id="ja540c71p4">
<span class="pali m-text">vane vāḷesu vijjati”.</span><br />
</p>
<p id="ja540c72p1">
<span class="pali m-text">Tato andhānamādāya,</span><br />
</p>
<p id="ja540c72p2">
<span class="pali m-text">kāsirājā brahāvane;</span><br />
</p>
<p id="ja540c72p3">
<span class="pali m-text">Hatthe gahetvā pakkāmi,</span><br />
</p>
<p id="ja540c72p4">
<span class="pali m-text">yattha sāmo hato ahu.</span><br />
</p>
<p id="ja540c73p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c73p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c73p3">
<span class="pali m-text">Apaviddhaṁ brahāraññe,</span><br />
</p>
<p id="ja540c73p4">
<span class="pali m-text">candaṁva patitaṁ chamā.</span><br />
</p>
<p id="ja540c74p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c74p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c74p3">
<span class="pali m-text">Apaviddhaṁ brahāraññe,</span><br />
</p>
<p id="ja540c74p4">
<span class="pali m-text">sūriyaṁva patitaṁ chamā.</span><br />
</p>
<p id="ja540c75p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c75p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c75p3">
<span class="pali m-text">Apaviddhaṁ brahāraññe,</span><br />
</p>
<p id="ja540c75p4">
<span class="pali m-text">kalūnaṁ paridevayuṁ.</span><br />
</p>
<p id="ja540c76p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c76p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c76p3">
<span class="pali m-text">Bāhā paggayha pakkanduṁ,</span><br />
</p>
<p id="ja540c76p4">
<span class="pali m-text">“adhammo kira bho iti.</span><br />
</p>
<p id="ja540c77p1">
<span class="pali m-text">Bāḷhaṁ kho tvaṁ pamattosi,</span><br />
</p>
<p id="ja540c77p2">
<span class="pali m-text">sāma kalyāṇadassana;</span><br />
</p>
<p id="ja540c77p3">
<span class="pali m-text">Yo ajjevaṁ gate kāle,</span><br />
</p>
<p id="ja540c77p4">
<span class="pali m-text">na kiñci mabhibhāsasi.</span><br />
</p>
<p id="ja540c78p1">
<span class="pali m-text">Bāḷhaṁ kho tvaṁ padittosi,</span><br />
</p>
<p id="ja540c78p2">
<span class="pali m-text">sāma kalyāṇadassana;</span><br />
</p>
<p id="ja540c78p3">
<span class="pali m-text">Yo ajjevaṁ gate kāle,</span><br />
</p>
<p id="ja540c78p4">
<span class="pali m-text">na kiñci mabhibhāsasi.</span><br />
</p>
<p id="ja540c79p1">
<span class="pali m-text">Bāḷhaṁ kho tvaṁ pakuddhosi,</span><br />
</p>
<p id="ja540c79p2">
<span class="pali m-text">sāma kalyāṇadassana;</span><br />
</p>
<p id="ja540c79p3">
<span class="pali m-text">Yo ajjevaṁ gate kāle,</span><br />
</p>
<p id="ja540c79p4">
<span class="pali m-text">na kiñci mabhibhāsasi.</span><br />
</p>
<p id="ja540c80p1">
<span class="pali m-text">Bāḷhaṁ kho tvaṁ pasuttosi,</span><br />
</p>
<p id="ja540c80p2">
<span class="pali m-text">sāma kalyāṇadassana;</span><br />
</p>
<p id="ja540c80p3">
<span class="pali m-text">Yo ajjevaṁ gate kāle,</span><br />
</p>
<p id="ja540c80p4">
<span class="pali m-text">na kiñci mabhibhāsasi.</span><br />
</p>
<p id="ja540c81p1">
<span class="pali m-text">Bāḷhaṁ kho tvaṁ vimanosi,</span><br />
</p>
<p id="ja540c81p2">
<span class="pali m-text">sāma kalyāṇadassana;</span><br />
</p>
<p id="ja540c81p3">
<span class="pali m-text">Yo ajjevaṁ gate kāle,</span><br />
</p>
<p id="ja540c81p4">
<span class="pali m-text">na kiñci mabhibhāsasi.</span><br />
</p>
<p id="ja540c82p1">
<span class="pali m-text">Jaṭaṁ valinaṁ paṁsugataṁ,</span><br />
</p>
<p id="ja540c82p2">
<span class="pali m-text">ko dāni saṇṭhapessati;</span><br />
</p>
<p id="ja540c82p3">
<span class="pali m-text">Sāmo ayaṁ kālaṅkato,</span><br />
</p>
<p id="ja540c82p4">
<span class="pali m-text">andhānaṁ paricārako.</span><br />
</p>
<p id="ja540c83p1">
<span class="pali m-text">Ko me sammajjamādāya,</span><br />
</p>
<p id="ja540c83p2">
<span class="pali m-text">sammajjissati assamaṁ;</span><br />
</p>
<p id="ja540c83p3">
<span class="pali m-text">Sāmo ayaṁ kālaṅkato,</span><br />
</p>
<p id="ja540c83p4">
<span class="pali m-text">andhānaṁ paricārako.</span><br />
</p>
<p id="ja540c84p1">
<span class="pali m-text">Ko dāni nhāpayissati,</span><br />
</p>
<p id="ja540c84p2">
<span class="pali m-text">sītenuṇhodakena ca;</span><br />
</p>
<p id="ja540c84p3">
<span class="pali m-text">Sāmo ayaṁ kālaṅkato,</span><br />
</p>
<p id="ja540c84p4">
<span class="pali m-text">andhānaṁ paricārako.</span><br />
</p>
<p id="ja540c85p1">
<span class="pali m-text">Ko dāni bhojayissati,</span><br />
</p>
<p id="ja540c85p2">
<span class="pali m-text">vanamūlaphalāni ca;</span><br />
</p>
<p id="ja540c85p3">
<span class="pali m-text">Sāmo ayaṁ kālaṅkato,</span><br />
</p>
<p id="ja540c85p4">
<span class="pali m-text">andhānaṁ paricārako”.</span><br />
</p>
<p id="ja540c86p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c86p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c86p3">
<span class="pali m-text">Aṭṭitā puttasokena,</span><br />
</p>
<p id="ja540c86p4">
<span class="pali m-text">mātā saccaṁ abhāsatha.</span><br />
</p>
<p id="ja540c87p1">
<span class="pali m-text">“Yena saccenayaṁ sāmo,</span><br />
</p>
<p id="ja540c87p2">
<span class="pali m-text">dhammacārī pure ahu;</span><br />
</p>
<p id="ja540c87p3">
<span class="pali m-text">Etena saccavajjena,</span><br />
</p>
<p id="ja540c87p4">
<span class="pali m-text">visaṁ sāmassa haññatu.</span><br />
</p>
<p id="ja540c88p1">
<span class="pali m-text">Yena saccenayaṁ sāmo,</span><br />
</p>
<p id="ja540c88p2">
<span class="pali m-text">brahmacārī pure ahu;</span><br />
</p>
<p id="ja540c88p3">
<span class="pali m-text">Etena saccavajjena,</span><br />
</p>
<p id="ja540c88p4">
<span class="pali m-text">visaṁ sāmassa haññatu.</span><br />
</p>
<p id="ja540c89p1">
<span class="pali m-text">Yena saccenayaṁ sāmo,</span><br />
</p>
<p id="ja540c89p2">
<span class="pali m-text">saccavādī pure ahu;</span><br />
</p>
<p id="ja540c89p3">
<span class="pali m-text">Etena saccavajjena,</span><br />
</p>
<p id="ja540c89p4">
<span class="pali m-text">visaṁ sāmassa haññatu.</span><br />
</p>
<p id="ja540c90p1">
<span class="pali m-text">Yena saccenayaṁ sāmo,</span><br />
</p>
<p id="ja540c90p2">
<span class="pali m-text">mātāpettibharo ahu;</span><br />
</p>
<p id="ja540c90p3">
<span class="pali m-text">Etena saccavajjena,</span><br />
</p>
<p id="ja540c90p4">
<span class="pali m-text">visaṁ sāmassa haññatu.</span><br />
</p>
<p id="ja540c91p1">
<span class="pali m-text">Yena saccenayaṁ sāmo,</span><br />
</p>
<p id="ja540c91p2">
<span class="pali m-text">kule jeṭṭhāpacāyiko;</span><br />
</p>
<p id="ja540c91p3">
<span class="pali m-text">Etena saccavajjena,</span><br />
</p>
<p id="ja540c91p4">
<span class="pali m-text">visaṁ sāmassa haññatu.</span><br />
</p>
<p id="ja540c92p1">
<span class="pali m-text">Yena saccenayaṁ sāmo,</span><br />
</p>
<p id="ja540c92p2">
<span class="pali m-text">pāṇā piyataro mama;</span><br />
</p>
<p id="ja540c92p3">
<span class="pali m-text">Etena saccavajjena,</span><br />
</p>
<p id="ja540c92p4">
<span class="pali m-text">visaṁ sāmassa haññatu.</span><br />
</p>
<p id="ja540c93p1">
<span class="pali m-text">Yaṁ kiñcitthi kataṁ puññaṁ,</span><br />
</p>
<p id="ja540c93p2">
<span class="pali m-text">Mayhañceva pitucca te;</span><br />
</p>
<p id="ja540c93p3">
<span class="pali m-text">Sabbena tena kusalena,</span><br />
</p>
<p id="ja540c93p4">
<span class="pali m-text">Visaṁ sāmassa haññatu”.</span><br />
</p>
<p id="ja540c94p1">
<span class="pali m-text">Disvāna patitaṁ sāmaṁ,</span><br />
</p>
<p id="ja540c94p2">
<span class="pali m-text">puttakaṁ paṁsukunthitaṁ;</span><br />
</p>
<p id="ja540c94p3">
<span class="pali m-text">Aṭṭito puttasokena,</span><br />
</p>
<p id="ja540c94p4">
<span class="pali m-text">pitā saccaṁ abhāsatha.</span><br />
</p>
<p id="ja540c95p1">
<span class="pali m-text">“Yena saccenayaṁ sāmo,</span><br />
</p>
<p id="ja540c95p2">
<span class="pali m-text">dhammacārī pure ahu;</span><br />
</p>
<p id="ja540c95p3">
<span class="pali m-text">Etena saccavajjena,</span><br />
</p>
<p id="ja540c95p4">
<span class="pali m-text">visaṁ sāmassa haññatu.</span><br />
</p>
<p id="ja540c96p1">
<span class="pali m-text">Yena saccenayaṁ sāmo,</span><br />
</p>
<p id="ja540c96p2">
<span class="pali m-text">brahmacārī pure ahu;</span><br />
</p>
<p id="ja540c96p3">
<span class="pali m-text">Etena saccavajjena,</span><br />
</p>
<p id="ja540c96p4">
<span class="pali m-text">visaṁ sāmassa haññatu.</span><br />
</p>
<p id="ja540c97p1">
<span class="pali m-text">Yena saccenayaṁ sāmo,</span><br />
</p>
<p id="ja540c97p2">
<span class="pali m-text">saccavādī pure ahu;</span><br />
</p>
<p id="ja540c97p3">
<span class="pali m-text">Etena saccavajjena,</span><br />
</p>
<p id="ja540c97p4">
<span class="pali m-text">visaṁ sāmassa haññatu.</span><br />
</p>
<p id="ja540c98p1">
<span class="pali m-text">Yena saccenayaṁ sāmo,</span><br />
</p>
<p id="ja540c98p2">
<span class="pali m-text">mātāpettibharo ahu;</span><br />
</p>
<p id="ja540c98p3">
<span class="pali m-text">Etena saccavajjena,</span><br />
</p>
<p id="ja540c98p4">
<span class="pali m-text">visaṁ sāmassa haññatu.</span><br />
</p>
<p id="ja540c99p1">
<span class="pali m-text">Yena saccenayaṁ sāmo,</span><br />
</p>
<p id="ja540c99p2">
<span class="pali m-text">kule jeṭṭhāpacāyiko;</span><br />
</p>
<p id="ja540c99p3">
<span class="pali m-text">Etena saccavajjena,</span><br />
</p>
<p id="ja540c99p4">
<span class="pali m-text">visaṁ sāmassa haññatu.</span><br />
</p>
<p id="ja540c100p1">
<span class="pali m-text">Yena saccenayaṁ sāmo,</span><br />
</p>
<p id="ja540c100p2">
<span class="pali m-text">pāṇā piyataro mama;</span><br />
</p>
<p id="ja540c100p3">
<span class="pali m-text">Etena saccavajjena,</span><br />
</p>
<p id="ja540c100p4">
<span class="pali m-text">visaṁ sāmassa haññatu.</span><br />
</p>
<p id="ja540c101p1">
<span class="pali m-text">Yaṁ kiñcitthi kataṁ puññaṁ,</span><br />
</p>
<p id="ja540c101p2">
<span class="pali m-text">Mayhañceva mātucca te;</span><br />
</p>
<p id="ja540c101p3">
<span class="pali m-text">Sabbena tena kusalena,</span><br />
</p>
<p id="ja540c101p4">
<span class="pali m-text">Visaṁ sāmassa haññatu.</span><br />
</p>
<p id="ja540c102p1">
<span class="pali m-text">Sā devatā antarahitā,</span><br />
</p>
<p id="ja540c102p2">
<span class="pali m-text">pabbate gandhamādane;</span><br />
</p>
<p id="ja540c102p3">
<span class="pali m-text">Sāmassa anukampāya,</span><br />
</p>
<p id="ja540c102p4">
<span class="pali m-text">imaṁ saccaṁ abhāsatha.</span><br />
</p>
<p id="ja540c103p1">
<span class="pali m-text">Pabbatyāhaṁ gandhamādane,</span><br />
</p>
<p id="ja540c103p2">
<span class="pali m-text">cirarattanivāsinī;</span><br />
</p>
<p id="ja540c103p3">
<span class="pali m-text">Na me piyataro koci,</span><br />
</p>
<p id="ja540c103p4">
<span class="pali m-text">añño sāmena vijjati;</span><br />
</p>
<p id="ja540c103p5">
<span class="pali m-text">Etena saccavajjena,</span><br />
</p>
<p id="ja540c103p6">
<span class="pali m-text">visaṁ sāmassa haññatu.</span><br />
</p>
<p id="ja540c104p1">
<span class="pali m-text">Sabbe vanā gandhamayā,</span><br />
</p>
<p id="ja540c104p2">
<span class="pali m-text">pabbate gandhamādane;</span><br />
</p>
<p id="ja540c104p3">
<span class="pali m-text">Etena saccavajjena,</span><br />
</p>
<p id="ja540c104p4">
<span class="pali m-text">visaṁ sāmassa haññatu”.</span><br />
</p>
<p id="ja540c105p1">
<span class="pali m-text">Tesaṁ lālappamānānaṁ,</span><br />
</p>
<p id="ja540c105p2">
<span class="pali m-text">bahuṁ kāruññasañhitaṁ;</span><br />
</p>
<p id="ja540c105p3">
<span class="pali m-text">Khippaṁ sāmo samuṭṭhāsi,</span><br />
</p>
<p id="ja540c105p4">
<span class="pali m-text">yuvā kalyāṇadassano.</span><br />
</p>
<p id="ja540c106p1">
<span class="pali m-text">“Sāmohamasmi bhaddaṁ vo,</span><br />
</p>
<p id="ja540c106p2">
<span class="pali m-text">Sotthināmhi samuṭṭhito;</span><br />
</p>
<p id="ja540c106p3">
<span class="pali m-text">Mā bāḷhaṁ paridevetha,</span><br />
</p>
<p id="ja540c106p4">
<span class="pali m-text">Mañjunābhivadetha maṁ”.</span><br />
</p>
<p id="ja540c107p1">
<span class="pali m-text">“Svāgataṁ te mahārāja,</span><br />
</p>
<p id="ja540c107p2">
<span class="pali m-text">atho te adurāgataṁ;</span><br />
</p>
<p id="ja540c107p3">
<span class="pali m-text">Issarosi anuppatto,</span><br />
</p>
<p id="ja540c107p4">
<span class="pali m-text">yaṁ idhatthi pavedaya.</span><br />
</p>
<p id="ja540c108p1">
<span class="pali m-text">Tindukāni piyālāni,</span><br />
</p>
<p id="ja540c108p2">
<span class="pali m-text">madhuke kāsumāriyo;</span><br />
</p>
<p id="ja540c108p3">
<span class="pali m-text">Phalāni khuddakappāni,</span><br />
</p>
<p id="ja540c108p4">
<span class="pali m-text">bhuñja rāja varaṁ varaṁ.</span><br />
</p>
<p id="ja540c109p1">
<span class="pali m-text">Atthi me pānīyaṁ sītaṁ,</span><br />
</p>
<p id="ja540c109p2">
<span class="pali m-text">ābhataṁ girigabbharā;</span><br />
</p>
<p id="ja540c109p3">
<span class="pali m-text">Tato piva mahārāja,</span><br />
</p>
<p id="ja540c109p4">
<span class="pali m-text">sace tvaṁ abhikaṅkhasi”.</span><br />
</p>
<p id="ja540c110p1">
<span class="pali m-text">“Sammuyhāmi pamuyhāmi,</span><br />
</p>
<p id="ja540c110p2">
<span class="pali m-text">sabbā muyhanti me disā;</span><br />
</p>
<p id="ja540c110p3">
<span class="pali m-text">Petaṁ taṁ sāma maddakkhiṁ,</span><br />
</p>
<p id="ja540c110p4">
<span class="pali m-text">ko nu tvaṁ sāma jīvasi”.</span><br />
</p>
<p id="ja540c111p1">
<span class="pali m-text">“Api jīvaṁ mahārāja,</span><br />
</p>
<p id="ja540c111p2">
<span class="pali m-text">purisaṁ gāḷhavedanaṁ;</span><br />
</p>
<p id="ja540c111p3">
<span class="pali m-text">Upanītamanasaṅkappaṁ,</span><br />
</p>
<p id="ja540c111p4">
<span class="pali m-text">jīvantaṁ maññate mataṁ.</span><br />
</p>
<p id="ja540c112p1">
<span class="pali m-text">Api jīvaṁ mahārāja,</span><br />
</p>
<p id="ja540c112p2">
<span class="pali m-text">purisaṁ gāḷhavedanaṁ;</span><br />
</p>
<p id="ja540c112p3">
<span class="pali m-text">Taṁ nirodhagataṁ santaṁ,</span><br />
</p>
<p id="ja540c112p4">
<span class="pali m-text">jīvantaṁ maññate mataṁ.</span><br />
</p>
<p id="ja540c113p1">
<span class="pali m-text">Yo mātaraṁ pitaraṁ vā,</span><br />
</p>
<p id="ja540c113p2">
<span class="pali m-text">macco dhammena posati;</span><br />
</p>
<p id="ja540c113p3">
<span class="pali m-text">Devāpi naṁ tikicchanti,</span><br />
</p>
<p id="ja540c113p4">
<span class="pali m-text">mātāpettibharaṁ naraṁ.</span><br />
</p>
<p id="ja540c114p1">
<span class="pali m-text">Yo mātaraṁ pitaraṁ vā,</span><br />
</p>
<p id="ja540c114p2">
<span class="pali m-text">macco dhammena posati;</span><br />
</p>
<p id="ja540c114p3">
<span class="pali m-text">Idheva naṁ pasaṁsanti,</span><br />
</p>
<p id="ja540c114p4">
<span class="pali m-text">pecca sagge pamodati”.</span><br />
</p>
<p id="ja540c115p1">
<span class="pali m-text">“Esa bhiyyo pamuyhāmi,</span><br />
</p>
<p id="ja540c115p2">
<span class="pali m-text">Sabbā muyhanti me disā;</span><br />
</p>
<p id="ja540c115p3">
<span class="pali m-text">Saraṇaṁ taṁ sāma gacchāmi,</span><br />
</p>
<p id="ja540c115p4">
<span class="pali m-text">Tvañca me saraṇaṁ bhava”.</span><br />
</p>
<p id="ja540c116p1">
<span class="pali m-text">“Dhammaṁ cara mahārāja,</span><br />
</p>
<p id="ja540c116p2">
<span class="pali m-text">mātāpitūsu khattiya;</span><br />
</p>
<p id="ja540c116p3">
<span class="pali m-text">Idha dhammaṁ caritvāna,</span><br />
</p>
<p id="ja540c116p4">
<span class="pali m-text">rāja saggaṁ gamissasi.</span><br />
</p>
<p id="ja540c117p1">
<span class="pali m-text">Dhammaṁ cara mahārāja,</span><br />
</p>
<p id="ja540c117p2">
<span class="pali m-text">puttadāresu khattiya;</span><br />
</p>
<p id="ja540c117p3">
<span class="pali m-text">Idha dhammaṁ caritvāna,</span><br />
</p>
<p id="ja540c117p4">
<span class="pali m-text">rāja saggaṁ gamissasi.</span><br />
</p>
<p id="ja540c118p1">
<span class="pali m-text">Dhammaṁ cara mahārāja,</span><br />
</p>
<p id="ja540c118p2">
<span class="pali m-text">mittāmaccesu khattiya;</span><br />
</p>
<p id="ja540c118p3">
<span class="pali m-text">Idha dhammaṁ caritvāna,</span><br />
</p>
<p id="ja540c118p4">
<span class="pali m-text">rāja saggaṁ gamissasi.</span><br />
</p>
<p id="ja540c119p1">
<span class="pali m-text">Dhammaṁ cara mahārāja,</span><br />
</p>
<p id="ja540c119p2">
<span class="pali m-text">vāhanesu balesu ca;</span><br />
</p>
<p id="ja540c119p3">
<span class="pali m-text">Idha dhammaṁ caritvāna,</span><br />
</p>
<p id="ja540c119p4">
<span class="pali m-text">rāja saggaṁ gamissasi.</span><br />
</p>
<p id="ja540c120p1">
<span class="pali m-text">Dhammaṁ cara mahārāja,</span><br />
</p>
<p id="ja540c120p2">
<span class="pali m-text">gāmesu nigamesu ca;</span><br />
</p>
<p id="ja540c120p3">
<span class="pali m-text">Idha dhammaṁ caritvāna,</span><br />
</p>
<p id="ja540c120p4">
<span class="pali m-text">rāja saggaṁ gamissasi.</span><br />
</p>
<p id="ja540c121p1">
<span class="pali m-text">Dhammaṁ cara mahārāja,</span><br />
</p>
<p id="ja540c121p2">
<span class="pali m-text">raṭṭhesu janapadesu ca;</span><br />
</p>
<p id="ja540c121p3">
<span class="pali m-text">Idha dhammaṁ caritvāna,</span><br />
</p>
<p id="ja540c121p4">
<span class="pali m-text">rāja saggaṁ gamissasi.</span><br />
</p>
<p id="ja540c122p1">
<span class="pali m-text">Dhammaṁ cara mahārāja,</span><br />
</p>
<p id="ja540c122p2">
<span class="pali m-text">samaṇabrāhmaṇesu ca;</span><br />
</p>
<p id="ja540c122p3">
<span class="pali m-text">Idha dhammaṁ caritvāna,</span><br />
</p>
<p id="ja540c122p4">
<span class="pali m-text">rāja saggaṁ gamissasi.</span><br />
</p>
<p id="ja540c123p1">
<span class="pali m-text">Dhammaṁ cara mahārāja,</span><br />
</p>
<p id="ja540c123p2">
<span class="pali m-text">migapakkhīsu khattiya;</span><br />
</p>
<p id="ja540c123p3">
<span class="pali m-text">Idha dhammaṁ caritvāna,</span><br />
</p>
<p id="ja540c123p4">
<span class="pali m-text">rāja saggaṁ gamissasi.</span><br />
</p>
<p id="ja540c124p1">
<span class="pali m-text">Dhammaṁ cara mahārāja,</span><br />
</p>
<p id="ja540c124p2">
<span class="pali m-text">dhammo ciṇṇo sukhāvaho;</span><br />
</p>
<p id="ja540c124p3">
<span class="pali m-text">Idha dhammaṁ caritvāna,</span><br />
</p>
<p id="ja540c124p4">
<span class="pali m-text">rāja saggaṁ gamissasi.</span><br />
</p>
<p id="ja540c125p1">
<span class="pali m-text">Dhammaṁ cara mahārāja,</span><br />
</p>
<p id="ja540c125p2">
<span class="pali m-text">saindā devā sabrahmakā;</span><br />
</p>
<p id="ja540c125p3">
<span class="pali m-text">Suciṇṇena divaṁ pattā,</span><br />
</p>
<p id="ja540c125p4">
<span class="pali m-text">mā dhammaṁ rāja pāmado”ti.</span><br />
</p>
<p id="ja540c126p1">
<span class="pali m-text">Suvaṇṇasāmajātakaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0539.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0541.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>