<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0332.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0331.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0333.html">Next</a></div>
</div>
<p id="tha-ap332c0p2">
<span class="pali m-text">Umāpupphiyavagga</span><br />
</p>
<section id="saparivarachattadayakattheraapadana">
<span id="tha-ap332c0p3"></span><h2><span class="pali m-text">10. Saparivārachattadāyakattheraapadāna</span></h2>
<p id="tha-ap332c1p1">
<span class="pali m-text">“Padumuttaro lokavidū,</span><br />
</p>
<p id="tha-ap332c1p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap332c1p3">
<span class="pali m-text">Ākāse jalavuṭṭhīva,</span><br />
</p>
<p id="tha-ap332c1p4">
<span class="pali m-text">vassate dhammavuṭṭhiyā.</span><br />
</p>
<p id="tha-ap332c2p1">
<span class="pali m-text">Tamaddasāsiṁ sambuddhaṁ,</span><br />
</p>
<p id="tha-ap332c2p2">
<span class="pali m-text">desentaṁ amataṁ padaṁ;</span><br />
</p>
<p id="tha-ap332c2p3">
<span class="pali m-text">Sakaṁ cittaṁ pasādetvā,</span><br />
</p>
<p id="tha-ap332c2p4">
<span class="pali m-text">agamāsiṁ sakaṁ gharaṁ.</span><br />
</p>
<p id="tha-ap332c3p1">
<span class="pali m-text">Chattaṁ alaṅkataṁ gayha,</span><br />
</p>
<p id="tha-ap332c3p2">
<span class="pali m-text">upagacchiṁ naruttamaṁ;</span><br />
</p>
<p id="tha-ap332c3p3">
<span class="pali m-text">Haṭṭho haṭṭhena cittena,</span><br />
</p>
<p id="tha-ap332c3p4">
<span class="pali m-text">ākāse ukkhipiṁ ahaṁ.</span><br />
</p>
<p id="tha-ap332c4p1">
<span class="pali m-text">Susaṅgahitayānaṁva,</span><br />
</p>
<p id="tha-ap332c4p2">
<span class="pali m-text">dantova sāvakuttamo;</span><br />
</p>
<p id="tha-ap332c4p3">
<span class="pali m-text">Upagantvāna sambuddhaṁ,</span><br />
</p>
<p id="tha-ap332c4p4">
<span class="pali m-text">matthake sampatiṭṭhahi.</span><br />
</p>
<p id="tha-ap332c5p1">
<span class="pali m-text">Anukampako kāruṇiko,</span><br />
</p>
<p id="tha-ap332c5p2">
<span class="pali m-text">buddho lokagganāyako;</span><br />
</p>
<p id="tha-ap332c5p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap332c5p4">
<span class="pali m-text">imā gāthā abhāsatha.</span><br />
</p>
<p id="tha-ap332c6p1">
<span class="pali m-text">‘Yena chattamidaṁ dinnaṁ,</span><br />
</p>
<p id="tha-ap332c6p2">
<span class="pali m-text">alaṅkataṁ manoramaṁ;</span><br />
</p>
<p id="tha-ap332c6p3">
<span class="pali m-text">Tena cittappasādena,</span><br />
</p>
<p id="tha-ap332c6p4">
<span class="pali m-text">duggatiṁ so na gacchati.</span><br />
</p>
<p id="tha-ap332c7p1">
<span class="pali m-text">Sattakkhattuñca devesu,</span><br />
</p>
<p id="tha-ap332c7p2">
<span class="pali m-text">devarajjaṁ karissati;</span><br />
</p>
<p id="tha-ap332c7p3">
<span class="pali m-text">Bāttiṁsakkhattuñca rājā,</span><br />
</p>
<p id="tha-ap332c7p4">
<span class="pali m-text">cakkavattī bhavissati.</span><br />
</p>
<p id="tha-ap332c8p1">
<span class="pali m-text">Kappasatasahassamhi,</span><br />
</p>
<p id="tha-ap332c8p2">
<span class="pali m-text">okkākakulasambhavo;</span><br />
</p>
<p id="tha-ap332c8p3">
<span class="pali m-text">Gotamo nāma gottena,</span><br />
</p>
<p id="tha-ap332c8p4">
<span class="pali m-text">satthā loke bhavissati.</span><br />
</p>
<p id="tha-ap332c9p1">
<span class="pali m-text">Tassa dhammesu dāyādo,</span><br />
</p>
<p id="tha-ap332c9p2">
<span class="pali m-text">oraso dhammanimmito;</span><br />
</p>
<p id="tha-ap332c9p3">
<span class="pali m-text">Sabbāsave pariññāya,</span><br />
</p>
<p id="tha-ap332c9p4">
<span class="pali m-text">nibbāyissatināsavo’.</span><br />
</p>
<p id="tha-ap332c10p1">
<span class="pali m-text">Buddhassa giramaññāya,</span><br />
</p>
<p id="tha-ap332c10p2">
<span class="pali m-text">vācāsabhimudīritaṁ;</span><br />
</p>
<p id="tha-ap332c10p3">
<span class="pali m-text">Pasannacitto sumano,</span><br />
</p>
<p id="tha-ap332c10p4">
<span class="pali m-text">bhiyyo hāsaṁ janesahaṁ.</span><br />
</p>
<p id="tha-ap332c11p1">
<span class="pali m-text">Jahitvā mānusaṁ yoniṁ,</span><br />
</p>
<p id="tha-ap332c11p2">
<span class="pali m-text">Dibbaṁ yoniṁ samajjhagaṁ;</span><br />
</p>
<p id="tha-ap332c11p3">
<span class="pali m-text">Vimānamuttamaṁ mayhaṁ,</span><br />
</p>
<p id="tha-ap332c11p4">
<span class="pali m-text">Abbhuggataṁ manoramaṁ.</span><br />
</p>
<p id="tha-ap332c12p1">
<span class="pali m-text">Vimānā nikkhamantassa,</span><br />
</p>
<p id="tha-ap332c12p2">
<span class="pali m-text">setacchattaṁ dharīyati;</span><br />
</p>
<p id="tha-ap332c12p3">
<span class="pali m-text">Tadā saññaṁ paṭilabhiṁ,</span><br />
</p>
<p id="tha-ap332c12p4">
<span class="pali m-text">pubbakammassidaṁ phalaṁ.</span><br />
</p>
<p id="tha-ap332c13p1">
<span class="pali m-text">Devalokā cavitvāna,</span><br />
</p>
<p id="tha-ap332c13p2">
<span class="pali m-text">manussattañca āgamiṁ;</span><br />
</p>
<p id="tha-ap332c13p3">
<span class="pali m-text">Chattiṁsakkhattuṁ cakkavattī,</span><br />
</p>
<p id="tha-ap332c13p4">
<span class="pali m-text">sattakappasatamhito.</span><br />
</p>
<p id="tha-ap332c14p1">
<span class="pali m-text">Tamhā kāyā cavitvāna,</span><br />
</p>
<p id="tha-ap332c14p2">
<span class="pali m-text">āgacchiṁ tidasaṁ puraṁ;</span><br />
</p>
<p id="tha-ap332c14p3">
<span class="pali m-text">Saṁsaritvānupubbena,</span><br />
</p>
<p id="tha-ap332c14p4">
<span class="pali m-text">mānusaṁ punarāgamiṁ.</span><br />
</p>
<p id="tha-ap332c15p1">
<span class="pali m-text">Okkantaṁ mātukucchiṁ maṁ,</span><br />
</p>
<p id="tha-ap332c15p2">
<span class="pali m-text">setacchattaṁ adhārayuṁ;</span><br />
</p>
<p id="tha-ap332c15p3">
<span class="pali m-text">Jātiyā sattavassohaṁ,</span><br />
</p>
<p id="tha-ap332c15p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap332c16p1">
<span class="pali m-text">Sunando nāma nāmena,</span><br />
</p>
<p id="tha-ap332c16p2">
<span class="pali m-text">brāhmaṇo mantapāragū;</span><br />
</p>
<p id="tha-ap332c16p3">
<span class="pali m-text">Phalikaṁ chattamādāya,</span><br />
</p>
<p id="tha-ap332c16p4">
<span class="pali m-text">sāvakaggassa so tadā.</span><br />
</p>
<p id="tha-ap332c17p1">
<span class="pali m-text">Anumodi mahāvīro,</span><br />
</p>
<p id="tha-ap332c17p2">
<span class="pali m-text">sāriputto mahākathī;</span><br />
</p>
<p id="tha-ap332c17p3">
<span class="pali m-text">Sutvānumodanaṁ tassa,</span><br />
</p>
<p id="tha-ap332c17p4">
<span class="pali m-text">pubbakammamanussariṁ.</span><br />
</p>
<p id="tha-ap332c18p1">
<span class="pali m-text">Añjaliṁ paggahetvāna,</span><br />
</p>
<p id="tha-ap332c18p2">
<span class="pali m-text">sakaṁ cittaṁ pasādayiṁ;</span><br />
</p>
<p id="tha-ap332c18p3">
<span class="pali m-text">Saritvā purimaṁ kammaṁ,</span><br />
</p>
<p id="tha-ap332c18p4">
<span class="pali m-text">arahattamapāpuṇiṁ.</span><br />
</p>
<p id="tha-ap332c19p1">
<span class="pali m-text">Uṭṭhāya āsanā tamhā,</span><br />
</p>
<p id="tha-ap332c19p2">
<span class="pali m-text">sire katvāna añjaliṁ;</span><br />
</p>
<p id="tha-ap332c19p3">
<span class="pali m-text">Sambuddhaṁ abhivādetvā,</span><br />
</p>
<p id="tha-ap332c19p4">
<span class="pali m-text">imaṁ vācaṁ udīrayiṁ.</span><br />
</p>
<p id="tha-ap332c20p1">
<span class="pali m-text">Satasahassito kappe,</span><br />
</p>
<p id="tha-ap332c20p2">
<span class="pali m-text">buddho loke anuttaro;</span><br />
</p>
<p id="tha-ap332c20p3">
<span class="pali m-text">Padumuttaro lokavidū,</span><br />
</p>
<p id="tha-ap332c20p4">
<span class="pali m-text">āhutīnaṁ paṭiggaho.</span><br />
</p>
<p id="tha-ap332c21p1">
<span class="pali m-text">Tassa chattaṁ mayā dinnaṁ,</span><br />
</p>
<p id="tha-ap332c21p2">
<span class="pali m-text">vicittaṁ samalaṅkataṁ;</span><br />
</p>
<p id="tha-ap332c21p3">
<span class="pali m-text">Ubho hatthehi paggaṇhi,</span><br />
</p>
<p id="tha-ap332c21p4">
<span class="pali m-text">sayambhū aggapuggalo.</span><br />
</p>
<p id="tha-ap332c22p1">
<span class="pali m-text">Aho buddhā aho dhammā,</span><br />
</p>
<p id="tha-ap332c22p2">
<span class="pali m-text">aho no satthusampadā;</span><br />
</p>
<p id="tha-ap332c22p3">
<span class="pali m-text">Ekacchattassa dānena,</span><br />
</p>
<p id="tha-ap332c22p4">
<span class="pali m-text">duggatiṁ nupapajjahaṁ.</span><br />
</p>
<p id="tha-ap332c23p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap332c23p2">
<span class="pali m-text">bhavā sabbe samūhatā;</span><br />
</p>
<p id="tha-ap332c23p3">
<span class="pali m-text">Sabbāsave pariññāya,</span><br />
</p>
<p id="tha-ap332c23p4">
<span class="pali m-text">viharāmi anāsavo.</span><br />
</p>
<p id="tha-ap332c24p1">
<span class="pali m-text">Paṭisambhidā catasso,</span><br />
</p>
<p id="tha-ap332c24p2">
<span class="pali m-text">…pe…</span><br />
</p>
<p id="tha-ap332c24p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap332c25p1">
<span class="pali m-text">Itthaṁ sudaṁ āyasmā saparivārachattadāyako thero imā gāthāyo abhāsitthāti.</span><br />
</p>
<p id="tha-ap332c26p1">
<span class="pali m-text">Saparivārachattadāyakattherassāpadānaṁ dasamaṁ.</span><br />
</p>
<p id="tha-ap332c27p1">
<span class="pali m-text">Umāpupphiyavaggo tettiṁsatimo.</span><br />
</p>
<p id="tha-ap332c28p1">
<span class="pali m-text">Tassuddānaṁ</span><br />
</p>
<p id="tha-ap332c29p1">
<span class="pali m-text">Umāpupphañca pulinaṁ,</span><br />
</p>
<p id="tha-ap332c29p2">
<span class="pali m-text">hāso yañño nimittako;</span><br />
</p>
<p id="tha-ap332c29p3">
<span class="pali m-text">Saṁsāvako nigguṇḍī ca,</span><br />
</p>
<p id="tha-ap332c29p4">
<span class="pali m-text">sumanaṁ pupphachattako;</span><br />
</p>
<p id="tha-ap332c29p5">
<span class="pali m-text">Saparivārachatto ca,</span><br />
</p>
<p id="tha-ap332c29p6">
<span class="pali m-text">gāthā sattasatuttarāti.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0331.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0333.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>