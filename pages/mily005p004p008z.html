<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mily005p004p008z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="/pages/mily005p004p008z.html" />
  <meta property="og:description" content="Meṇḍakapañha Sabbaññutañāṇavagga 8. Amarādevīpañha “Bhante nāgasena, bhāsitampetaṁ bhagavatā— ‘Sace labhetha khaṇaṁ vā raho vā, Nimantakaṁ vāpi labhetha tādisaṁ; Sabbāva itthī kayiruṁ nu pāpaṁ, Aññaṁ aladdhā pīṭhasappinā saddhin’ti. Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṁ sāmikaṁ karitvā …" />
  <meta name="twitter:description" content="Meṇḍakapañha Sabbaññutañāṇavagga 8. Amarādevīpañha “Bhante nāgasena, bhāsitampetaṁ bhagavatā— ‘Sace labhetha khaṇaṁ vā raho vā, Nimantakaṁ vāpi labhetha tādisaṁ; Sabbāva itthī kayiruṁ nu pāpaṁ, Aññaṁ aladdhā pīṭhasappinā saddhin’ti. Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṁ sāmikaṁ karitvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="sabbannutananavagga">
<h3><a href="#sabbannutananavagga">Sabbaññutañāṇavagga</a></h3>
<section id="amaradevipanha">
<h4><a href="#amaradevipanha">8. Amarādevīpañha</a></h4>
<p id="mil5p4p8c1p1">
<span class="pali m-text">“Bhante nāgasena, bhāsitampetaṁ bhagavatā—</span><br />
</p>
<p id="mil5p4p8c2p1">
<span class="pali m-text">‘Sace labhetha khaṇaṁ vā raho vā,</span><br />
</p>
<p id="mil5p4p8c2p2">
<span class="pali m-text">Nimantakaṁ vāpi labhetha tādisaṁ;</span><br />
</p>
<p id="mil5p4p8c2p3">
<span class="pali m-text">Sabbāva itthī kayiruṁ nu pāpaṁ,</span><br />
</p>
<p id="mil5p4p8c2p4">
<span class="pali m-text">Aññaṁ aladdhā pīṭhasappinā saddhin’ti.</span><br />
</p>
<p id="mil5p4p8c3p1">
<span class="pali m-text">Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṁ sāmikaṁ karitvā sahassena nimantīyamānā pāpaṁ nākāsī’ti.</span><br />
</p>
<p id="mil5p4p8c3p2">
<span class="pali m-text">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p4p8c3p3">
<span class="pali m-text">‘sace …pe…</span><br />
</p>
<p id="mil5p4p8c3p4">
<span class="pali m-text">saddhin’ti tena hi ‘mahosadhassa bhariyā …pe…</span><br />
</p>
<p id="mil5p4p8c3p5">
<span class="pali m-text">nākāsī’ti yaṁ vacanaṁ, taṁ micchā.</span><br />
</p>
<p id="mil5p4p8c3p6">
<span class="pali m-text">Yadi mahosadhassa bhariyā …pe…</span><br />
</p>
<p id="mil5p4p8c3p7">
<span class="pali m-text">nākāsi, tena hi ‘sace …pe…</span><br />
</p>
<p id="mil5p4p8c3p8">
<span class="pali m-text">saddhin’ti tampi vacanaṁ micchā.</span><br />
</p>
<p id="mil5p4p8c3p9">
<span class="pali m-text">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p4p8c4p1">
<span class="pali m-text">“Bhāsitampetaṁ, mahārāja, bhagavatā—</span><br />
</p>
<p id="mil5p4p8c4p2">
<span class="pali m-text">‘sace …pe…</span><br />
</p>
<p id="mil5p4p8c4p3">
<span class="pali m-text">saddhin’ti.</span><br />
</p>
<p id="mil5p4p8c4p4">
<span class="pali m-text">Kathīyati ca ‘mahosadhassa bhariyā …pe…</span><br />
</p>
<p id="mil5p4p8c4p5">
<span class="pali m-text">nākāsī’ti.</span><br />
</p>
<p id="mil5p4p8c4p6">
<span class="pali m-text">Kareyya sā, mahārāja, itthī sahassaṁ labhamānā tādisena purisena saddhiṁ pāpakammaṁ, na sā kareyya sace khaṇaṁ vā raho vā nimantakaṁ vāpi tādisaṁ labheyya, vicinantī sā, mahārāja, amarā itthī na addasa khaṇaṁ vā raho vā nimantakaṁ vāpi tādisaṁ.</span><br />
</p>
<p id="mil5p4p8c5p1">
<span class="pali m-text">Idha loke garahabhayā khaṇaṁ na passi, paraloke nirayabhayā khaṇaṁ na passi, kaṭukavipākaṁ pāpanti khaṇaṁ na passi, piyaṁ amuñcitukāmā khaṇaṁ na passi, sāmikassa garukatāya khaṇaṁ na passi, dhammaṁ apacāyantī khaṇaṁ na passi, anariyaṁ garahantī khaṇaṁ na passi, kiriyaṁ abhinditukāmā khaṇaṁ na passi.</span><br />
</p>
<p id="mil5p4p8c5p2">
<span class="pali m-text">Evarūpehi bahūhi kāraṇehi khaṇaṁ na passi.</span><br />
</p>
<p id="mil5p4p8c6p1">
<span class="pali m-text">Rahopi sā loke vicinitvā apassantī pāpaṁ nākāsi.</span><br />
</p>
<p id="mil5p4p8c6p2">
<span class="pali m-text">Sace sā manussehi raho labheyya, atha amanussehi raho na labheyya.</span><br />
</p>
<p id="mil5p4p8c6p3">
<span class="pali m-text">Sace amanussehi raho labheyya, atha paracittavidūhi pabbajitehi raho na labheyya.</span><br />
</p>
<p id="mil5p4p8c6p4">
<span class="pali m-text">Sace paracittavidūhi pabbajitehi raho labheyya, atha paracittavidūnīhi devatāhi raho na labheyya.</span><br />
</p>
<p id="mil5p4p8c6p5">
<span class="pali m-text">Sace paracittavidūnīhi devatāhi raho labheyya, attanāva pāpehi raho na labheyya.</span><br />
</p>
<p id="mil5p4p8c6p6">
<span class="pali m-text">Sace attanāva pāpehi raho labheyya, atha adhammena raho na labheyya.</span><br />
</p>
<p id="mil5p4p8c6p7">
<span class="pali m-text">Evarūpehi bahuvidhehi kāraṇehi raho alabhitvā pāpaṁ nākāsi.</span><br />
</p>
<p id="mil5p4p8c7p1">
<span class="pali m-text">Nimantakampi sā loke vicinitvā tādisaṁ alabhantī pāpaṁ nākāsi.</span><br />
</p>
<p id="mil5p4p8c7p2">
<span class="pali m-text">Mahosadho, mahārāja, paṇḍito aṭṭhavīsatiyā aṅgehi samannāgato.</span><br />
</p>
<p id="mil5p4p8c7p3">
<span class="pali m-text">Katamehi aṭṭhavīsatiyā aṅgehi samannāgato?</span><br />
</p>
<p id="mil5p4p8c7p4">
<span class="pali m-text">Mahosadho, mahārāja, sūro hirimā ottappī sapakkho mittasampanno khamo sīlavā saccavādī soceyyasampanno akkodhano anatimānī anusūyako vīriyavā āyūhako saṅgāhako saṁvibhāgī sakhilo nivātavutti saṇho asaṭho amāyāvī atibuddhisampanno kittimā vijjāsampanno hitesī upanissitānaṁ patthito sabbajanassa dhanavā yasavā.</span><br />
</p>
<p id="mil5p4p8c7p5">
<span class="pali m-text">Mahosadho, mahārāja, paṇḍito imehi aṭṭhavīsatiyā aṅgehi samannāgato.</span><br />
</p>
<p id="mil5p4p8c7p6">
<span class="pali m-text">Sā aññaṁ tādisaṁ nimantakaṁ alabhitvā pāpaṁ nākāsī”ti.</span><br />
</p>
<p id="mil5p4p8c7p7">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p4p8c8p1">
<span class="pali m-text">Amarādevīpañho aṭṭhamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>