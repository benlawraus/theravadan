<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ney004z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://theravadan.org/pages/ney004z.html" />
  <meta property="og:description" content="Paṭiniddesavāra Vibhaṅga 1 Desanāhāravibhaṅga Tattha katamo desanāhāro? “Assādādīnavatā”ti gāthā ayaṁ desanāhāro. Kiṁ desayati? Assādaṁ ādīnavaṁ nissaraṇaṁ phalaṁ upāyaṁ āṇattiṁ. “Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti. Tattha katamo assādo? “Kāmaṁ kāmayamānassa, tassa ceta …" />
  <meta name="twitter:description" content="Paṭiniddesavāra Vibhaṅga 1 Desanāhāravibhaṅga Tattha katamo desanāhāro? “Assādādīnavatā”ti gāthā ayaṁ desanāhāro. Kiṁ desayati? Assādaṁ ādīnavaṁ nissaraṇaṁ phalaṁ upāyaṁ āṇattiṁ. “Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti. Tattha katamo assādo? “Kāmaṁ kāmayamānassa, tassa ceta …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-1">
<h3><a href="#vibhanga-1">Vibhaṅga 1</a></h3>
<p id="ne4c0p4">
<span class="m-text m-primary">Desanāhāravibhaṅga</span><br />
</p>
<p id="ne4c1p1">
<span class="m-text m-primary">Tattha katamo desanāhāro?</span><br />
</p>
<p id="ne4c1p2">
<span class="m-text m-primary">“Assādādīnavatā”ti gāthā ayaṁ desanāhāro.</span><br />
</p>
<p id="ne4c1p3">
<span class="m-text m-primary">Kiṁ desayati?</span><br />
</p>
<p id="ne4c1p4">
<span class="m-text m-primary">Assādaṁ ādīnavaṁ nissaraṇaṁ phalaṁ upāyaṁ āṇattiṁ.</span><br />
</p>
<p id="ne4c1p5">
<span class="m-text m-primary">“Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti.</span><br />
</p>
<p id="ne4c2p1">
<span class="m-text m-primary">Tattha katamo assādo?</span><br />
</p>
<p id="ne4c3p1">
<span class="m-text m-primary">“Kāmaṁ kāmayamānassa,</span><br />
</p>
<p id="ne4c3p2">
<span class="m-text m-primary">tassa cetaṁ samijjhati;</span><br />
</p>
<p id="ne4c3p3">
<span class="m-text m-primary">Addhā pītimano hoti,</span><br />
</p>
<p id="ne4c3p4">
<span class="m-text m-primary">laddhā macco yadicchatī”ti.</span><br />
</p>
<p id="ne4c3p5">
<span class="m-text m-primary">Ayaṁ assādo.</span><br />
</p>
<p id="ne4c4p1">
<span class="m-text m-primary">Tattha katamo ādīnavo?</span><br />
</p>
<p id="ne4c5p1">
<span class="m-text m-primary">“Tassa ce kāmayānassa,</span><br />
</p>
<p id="ne4c5p2">
<span class="m-text m-primary">chandajātassa jantuno;</span><br />
</p>
<p id="ne4c5p3">
<span class="m-text m-primary">Te kāmā parihāyanti,</span><br />
</p>
<p id="ne4c5p4">
<span class="m-text m-primary">sallaviddhova ruppatī”ti.</span><br />
</p>
<p id="ne4c5p5">
<span class="m-text m-primary">Ayaṁ ādīnavo.</span><br />
</p>
<p id="ne4c6p1">
<span class="m-text m-primary">Tattha katamaṁ nissaraṇaṁ?</span><br />
</p>
<p id="ne4c7p1">
<span class="m-text m-primary">“Yo kāme parivajjeti,</span><br />
</p>
<p id="ne4c7p2">
<span class="m-text m-primary">sappasseva padā siro;</span><br />
</p>
<p id="ne4c7p3">
<span class="m-text m-primary">Somaṁ visattikaṁ loke,</span><br />
</p>
<p id="ne4c7p4">
<span class="m-text m-primary">sato samativattatī”ti.</span><br />
</p>
<p id="ne4c7p5">
<span class="m-text m-primary">Idaṁ nissaraṇaṁ.</span><br />
</p>
<p id="ne4c8p1">
<span class="m-text m-primary">Tattha katamo assādo?</span><br />
</p>
<p id="ne4c9p1">
<span class="m-text m-primary">“Khettaṁ vatthuṁ hiraññaṁ vā,</span><br />
</p>
<p id="ne4c9p2">
<span class="m-text m-primary">gavāssaṁ dāsaporisaṁ;</span><br />
</p>
<p id="ne4c9p3">
<span class="m-text m-primary">Thiyo bandhū puthū kāme,</span><br />
</p>
<p id="ne4c9p4">
<span class="m-text m-primary">yo naro anugijjhatī”ti.</span><br />
</p>
<p id="ne4c9p5">
<span class="m-text m-primary">Ayaṁ assādo.</span><br />
</p>
<p id="ne4c10p1">
<span class="m-text m-primary">Tattha katamo ādīnavo?</span><br />
</p>
<p id="ne4c11p1">
<span class="m-text m-primary">“Abalā naṁ balīyanti,</span><br />
</p>
<p id="ne4c11p2">
<span class="m-text m-primary">maddantenaṁ parissayā;</span><br />
</p>
<p id="ne4c11p3">
<span class="m-text m-primary">Tato naṁ dukkhamanveti,</span><br />
</p>
<p id="ne4c11p4">
<span class="m-text m-primary">nāvaṁ bhinnamivodakan”ti.</span><br />
</p>
<p id="ne4c11p5">
<span class="m-text m-primary">Ayaṁ ādīnavo.</span><br />
</p>
<p id="ne4c12p1">
<span class="m-text m-primary">Tattha katamaṁ nissaraṇaṁ?</span><br />
</p>
<p id="ne4c13p1">
<span class="m-text m-primary">“Tasmā jantu sadā sato,</span><br />
</p>
<p id="ne4c13p2">
<span class="m-text m-primary">kāmāni parivajjaye;</span><br />
</p>
<p id="ne4c13p3">
<span class="m-text m-primary">Te pahāya tare oghaṁ,</span><br />
</p>
<p id="ne4c13p4">
<span class="m-text m-primary">nāvaṁ sitvāva pāragū”ti.</span><br />
</p>
<p id="ne4c13p5">
<span class="m-text m-primary">Idaṁ nissaraṇaṁ.</span><br />
</p>
<p id="ne4c14p1">
<span class="m-text m-primary">Tattha katamaṁ phalaṁ?</span><br />
</p>
<p id="ne4c15p1">
<span class="m-text m-primary">“Dhammo have rakkhati dhammacāriṁ,</span><br />
</p>
<p id="ne4c15p2">
<span class="m-text m-primary">Chattaṁ mahantaṁ yatha vassakāle;</span><br />
</p>
<p id="ne4c15p3">
<span class="m-text m-primary">Esānisaṁso dhamme suciṇṇe,</span><br />
</p>
<p id="ne4c15p4">
<span class="m-text m-primary">Na duggatiṁ gacchati dhammacārī”ti.</span><br />
</p>
<p id="ne4c15p5">
<span class="m-text m-primary">Idaṁ phalaṁ.</span><br />
</p>
<p id="ne4c16p1">
<span class="m-text m-primary">Tattha katamo upāyo?</span><br />
</p>
<p id="ne4c17p1">
<span class="m-text m-primary">“Sabbe saṅkhārā aniccāti,</span><br />
</p>
<p id="ne4c17p2">
<span class="m-text m-primary">…pe…</span><br />
</p>
<p id="ne4c18p1">
<span class="m-text m-primary">“Sabbe saṅkhārā dukkhāti,</span><br />
</p>
<p id="ne4c18p2">
<span class="m-text m-primary">…pe…</span><br />
</p>
<p id="ne4c19p1">
<span class="m-text m-primary">“Sabbe dhammā anattāti,</span><br />
</p>
<p id="ne4c19p2">
<span class="m-text m-primary">yadā paññāya passati;</span><br />
</p>
<p id="ne4c19p3">
<span class="m-text m-primary">Atha nibbindati dukkhe,</span><br />
</p>
<p id="ne4c19p4">
<span class="m-text m-primary">esa maggo visuddhiyā”ti.</span><br />
</p>
<p id="ne4c19p5">
<span class="m-text m-primary">Ayaṁ upāyo.</span><br />
</p>
<p id="ne4c20p1">
<span class="m-text m-primary">Tattha katamā āṇatti?</span><br />
</p>
<p id="ne4c21p1">
<span class="m-text m-primary">“Cakkhumā visamānīva,</span><br />
</p>
<p id="ne4c21p2">
<span class="m-text m-primary">vijjamāne parakkame;</span><br />
</p>
<p id="ne4c21p3">
<span class="m-text m-primary">Paṇḍito jīvalokasmiṁ,</span><br />
</p>
<p id="ne4c21p4">
<span class="m-text m-primary">pāpāni parivajjaye”ti.</span><br />
</p>
<p id="ne4c21p5">
<span class="m-text m-primary">Ayaṁ āṇatti.</span><br />
</p>
<p id="ne4c22p1">
<span class="m-text m-primary">Tattha katamaṁ phalaṁ?</span><br />
</p>
<p id="ne4c23p1">
<span class="m-text m-primary">“‘Suññato lokaṁ avekkhassu,</span><br />
</p>
<p id="ne4c23p2">
<span class="m-text m-primary">Mogharājā’ti āṇatti;</span><br />
</p>
<p id="ne4c23p3">
<span class="m-text m-primary">‘Sadā sato’ti upāyo,</span><br />
</p>
<p id="ne4c23p4">
<span class="m-text m-primary">‘Attānudiṭṭhiṁ ūhacca;</span><br />
</p>
<p id="ne4c23p5">
<span class="m-text m-primary">Evaṁ maccutaro siyā’”.</span><br />
</p>
<p id="ne4c23p6">
<span class="m-text m-primary">Idaṁ phalaṁ.</span><br />
</p>
<p id="ne4c24p1">
<span class="m-text m-primary">Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.</span><br />
</p>
<p id="ne4c25p1">
<span class="m-text m-primary">Tattha catasso paṭipadā, cattāro puggalā.</span><br />
</p>
<p id="ne4c25p2">
<span class="m-text m-primary">Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi.</span><br />
</p>
<p id="ne4c25p3">
<span class="m-text m-primary">Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi.</span><br />
</p>
<p id="ne4c25p4">
<span class="m-text m-primary">Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi.</span><br />
</p>
<p id="ne4c25p5">
<span class="m-text m-primary">Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.</span><br />
</p>
<p id="ne4c26p1">
<span class="m-text m-primary">Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā.</span><br />
</p>
<p id="ne4c26p2">
<span class="m-text m-primary">Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.</span><br />
</p>
<p id="ne4c27p1">
<span class="m-text m-primary">Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.</span><br />
</p>
<p id="ne4c28p1">
<span class="m-text m-primary">Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati.</span><br />
</p>
<p id="ne4c28p2">
<span class="m-text m-primary">Tattha yā vīmaṁsā ussāhanā tulanā upaparikkhā, ayaṁ sutamayī paññā.</span><br />
</p>
<p id="ne4c28p3">
<span class="m-text m-primary">Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā.</span><br />
</p>
<p id="ne4c28p4">
<span class="m-text m-primary">Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā.</span><br />
</p>
<p id="ne4c29p1">
<span class="m-text m-primary">Paratoghosā sutamayī paññā.</span><br />
</p>
<p id="ne4c29p2">
<span class="m-text m-primary">Paccattasamuṭṭhitā yoniso manasikārā cintāmayī paññā.</span><br />
</p>
<p id="ne4c29p3">
<span class="m-text m-primary">Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā.</span><br />
</p>
<p id="ne4c29p4">
<span class="m-text m-primary">Yassa imā dve paññā atthi sutamayī cintāmayī ca, ayaṁ ugghaṭitaññū.</span><br />
</p>
<p id="ne4c29p5">
<span class="m-text m-primary">Yassa sutamayī paññā atthi, cintāmayī natthi, ayaṁ vipañcitaññū.</span><br />
</p>
<p id="ne4c29p6">
<span class="m-text m-primary">Yassa neva sutamayī paññā atthi na cintāmayī, ayaṁ neyyo.</span><br />
</p>
<p id="ne4c30p1">
<span class="m-text m-primary">Sāyaṁ dhammadesanā kiṁ desayati?</span><br />
</p>
<p id="ne4c30p2">
<span class="m-text m-primary">Cattāri saccāni dukkhaṁ samudayaṁ nirodhaṁ maggaṁ.</span><br />
</p>
<p id="ne4c30p3">
<span class="m-text m-primary">Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo.</span><br />
</p>
<p id="ne4c30p4">
<span class="m-text m-primary">Imāni cattāri saccāni.</span><br />
</p>
<p id="ne4c30p5">
<span class="m-text m-primary">Idaṁ dhammacakkaṁ.</span><br />
</p>
<p id="ne4c31p1">
<span class="m-text m-primary">Yathāha bhagavā—</span><br />
</p>
<p id="ne4c31p2">
<span class="m-text m-primary">“idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ.</span><br />
</p>
<p id="ne4c32p1">
<span class="m-text m-primary">Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</span><br />
</p>
<p id="ne4c32p2">
<span class="m-text m-primary">Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ.</span><br />
</p>
<p id="ne4c33p1">
<span class="m-text m-primary">“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ …pe…</span><br />
</p>
<p id="ne4c33p2">
<span class="m-text m-primary">“ayaṁ dukkhanirodho”ti me, bhikkhave …pe…</span><br />
</p>
<p id="ne4c33p3">
<span class="m-text m-primary">“ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ.</span><br />
</p>
<p id="ne4c34p1">
<span class="m-text m-primary">Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</span><br />
</p>
<p id="ne4c34p2">
<span class="m-text m-primary">Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ.</span><br />
</p>
<p id="ne4c35p1">
<span class="m-text m-primary">Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti.</span><br />
</p>
<p id="ne4c35p2">
<span class="m-text m-primary">Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti.</span><br />
</p>
<p id="ne4c35p3">
<span class="m-text m-primary">Tattha ugghaṭanā ādi, vipañcanā majjhe, vitthāraṇā pariyosānaṁ.</span><br />
</p>
<p id="ne4c35p4">
<span class="m-text m-primary">Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti.</span><br />
</p>
<p id="ne4c35p5">
<span class="m-text m-primary">Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti.</span><br />
</p>
<p id="ne4c35p6">
<span class="m-text m-primary">Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti.</span><br />
</p>
<p id="ne4c36p1">
<span class="m-text m-primary">Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho.</span><br />
</p>
<p id="ne4c36p2">
<span class="m-text m-primary">Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ.</span><br />
</p>
<p id="ne4c36p3">
<span class="m-text m-primary">Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti.</span><br />
</p>
<p id="ne4c37p1">
<span class="m-text m-primary">**Kevalan**ti lokuttaraṁ, na missaṁ lokiyehi dhammehi.</span><br />
</p>
<p id="ne4c37p2">
<span class="m-text m-primary">**Paripuṇṇan**ti paripūraṁ anūnaṁ anatirekaṁ.</span><br />
</p>
<p id="ne4c37p3">
<span class="m-text m-primary">**Parisuddhan**ti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati.</span><br />
</p>
<p id="ne4c37p4">
<span class="m-text m-primary">Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti.</span><br />
</p>
<p id="ne4c38p1">
<span class="m-text m-primary">Kesaṁ ayaṁ dhammadesanā, yogīnaṁ.</span><br />
</p>
<p id="ne4c38p2">
<span class="m-text m-primary">Tenāha āyasmā mahākaccāyano—</span><br />
</p>
<p id="ne4c39p1">
<span class="m-text m-primary">“Assādādīnavatā,</span><br />
</p>
<p id="ne4c39p2">
<span class="m-text m-primary">Nissaraṇampi ca phalaṁ upāyo ca;</span><br />
</p>
<p id="ne4c39p3">
<span class="m-text m-primary">Āṇattī ca bhagavato,</span><br />
</p>
<p id="ne4c39p4">
<span class="m-text m-primary">Yogīnaṁ desanāhāro”ti.</span><br />
</p>
<p id="ne4c39p5">
<span class="m-text m-primary">Niyutto desanāhāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>