<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy004z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy004z.html" />
  <meta property="og:description" content="Buddhavagga 4. Mahāmoggallānattheraapadāna “Anomadassī bhagavā, lokajeṭṭho narāsabho; Vihāsi himavantamhi, devasaṅghapurakkhato. Varuṇo nāma nāmena, nāgarājā ahaṁ tadā; Kāmarūpī vikubbāmi, mahodadhinivāsahaṁ. Saṅgaṇiyaṁ gaṇaṁ hitvā, tūriyaṁ paṭṭhapesahaṁ; Sambuddhaṁ parivāretvā, vādesuṁ accharā tadā. Vajjamānesu tūresu, devā tūrāni vajjayuṁ; Ubhinnaṁ saddaṁ sutvāna, buddhopi sampabujjhatha. Nimantetvāna sambuddhaṁ, sakaṁ bhavanupāgami …" />
  <meta name="twitter:description" content="Buddhavagga 4. Mahāmoggallānattheraapadāna “Anomadassī bhagavā, lokajeṭṭho narāsabho; Vihāsi himavantamhi, devasaṅghapurakkhato. Varuṇo nāma nāmena, nāgarājā ahaṁ tadā; Kāmarūpī vikubbāmi, mahodadhinivāsahaṁ. Saṅgaṇiyaṁ gaṇaṁ hitvā, tūriyaṁ paṭṭhapesahaṁ; Sambuddhaṁ parivāretvā, vādesuṁ accharā tadā. Vajjamānesu tūresu, devā tūrāni vajjayuṁ; Ubhinnaṁ saddaṁ sutvāna, buddhopi sampabujjhatha. Nimantetvāna sambuddhaṁ, sakaṁ bhavanupāgami …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="buddhavagga">
<h2><a href="#buddhavagga">Buddhavagga</a></h2>
<section id="mahamoggallanattheraapadana">
<h3><a href="#mahamoggallanattheraapadana">4. Mahāmoggallānattheraapadāna</a></h3>
<p id="tha-ap4c1p1">
<span class="m-text m-primary">“Anomadassī bhagavā,</span><br />
</p>
<p id="tha-ap4c1p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap4c1p3">
<span class="m-text m-primary">Vihāsi himavantamhi,</span><br />
</p>
<p id="tha-ap4c1p4">
<span class="m-text m-primary">devasaṅghapurakkhato.</span><br />
</p>
<p id="tha-ap4c2p1">
<span class="m-text m-primary">Varuṇo nāma nāmena,</span><br />
</p>
<p id="tha-ap4c2p2">
<span class="m-text m-primary">nāgarājā ahaṁ tadā;</span><br />
</p>
<p id="tha-ap4c2p3">
<span class="m-text m-primary">Kāmarūpī vikubbāmi,</span><br />
</p>
<p id="tha-ap4c2p4">
<span class="m-text m-primary">mahodadhinivāsahaṁ.</span><br />
</p>
<p id="tha-ap4c3p1">
<span class="m-text m-primary">Saṅgaṇiyaṁ gaṇaṁ hitvā,</span><br />
</p>
<p id="tha-ap4c3p2">
<span class="m-text m-primary">tūriyaṁ paṭṭhapesahaṁ;</span><br />
</p>
<p id="tha-ap4c3p3">
<span class="m-text m-primary">Sambuddhaṁ parivāretvā,</span><br />
</p>
<p id="tha-ap4c3p4">
<span class="m-text m-primary">vādesuṁ accharā tadā.</span><br />
</p>
<p id="tha-ap4c4p1">
<span class="m-text m-primary">Vajjamānesu tūresu,</span><br />
</p>
<p id="tha-ap4c4p2">
<span class="m-text m-primary">devā tūrāni vajjayuṁ;</span><br />
</p>
<p id="tha-ap4c4p3">
<span class="m-text m-primary">Ubhinnaṁ saddaṁ sutvāna,</span><br />
</p>
<p id="tha-ap4c4p4">
<span class="m-text m-primary">buddhopi sampabujjhatha.</span><br />
</p>
<p id="tha-ap4c5p1">
<span class="m-text m-primary">Nimantetvāna sambuddhaṁ,</span><br />
</p>
<p id="tha-ap4c5p2">
<span class="m-text m-primary">sakaṁ bhavanupāgamiṁ;</span><br />
</p>
<p id="tha-ap4c5p3">
<span class="m-text m-primary">Āsanaṁ paññapetvāna,</span><br />
</p>
<p id="tha-ap4c5p4">
<span class="m-text m-primary">kālamārocayiṁ ahaṁ.</span><br />
</p>
<p id="tha-ap4c6p1">
<span class="m-text m-primary">Khīṇāsavasahassehi,</span><br />
</p>
<p id="tha-ap4c6p2">
<span class="m-text m-primary">parivuto lokanāyako;</span><br />
</p>
<p id="tha-ap4c6p3">
<span class="m-text m-primary">Obhāsento disā sabbā,</span><br />
</p>
<p id="tha-ap4c6p4">
<span class="m-text m-primary">bhavanaṁ me upāgami.</span><br />
</p>
<p id="tha-ap4c7p1">
<span class="m-text m-primary">Upaviṭṭhaṁ mahāvīraṁ,</span><br />
</p>
<p id="tha-ap4c7p2">
<span class="m-text m-primary">Devadevaṁ narāsabhaṁ;</span><br />
</p>
<p id="tha-ap4c7p3">
<span class="m-text m-primary">Sabhikkhusaṅghaṁ tappesiṁ,</span><br />
</p>
<p id="tha-ap4c7p4">
<span class="m-text m-primary">Annapānenahaṁ tadā.</span><br />
</p>
<p id="tha-ap4c8p1">
<span class="m-text m-primary">Anumodi mahāvīro,</span><br />
</p>
<p id="tha-ap4c8p2">
<span class="m-text m-primary">sayambhū aggapuggalo;</span><br />
</p>
<p id="tha-ap4c8p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap4c8p4">
<span class="m-text m-primary">imā gāthā abhāsatha.</span><br />
</p>
<p id="tha-ap4c9p1">
<span class="m-text m-primary">Yo so saṅghaṁ apūjesi,</span><br />
</p>
<p id="tha-ap4c9p2">
<span class="m-text m-primary">buddhañca lokanāyakaṁ;</span><br />
</p>
<p id="tha-ap4c9p3">
<span class="m-text m-primary">Tena cittappasādena,</span><br />
</p>
<p id="tha-ap4c9p4">
<span class="m-text m-primary">devalokaṁ gamissati.</span><br />
</p>
<p id="tha-ap4c10p1">
<span class="m-text m-primary">Sattasattatikkhattuñca,</span><br />
</p>
<p id="tha-ap4c10p2">
<span class="m-text m-primary">devarajjaṁ karissati;</span><br />
</p>
<p id="tha-ap4c10p3">
<span class="m-text m-primary">Pathabyā rajjaṁ aṭṭhasataṁ,</span><br />
</p>
<p id="tha-ap4c10p4">
<span class="m-text m-primary">vasudhaṁ āvasissati.</span><br />
</p>
<p id="tha-ap4c11p1">
<span class="m-text m-primary">Pañcapaññāsakkhattuñca,</span><br />
</p>
<p id="tha-ap4c11p2">
<span class="m-text m-primary">cakkavattī bhavissati;</span><br />
</p>
<p id="tha-ap4c11p3">
<span class="m-text m-primary">Bhogā asaṅkhiyā tassa,</span><br />
</p>
<p id="tha-ap4c11p4">
<span class="m-text m-primary">uppajjissanti tāvade.</span><br />
</p>
<p id="tha-ap4c12p1">
<span class="m-text m-primary">Aparimeyye ito kappe,</span><br />
</p>
<p id="tha-ap4c12p2">
<span class="m-text m-primary">okkākakulasambhavo;</span><br />
</p>
<p id="tha-ap4c12p3">
<span class="m-text m-primary">Gotamo nāma gottena,</span><br />
</p>
<p id="tha-ap4c12p4">
<span class="m-text m-primary">satthā loke bhavissati.</span><br />
</p>
<p id="tha-ap4c13p1">
<span class="m-text m-primary">Nirayā so cavitvāna,</span><br />
</p>
<p id="tha-ap4c13p2">
<span class="m-text m-primary">manussataṁ gamissati;</span><br />
</p>
<p id="tha-ap4c13p3">
<span class="m-text m-primary">Kolito nāma nāmena,</span><br />
</p>
<p id="tha-ap4c13p4">
<span class="m-text m-primary">brahmabandhu bhavissati.</span><br />
</p>
<p id="tha-ap4c14p1">
<span class="m-text m-primary">So pacchā pabbajitvāna,</span><br />
</p>
<p id="tha-ap4c14p2">
<span class="m-text m-primary">kusalamūlena codito;</span><br />
</p>
<p id="tha-ap4c14p3">
<span class="m-text m-primary">Gotamassa bhagavato,</span><br />
</p>
<p id="tha-ap4c14p4">
<span class="m-text m-primary">dutiyo hessati sāvako.</span><br />
</p>
<p id="tha-ap4c15p1">
<span class="m-text m-primary">Āraddhavīriyo pahitatto,</span><br />
</p>
<p id="tha-ap4c15p2">
<span class="m-text m-primary">Iddhiyā pāramiṁ gato;</span><br />
</p>
<p id="tha-ap4c15p3">
<span class="m-text m-primary">Sabbāsave pariññāya,</span><br />
</p>
<p id="tha-ap4c15p4">
<span class="m-text m-primary">Nibbāyissatināsavo.</span><br />
</p>
<p id="tha-ap4c16p1">
<span class="m-text m-primary">Pāpamittopanissāya,</span><br />
</p>
<p id="tha-ap4c16p2">
<span class="m-text m-primary">kāmarāgavasaṁ gato;</span><br />
</p>
<p id="tha-ap4c16p3">
<span class="m-text m-primary">Mātaraṁ pitarañcāpi,</span><br />
</p>
<p id="tha-ap4c16p4">
<span class="m-text m-primary">ghātayiṁ duṭṭhamānaso.</span><br />
</p>
<p id="tha-ap4c17p1">
<span class="m-text m-primary">Yaṁ yaṁ yonupapajjāmi,</span><br />
</p>
<p id="tha-ap4c17p2">
<span class="m-text m-primary">nirayaṁ atha mānusaṁ;</span><br />
</p>
<p id="tha-ap4c17p3">
<span class="m-text m-primary">Pāpakammasamaṅgitā,</span><br />
</p>
<p id="tha-ap4c17p4">
<span class="m-text m-primary">bhinnasīso marāmahaṁ.</span><br />
</p>
<p id="tha-ap4c18p1">
<span class="m-text m-primary">Idaṁ pacchimakaṁ mayhaṁ,</span><br />
</p>
<p id="tha-ap4c18p2">
<span class="m-text m-primary">carimo vattate bhavo;</span><br />
</p>
<p id="tha-ap4c18p3">
<span class="m-text m-primary">Idhāpi ediso mayhaṁ,</span><br />
</p>
<p id="tha-ap4c18p4">
<span class="m-text m-primary">maraṇakāle bhavissati.</span><br />
</p>
<p id="tha-ap4c19p1">
<span class="m-text m-primary">Pavivekamanuyutto,</span><br />
</p>
<p id="tha-ap4c19p2">
<span class="m-text m-primary">samādhibhāvanārato;</span><br />
</p>
<p id="tha-ap4c19p3">
<span class="m-text m-primary">Sabbāsave pariññāya,</span><br />
</p>
<p id="tha-ap4c19p4">
<span class="m-text m-primary">viharāmi anāsavo.</span><br />
</p>
<p id="tha-ap4c20p1">
<span class="m-text m-primary">Dharaṇimpi sugambhīraṁ,</span><br />
</p>
<p id="tha-ap4c20p2">
<span class="m-text m-primary">bahalaṁ duppadhaṁsiyaṁ;</span><br />
</p>
<p id="tha-ap4c20p3">
<span class="m-text m-primary">Vāmaṅguṭṭhena khobheyyaṁ,</span><br />
</p>
<p id="tha-ap4c20p4">
<span class="m-text m-primary">iddhiyā pāramiṁ gato.</span><br />
</p>
<p id="tha-ap4c21p1">
<span class="m-text m-primary">Asmimānaṁ na passāmi,</span><br />
</p>
<p id="tha-ap4c21p2">
<span class="m-text m-primary">māno mayhaṁ na vijjati;</span><br />
</p>
<p id="tha-ap4c21p3">
<span class="m-text m-primary">Sāmaṇere upādāya,</span><br />
</p>
<p id="tha-ap4c21p4">
<span class="m-text m-primary">garucittaṁ karomahaṁ.</span><br />
</p>
<p id="tha-ap4c22p1">
<span class="m-text m-primary">Aparimeyye ito kappe,</span><br />
</p>
<p id="tha-ap4c22p2">
<span class="m-text m-primary">yaṁ kammamabhinīhariṁ;</span><br />
</p>
<p id="tha-ap4c22p3">
<span class="m-text m-primary">Tāhaṁ bhūmimanuppatto,</span><br />
</p>
<p id="tha-ap4c22p4">
<span class="m-text m-primary">pattomhi āsavakkhayaṁ.</span><br />
</p>
<p id="tha-ap4c23p1">
<span class="m-text m-primary">Paṭisambhidā catasso,</span><br />
</p>
<p id="tha-ap4c23p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap4c23p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap4c23p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap4c24p1">
<span class="m-text m-primary">Itthaṁ sudaṁ āyasmā mahāmoggallāno thero imā gāthāyo abhāsitthāti.</span><br />
</p>
<p id="tha-ap4c25p1">
<span class="m-text m-primary">Mahāmoggallānattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>