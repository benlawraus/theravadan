<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0iqz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0iqz.html" />
  <meta property="og:description" content="Dasakanipāta Catudvāravagga 3. Catuposathiyajātaka “Yo kopaneyye na karoti kopaṁ, Na kujjhati sappuriso kadāci; Kuddhopi so nāvikaroti kopaṁ, Taṁ ve naraṁ samaṇamāhu loke”. “Ūnūdaro yo sahate jighacchaṁ, Danto tapassī mitapānabhojano; Āhārahetu na karoti pāpaṁ, Taṁ ve naraṁ samaṇamāhu loke”. “Khiḍḍaṁ ratiṁ vippajahitvāna sabbaṁ, Na cālikaṁ bhāsasi kiñci loke …" />
  <meta name="twitter:description" content="Dasakanipāta Catudvāravagga 3. Catuposathiyajātaka “Yo kopaneyye na karoti kopaṁ, Na kujjhati sappuriso kadāci; Kuddhopi so nāvikaroti kopaṁ, Taṁ ve naraṁ samaṇamāhu loke”. “Ūnūdaro yo sahate jighacchaṁ, Danto tapassī mitapānabhojano; Āhārahetu na karoti pāpaṁ, Taṁ ve naraṁ samaṇamāhu loke”. “Khiḍḍaṁ ratiṁ vippajahitvāna sabbaṁ, Na cālikaṁ bhāsasi kiñci loke …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="dasakanipata">
<h2><a href="#dasakanipata">Dasakanipāta</a></h2>
<section id="catudvaravagga">
<h3><a href="#catudvaravagga">Catudvāravagga</a></h3>
<section id="catuposathiyajataka">
<h4><a href="#catuposathiyajataka">3. Catuposathiyajātaka</a></h4>
<p id="ja441c1p1">
<span class="m-text m-primary">“Yo kopaneyye na karoti kopaṁ,</span><br />
</p>
<p id="ja441c1p2">
<span class="m-text m-primary">Na kujjhati sappuriso kadāci;</span><br />
</p>
<p id="ja441c1p3">
<span class="m-text m-primary">Kuddhopi so nāvikaroti kopaṁ,</span><br />
</p>
<p id="ja441c1p4">
<span class="m-text m-primary">Taṁ ve naraṁ samaṇamāhu loke”.</span><br />
</p>
<p id="ja441c2p1">
<span class="m-text m-primary">“Ūnūdaro yo sahate jighacchaṁ,</span><br />
</p>
<p id="ja441c2p2">
<span class="m-text m-primary">Danto tapassī mitapānabhojano;</span><br />
</p>
<p id="ja441c2p3">
<span class="m-text m-primary">Āhārahetu na karoti pāpaṁ,</span><br />
</p>
<p id="ja441c2p4">
<span class="m-text m-primary">Taṁ ve naraṁ samaṇamāhu loke”.</span><br />
</p>
<p id="ja441c3p1">
<span class="m-text m-primary">“Khiḍḍaṁ ratiṁ vippajahitvāna sabbaṁ,</span><br />
</p>
<p id="ja441c3p2">
<span class="m-text m-primary">Na cālikaṁ bhāsasi kiñci loke;</span><br />
</p>
<p id="ja441c3p3">
<span class="m-text m-primary">Vibhūsaṭṭhānā virato methunasmā,</span><br />
</p>
<p id="ja441c3p4">
<span class="m-text m-primary">Taṁ ve naraṁ samaṇamāhu loke”.</span><br />
</p>
<p id="ja441c4p1">
<span class="m-text m-primary">“Pariggahaṁ lobhadhammañca sabbaṁ,</span><br />
</p>
<p id="ja441c4p2">
<span class="m-text m-primary">Yo ve pariññāya pariccajeti;</span><br />
</p>
<p id="ja441c4p3">
<span class="m-text m-primary">Dantaṁ ṭhitattaṁ amamaṁ nirāsaṁ,</span><br />
</p>
<p id="ja441c4p4">
<span class="m-text m-primary">Taṁ ve naraṁ samaṇamāhu loke”.</span><br />
</p>
<p id="ja441c5p1">
<span class="m-text m-primary">“Pucchāma kattāramanomapaññaṁ,</span><br />
</p>
<p id="ja441c5p2">
<span class="m-text m-primary">Kathāsu no viggaho atthi jāto;</span><br />
</p>
<p id="ja441c5p3">
<span class="m-text m-primary">Chindajja kaṅkhaṁ vicikicchitāni,</span><br />
</p>
<p id="ja441c5p4">
<span class="m-text m-primary">Tadajja kaṅkhaṁ vitaremu sabbe”.</span><br />
</p>
<p id="ja441c6p1">
<span class="m-text m-primary">“Ye paṇḍitā atthadasā bhavanti,</span><br />
</p>
<p id="ja441c6p2">
<span class="m-text m-primary">Bhāsanti te yoniso tattha kāle;</span><br />
</p>
<p id="ja441c6p3">
<span class="m-text m-primary">Kathaṁ nu kathānaṁ abhāsitānaṁ,</span><br />
</p>
<p id="ja441c6p4">
<span class="m-text m-primary">Atthaṁ nayeyyuṁ kusalā janindā.</span><br />
</p>
<p id="ja441c7p1">
<span class="m-text m-primary">Kathaṁ have bhāsati nāgarājā,</span><br />
</p>
<p id="ja441c7p2">
<span class="m-text m-primary">Garuḷo pana venateyyo kimāha;</span><br />
</p>
<p id="ja441c7p3">
<span class="m-text m-primary">Gandhabbarājā pana kiṁ vadesi,</span><br />
</p>
<p id="ja441c7p4">
<span class="m-text m-primary">Kathaṁ pana kurūnaṁ rājaseṭṭho”.</span><br />
</p>
<p id="ja441c8p1">
<span class="m-text m-primary">“Khantiṁ have bhāsati nāgarājā,</span><br />
</p>
<p id="ja441c8p2">
<span class="m-text m-primary">Appāhāraṁ garuḷo venateyyo;</span><br />
</p>
<p id="ja441c8p3">
<span class="m-text m-primary">Gandhabbarājā rativippahānaṁ,</span><br />
</p>
<p id="ja441c8p4">
<span class="m-text m-primary">Akiñcanaṁ kurūnaṁ rājaseṭṭho”.</span><br />
</p>
<p id="ja441c9p1">
<span class="m-text m-primary">“Sabbāni etāni subhāsitāni,</span><br />
</p>
<p id="ja441c9p2">
<span class="m-text m-primary">Na hettha dubbhāsitamatthi kiñci;</span><br />
</p>
<p id="ja441c9p3">
<span class="m-text m-primary">Yasmiñca etāni patiṭṭhitāni,</span><br />
</p>
<p id="ja441c9p4">
<span class="m-text m-primary">Arāva nābhyā susamohitāni;</span><br />
</p>
<p id="ja441c9p5">
<span class="m-text m-primary">Catubbhi dhammehi samaṅgibhūtaṁ,</span><br />
</p>
<p id="ja441c9p6">
<span class="m-text m-primary">Taṁ ve naraṁ samaṇamāhu loke”.</span><br />
</p>
<p id="ja441c10p1">
<span class="m-text m-primary">“Tuvañhi seṭṭho tvamanuttarosi,</span><br />
</p>
<p id="ja441c10p2">
<span class="m-text m-primary">Tvaṁ dhammagū dhammavidū sumedho;</span><br />
</p>
<p id="ja441c10p3">
<span class="m-text m-primary">Paññāya pañhaṁ samadhiggahetvā,</span><br />
</p>
<p id="ja441c10p4">
<span class="m-text m-primary">Acchecchi dhīro vicikicchitāni;</span><br />
</p>
<p id="ja441c10p5">
<span class="m-text m-primary">Acchecchi kaṅkhaṁ vicikicchitāni,</span><br />
</p>
<p id="ja441c10p6">
<span class="m-text m-primary">Cundo yathā nāgadantaṁ kharena.</span><br />
</p>
<p id="ja441c11p1">
<span class="m-text m-primary">Nīluppalābhaṁ vimalaṁ anagghaṁ,</span><br />
</p>
<p id="ja441c11p2">
<span class="m-text m-primary">Vatthaṁ idaṁ dhūmasamānavaṇṇaṁ;</span><br />
</p>
<p id="ja441c11p3">
<span class="m-text m-primary">Pañhassa veyyākaraṇena tuṭṭho,</span><br />
</p>
<p id="ja441c11p4">
<span class="m-text m-primary">Dadāmi te dhammapūjāya dhīra.</span><br />
</p>
<p id="ja441c12p1">
<span class="m-text m-primary">Suvaṇṇamālaṁ satapattaphullitaṁ,</span><br />
</p>
<p id="ja441c12p2">
<span class="m-text m-primary">Sakesaraṁ ratnasahassamaṇḍitaṁ;</span><br />
</p>
<p id="ja441c12p3">
<span class="m-text m-primary">Pañhassa veyyākaraṇena tuṭṭho,</span><br />
</p>
<p id="ja441c12p4">
<span class="m-text m-primary">Dadāmi te dhammapūjāya dhīra.</span><br />
</p>
<p id="ja441c13p1">
<span class="m-text m-primary">Maṇiṁ anagghaṁ ruciraṁ pabhassaraṁ,</span><br />
</p>
<p id="ja441c13p2">
<span class="m-text m-primary">Kaṇṭhāvasattaṁ maṇibhūsitaṁ me;</span><br />
</p>
<p id="ja441c13p3">
<span class="m-text m-primary">Pañhassa veyyākaraṇena tuṭṭho,</span><br />
</p>
<p id="ja441c13p4">
<span class="m-text m-primary">Dadāmi te dhammapūjāya dhīra.</span><br />
</p>
<p id="ja441c14p1">
<span class="m-text m-primary">Gavaṁ sahassaṁ usabhañca nāgaṁ,</span><br />
</p>
<p id="ja441c14p2">
<span class="m-text m-primary">Ājaññayutte ca rathe dasa ime;</span><br />
</p>
<p id="ja441c14p3">
<span class="m-text m-primary">Pañhassa veyyākaraṇena tuṭṭho,</span><br />
</p>
<p id="ja441c14p4">
<span class="m-text m-primary">Dadāmi te gāmavarāni soḷasa”.</span><br />
</p>
<p id="ja441c15p1">
<span class="m-text m-primary">“Sāriputto tadā nāgo,</span><br />
</p>
<p id="ja441c15p2">
<span class="m-text m-primary">supaṇṇo pana kolito;</span><br />
</p>
<p id="ja441c15p3">
<span class="m-text m-primary">Gandhabbarājā anuruddho,</span><br />
</p>
<p id="ja441c15p4">
<span class="m-text m-primary">rājā ānandapaṇḍito;</span><br />
</p>
<p id="ja441c15p5">
<span class="m-text m-primary">Vidhuro bodhisatto ca,</span><br />
</p>
<p id="ja441c15p6">
<span class="m-text m-primary">evaṁ dhāretha jātakan”ti.</span><br />
</p>
<p id="ja441c16p1">
<span class="m-text m-primary">Catuposathiyajātakaṁ tatiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>