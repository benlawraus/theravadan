<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0003p0001p0013.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0001p0012.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0001p0014.html">Next</a></div>
</div>
<p id="mil3p1p13c0p2">
<span class="pali m-text">Mahāvagga</span><br />
</p>
<section id="satilakkhanapanha">
<span id="mil3p1p13c0p3"></span><h2><span class="pali m-text">13. Satilakkhaṇapañha</span></h2>
<p id="mil3p1p13c1p1">
<span class="pali m-text">Rājā āha—</span><br />
</p>
<p id="mil3p1p13c1p2">
<span class="pali m-text">“bhante nāgasena, kiṁlakkhaṇā satī”ti?</span><br />
</p>
<p id="mil3p1p13c1p3">
<span class="pali m-text">“Apilāpanalakkhaṇā, mahārāja, sati, upaggaṇhanalakkhaṇā cā”ti.</span><br />
</p>
<p id="mil3p1p13c1p4">
<span class="pali m-text">“Kathaṁ, bhante, apilāpanalakkhaṇā satī”ti?</span><br />
</p>
<p id="mil3p1p13c1p5">
<span class="pali m-text">“Sati, mahārāja, uppajjamānā kusalākusalasāvajjānavajjahīnappaṇītakaṇhasukkasappaṭibhāgadhamme apilāpeti ‘ime cattāro satipaṭṭhānā, ime cattāro sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṁ ariyo aṭṭhaṅgiko maggo, ayaṁ samatho, ayaṁ vipassanā, ayaṁ vijjā, ayaṁ vimuttī’ti.</span><br />
</p>
<p id="mil3p1p13c1p6">
<span class="pali m-text">Tato yogāvacaro sevitabbe dhamme sevati, asevitabbe dhamme na sevati.</span><br />
</p>
<p id="mil3p1p13c1p7">
<span class="pali m-text">Bhajitabbe dhamme bhajati abhajitabbe dhamme na bhajati.</span><br />
</p>
<p id="mil3p1p13c1p8">
<span class="pali m-text">Evaṁ kho, mahārāja, apilāpanalakkhaṇā satī”ti.</span><br />
</p>
<p id="mil3p1p13c2p1">
<span class="pali m-text">“Opammaṁ karohī”ti.</span><br />
</p>
<p id="mil3p1p13c2p2">
<span class="pali m-text">“Yathā, mahārāja, rañño cakkavattissa bhaṇḍāgāriko rājānaṁ cakkavattiṁ sāyaṁ pātaṁ yasaṁ sarāpeti ‘ettakā, deva, te hatthī, ettakā assā, ettakā rathā, ettakā pattī, ettakaṁ hiraññaṁ, ettakaṁ suvaṇṇaṁ, ettakaṁ sāpateyyaṁ, taṁ devo saratū’ti rañño sāpateyyaṁ apilāpeti;</span><br />
</p>
<p id="mil3p1p13c2p3">
<span class="pali m-text">evameva kho, mahārāja, sati uppajjamānā kusalākusalasāvajjānavajjahīnappaṇītakaṇhasukkasappaṭibhāgadhamme apilāpeti ‘ime cattāro satipaṭṭhānā, ime cattāro sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṁ ariyo aṭṭhaṅgiko maggo, ayaṁ samatho, ayaṁ vipassanā, ayaṁ vijjā, ayaṁ vimuttī’ti.</span><br />
</p>
<p id="mil3p1p13c2p4">
<span class="pali m-text">Tato yogāvacaro sevitabbe dhamme sevati, asevitabbe dhamme na sevati.</span><br />
</p>
<p id="mil3p1p13c2p5">
<span class="pali m-text">Bhajitabbe dhamme bhajati, abhajitabbe dhamme na bhajati.</span><br />
</p>
<p id="mil3p1p13c2p6">
<span class="pali m-text">Evaṁ kho, mahārāja, apilāpanalakkhaṇā satī”ti.</span><br />
</p>
<p id="mil3p1p13c3p1">
<span class="pali m-text">“Kathaṁ, bhante, upaggaṇhanalakkhaṇā satī”ti?</span><br />
</p>
<p id="mil3p1p13c3p2">
<span class="pali m-text">“Sati, mahārāja, uppajjamānā hitāhitānaṁ dhammānaṁ gatiyo samanveti ‘ime dhammā hitā, ime dhammā ahitā.</span><br />
</p>
<p id="mil3p1p13c3p3">
<span class="pali m-text">Ime dhammā upakārā, ime dhammā anupakārā’ti.</span><br />
</p>
<p id="mil3p1p13c3p4">
<span class="pali m-text">Tato yogāvacaro ahite dhamme apanudeti, hite dhamme upaggaṇhāti.</span><br />
</p>
<p id="mil3p1p13c3p5">
<span class="pali m-text">Anupakāre dhamme apanudeti, upakāre dhamme upaggaṇhāti.</span><br />
</p>
<p id="mil3p1p13c3p6">
<span class="pali m-text">Evaṁ kho, mahārāja, upaggaṇhanalakkhaṇā satī”ti.</span><br />
</p>
<p id="mil3p1p13c4p1">
<span class="pali m-text">“Opammaṁ karohī”ti.</span><br />
</p>
<p id="mil3p1p13c4p2">
<span class="pali m-text">“Yathā, mahārāja, rañño cakkavattissa pariṇāyakaratanaṁ rañño hitāhite jānāti ‘ime rañño hitā, ime ahitā.</span><br />
</p>
<p id="mil3p1p13c4p3">
<span class="pali m-text">Ime upakārā, ime anupakārā’ti.</span><br />
</p>
<p id="mil3p1p13c4p4">
<span class="pali m-text">Tato ahite apanudeti, hite upaggaṇhāti.</span><br />
</p>
<p id="mil3p1p13c4p5">
<span class="pali m-text">Anupakāre apanudeti, upakāre upaggaṇhāti.</span><br />
</p>
<p id="mil3p1p13c4p6">
<span class="pali m-text">Evameva kho, mahārāja, sati uppajjamānā hitāhitānaṁ dhammānaṁ gatiyo samanveti ‘ime dhammā hitā, ime dhammā ahitā.</span><br />
</p>
<p id="mil3p1p13c4p7">
<span class="pali m-text">Ime dhammā upakārā, ime dhammā anupakārā’ti.</span><br />
</p>
<p id="mil3p1p13c4p8">
<span class="pali m-text">Tato yogāvacaro ahite dhamme apanudeti, hite dhamme upaggaṇhāti.</span><br />
</p>
<p id="mil3p1p13c4p9">
<span class="pali m-text">Anupakāre dhamme apanudeti, upakāre damme upaggaṇhāti.</span><br />
</p>
<p id="mil3p1p13c4p10">
<span class="pali m-text">Evaṁ kho, mahārāja, upaggaṇhanalakkhaṇā sati.</span><br />
</p>
<p id="mil3p1p13c4p11">
<span class="pali m-text">Bhāsitampetaṁ, mahārāja, bhagavatā—</span><br />
</p>
<p id="mil3p1p13c4p12">
<span class="pali m-text">‘satiñca khvāhaṁ, bhikkhave, sabbatthikaṁ vadāmī’”ti.</span><br />
</p>
<p id="mil3p1p13c5p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p1p13c6p1">
<span class="pali m-text">Satilakkhaṇapañho terasamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0001p0012.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0001p0014.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>