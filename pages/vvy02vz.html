<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vvy02vz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://www.theravadan.org/pages/vvy02vz.html" />
  <meta property="og:description" content="Purisavimāna Sunikkhittavagga 7. Kaṇḍakavimānavatthu “Puṇṇamāse yathā cando, nakkhattaparivārito; Samantā anupariyāti, tārakādhipatī sasī. Tathūpamaṁ idaṁ byamhaṁ, dibbaṁ devapuramhi ca; Atirocati vaṇṇena, udayantova raṁsimā. Veḷuriyasuvaṇṇassa, phalikā rūpiyassa ca; Masāragallamuttāhi, lohitaṅgamaṇīhi ca. Citrā manoramā bhūmi, veḷūriyassa santhatā; Kūṭāgārā subhā rammā, pāsādo te sumāpito …" />
  <meta name="twitter:description" content="Purisavimāna Sunikkhittavagga 7. Kaṇḍakavimānavatthu “Puṇṇamāse yathā cando, nakkhattaparivārito; Samantā anupariyāti, tārakādhipatī sasī. Tathūpamaṁ idaṁ byamhaṁ, dibbaṁ devapuramhi ca; Atirocati vaṇṇena, udayantova raṁsimā. Veḷuriyasuvaṇṇassa, phalikā rūpiyassa ca; Masāragallamuttāhi, lohitaṅgamaṇīhi ca. Citrā manoramā bhūmi, veḷūriyassa santhatā; Kūṭāgārā subhā rammā, pāsādo te sumāpito …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="purisavimana">
<h2><a href="#purisavimana">Purisavimāna</a></h2>
<section id="sunikkhittavagga">
<h3><a href="#sunikkhittavagga">Sunikkhittavagga</a></h3>
<section id="kandakavimanavatthu">
<h4><a href="#kandakavimanavatthu">7. Kaṇḍakavimānavatthu</a></h4>
<p id="vv81c1p1">
<span class="m-text m-primary">“Puṇṇamāse yathā cando,</span><br />
</p>
<p id="vv81c1p2">
<span class="m-text m-primary">nakkhattaparivārito;</span><br />
</p>
<p id="vv81c1p3">
<span class="m-text m-primary">Samantā anupariyāti,</span><br />
</p>
<p id="vv81c1p4">
<span class="m-text m-primary">tārakādhipatī sasī.</span><br />
</p>
<p id="vv81c2p1">
<span class="m-text m-primary">Tathūpamaṁ idaṁ byamhaṁ,</span><br />
</p>
<p id="vv81c2p2">
<span class="m-text m-primary">dibbaṁ devapuramhi ca;</span><br />
</p>
<p id="vv81c2p3">
<span class="m-text m-primary">Atirocati vaṇṇena,</span><br />
</p>
<p id="vv81c2p4">
<span class="m-text m-primary">udayantova raṁsimā.</span><br />
</p>
<p id="vv81c3p1">
<span class="m-text m-primary">Veḷuriyasuvaṇṇassa,</span><br />
</p>
<p id="vv81c3p2">
<span class="m-text m-primary">phalikā rūpiyassa ca;</span><br />
</p>
<p id="vv81c3p3">
<span class="m-text m-primary">Masāragallamuttāhi,</span><br />
</p>
<p id="vv81c3p4">
<span class="m-text m-primary">lohitaṅgamaṇīhi ca.</span><br />
</p>
<p id="vv81c4p1">
<span class="m-text m-primary">Citrā manoramā bhūmi,</span><br />
</p>
<p id="vv81c4p2">
<span class="m-text m-primary">veḷūriyassa santhatā;</span><br />
</p>
<p id="vv81c4p3">
<span class="m-text m-primary">Kūṭāgārā subhā rammā,</span><br />
</p>
<p id="vv81c4p4">
<span class="m-text m-primary">pāsādo te sumāpito.</span><br />
</p>
<p id="vv81c5p1">
<span class="m-text m-primary">Rammā ca te pokkharaṇī,</span><br />
</p>
<p id="vv81c5p2">
<span class="m-text m-primary">puthulomanisevitā;</span><br />
</p>
<p id="vv81c5p3">
<span class="m-text m-primary">Acchodakā vippasannā,</span><br />
</p>
<p id="vv81c5p4">
<span class="m-text m-primary">sovaṇṇavālukasanthatā.</span><br />
</p>
<p id="vv81c6p1">
<span class="m-text m-primary">Nānāpadumasañchannā,</span><br />
</p>
<p id="vv81c6p2">
<span class="m-text m-primary">puṇḍarīkasamotatā;</span><br />
</p>
<p id="vv81c6p3">
<span class="m-text m-primary">Surabhiṁ sampavāyanti,</span><br />
</p>
<p id="vv81c6p4">
<span class="m-text m-primary">manuññā māluteritā.</span><br />
</p>
<p id="vv81c7p1">
<span class="m-text m-primary">Tassā te ubhato passe,</span><br />
</p>
<p id="vv81c7p2">
<span class="m-text m-primary">vanagumbā sumāpitā;</span><br />
</p>
<p id="vv81c7p3">
<span class="m-text m-primary">Upetā puppharukkhehi,</span><br />
</p>
<p id="vv81c7p4">
<span class="m-text m-primary">phalarukkhehi cūbhayaṁ.</span><br />
</p>
<p id="vv81c8p1">
<span class="m-text m-primary">Sovaṇṇapāde pallaṅke,</span><br />
</p>
<p id="vv81c8p2">
<span class="m-text m-primary">muduke gonakatthate;</span><br />
</p>
<p id="vv81c8p3">
<span class="m-text m-primary">Nisinnaṁ devarājaṁva,</span><br />
</p>
<p id="vv81c8p4">
<span class="m-text m-primary">upatiṭṭhanti accharā.</span><br />
</p>
<p id="vv81c9p1">
<span class="m-text m-primary">Sabbābharaṇasañchannā,</span><br />
</p>
<p id="vv81c9p2">
<span class="m-text m-primary">nānāmālāvibhūsitā;</span><br />
</p>
<p id="vv81c9p3">
<span class="m-text m-primary">Ramenti taṁ mahiddhikaṁ,</span><br />
</p>
<p id="vv81c9p4">
<span class="m-text m-primary">vasavattīva modasi.</span><br />
</p>
<p id="vv81c10p1">
<span class="m-text m-primary">Bherisaṅkhamudiṅgāhi,</span><br />
</p>
<p id="vv81c10p2">
<span class="m-text m-primary">vīṇāhi paṇavehi ca;</span><br />
</p>
<p id="vv81c10p3">
<span class="m-text m-primary">Ramasi ratisampanno,</span><br />
</p>
<p id="vv81c10p4">
<span class="m-text m-primary">naccagīte suvādite.</span><br />
</p>
<p id="vv81c11p1">
<span class="m-text m-primary">Dibbā te vividhā rūpā,</span><br />
</p>
<p id="vv81c11p2">
<span class="m-text m-primary">dibbā saddā atho rasā;</span><br />
</p>
<p id="vv81c11p3">
<span class="m-text m-primary">Gandhā ca te adhippetā,</span><br />
</p>
<p id="vv81c11p4">
<span class="m-text m-primary">phoṭṭhabbā ca manoramā.</span><br />
</p>
<p id="vv81c12p1">
<span class="m-text m-primary">Tasmiṁ vimāne pavare,</span><br />
</p>
<p id="vv81c12p2">
<span class="m-text m-primary">devaputta mahappabho;</span><br />
</p>
<p id="vv81c12p3">
<span class="m-text m-primary">Atirocasi vaṇṇena,</span><br />
</p>
<p id="vv81c12p4">
<span class="m-text m-primary">udayantova bhāṇumā.</span><br />
</p>
<p id="vv81c13p1">
<span class="m-text m-primary">Dānassa te idaṁ phalaṁ,</span><br />
</p>
<p id="vv81c13p2">
<span class="m-text m-primary">atho sīlassa vā pana;</span><br />
</p>
<p id="vv81c13p3">
<span class="m-text m-primary">Atho añjalikammassa,</span><br />
</p>
<p id="vv81c13p4">
<span class="m-text m-primary">taṁ me akkhāhi pucchito”.</span><br />
</p>
<p id="vv81c14p1">
<span class="m-text m-primary">So devaputto attamano,</span><br />
</p>
<p id="vv81c14p2">
<span class="m-text m-primary">…pe…</span><br />
</p>
<p id="vv81c14p3">
<span class="m-text m-primary">yassa kammassidaṁ phalaṁ.</span><br />
</p>
<p id="vv81c15p1">
<span class="m-text m-primary">“Ahaṁ kapilavatthusmiṁ,</span><br />
</p>
<p id="vv81c15p2">
<span class="m-text m-primary">sākiyānaṁ puruttame;</span><br />
</p>
<p id="vv81c15p3">
<span class="m-text m-primary">Suddhodanassa puttassa,</span><br />
</p>
<p id="vv81c15p4">
<span class="m-text m-primary">kaṇḍako sahajo ahaṁ.</span><br />
</p>
<p id="vv81c16p1">
<span class="m-text m-primary">Yadā so aḍḍharattāyaṁ,</span><br />
</p>
<p id="vv81c16p2">
<span class="m-text m-primary">bodhāya mabhinikkhami;</span><br />
</p>
<p id="vv81c16p3">
<span class="m-text m-primary">So maṁ mudūhi pāṇīhi,</span><br />
</p>
<p id="vv81c16p4">
<span class="m-text m-primary">jāli tambanakhehi ca.</span><br />
</p>
<p id="vv81c17p1">
<span class="m-text m-primary">Satthiṁ ākoṭayitvāna,</span><br />
</p>
<p id="vv81c17p2">
<span class="m-text m-primary">vaha sammāti cabravi;</span><br />
</p>
<p id="vv81c17p3">
<span class="m-text m-primary">Ahaṁ lokaṁ tārayissaṁ,</span><br />
</p>
<p id="vv81c17p4">
<span class="m-text m-primary">patto sambodhimuttamaṁ.</span><br />
</p>
<p id="vv81c18p1">
<span class="m-text m-primary">Taṁ me giraṁ suṇantassa,</span><br />
</p>
<p id="vv81c18p2">
<span class="m-text m-primary">hāso me vipulo ahu;</span><br />
</p>
<p id="vv81c18p3">
<span class="m-text m-primary">Udaggacitto sumano,</span><br />
</p>
<p id="vv81c18p4">
<span class="m-text m-primary">abhisīsiṁ tadā ahaṁ.</span><br />
</p>
<p id="vv81c19p1">
<span class="m-text m-primary">Abhirūḷhañca maṁ ñatvā,</span><br />
</p>
<p id="vv81c19p2">
<span class="m-text m-primary">sakyaputtaṁ mahāyasaṁ;</span><br />
</p>
<p id="vv81c19p3">
<span class="m-text m-primary">Udaggacitto mudito,</span><br />
</p>
<p id="vv81c19p4">
<span class="m-text m-primary">vahissaṁ purisuttamaṁ.</span><br />
</p>
<p id="vv81c20p1">
<span class="m-text m-primary">Paresaṁ vijitaṁ gantvā,</span><br />
</p>
<p id="vv81c20p2">
<span class="m-text m-primary">uggatasmiṁ divākare;</span><br />
</p>
<p id="vv81c20p3">
<span class="m-text m-primary">Mamaṁ channañca ohāya,</span><br />
</p>
<p id="vv81c20p4">
<span class="m-text m-primary">anapekkho so apakkami.</span><br />
</p>
<p id="vv81c21p1">
<span class="m-text m-primary">Tassa tambanakhe pāde,</span><br />
</p>
<p id="vv81c21p2">
<span class="m-text m-primary">jivhāya parilehisaṁ;</span><br />
</p>
<p id="vv81c21p3">
<span class="m-text m-primary">Gacchantañca mahāvīraṁ,</span><br />
</p>
<p id="vv81c21p4">
<span class="m-text m-primary">rudamāno udikkhisaṁ.</span><br />
</p>
<p id="vv81c22p1">
<span class="m-text m-primary">Adassanenahaṁ tassa,</span><br />
</p>
<p id="vv81c22p2">
<span class="m-text m-primary">sakyaputtassa sirīmato;</span><br />
</p>
<p id="vv81c22p3">
<span class="m-text m-primary">Alatthaṁ garukābādhaṁ,</span><br />
</p>
<p id="vv81c22p4">
<span class="m-text m-primary">khippaṁ me maraṇaṁ ahu.</span><br />
</p>
<p id="vv81c23p1">
<span class="m-text m-primary">Tasseva ānubhāvena,</span><br />
</p>
<p id="vv81c23p2">
<span class="m-text m-primary">vimānaṁ āvasāmidaṁ;</span><br />
</p>
<p id="vv81c23p3">
<span class="m-text m-primary">Sabbakāmaguṇopetaṁ,</span><br />
</p>
<p id="vv81c23p4">
<span class="m-text m-primary">dibbaṁ devapuramhi ca.</span><br />
</p>
<p id="vv81c24p1">
<span class="m-text m-primary">Yañca me ahuvā hāso,</span><br />
</p>
<p id="vv81c24p2">
<span class="m-text m-primary">saddaṁ sutvāna bodhiyā;</span><br />
</p>
<p id="vv81c24p3">
<span class="m-text m-primary">Teneva kusalamūlena,</span><br />
</p>
<p id="vv81c24p4">
<span class="m-text m-primary">phusissaṁ āsavakkhayaṁ.</span><br />
</p>
<p id="vv81c25p1">
<span class="m-text m-primary">Sace hi bhante gaccheyyāsi,</span><br />
</p>
<p id="vv81c25p2">
<span class="m-text m-primary">satthu buddhassa santike;</span><br />
</p>
<p id="vv81c25p3">
<span class="m-text m-primary">Mamāpi naṁ vacanena,</span><br />
</p>
<p id="vv81c25p4">
<span class="m-text m-primary">sirasā vajjāsi vandanaṁ.</span><br />
</p>
<p id="vv81c26p1">
<span class="m-text m-primary">Ahampi daṭṭhuṁ gacchissaṁ,</span><br />
</p>
<p id="vv81c26p2">
<span class="m-text m-primary">jinaṁ appaṭipuggalaṁ;</span><br />
</p>
<p id="vv81c26p3">
<span class="m-text m-primary">Dullabhaṁ dassanaṁ hoti,</span><br />
</p>
<p id="vv81c26p4">
<span class="m-text m-primary">lokanāthāna tādinan”ti.</span><br />
</p>
<p id="vv81c27p1">
<span class="m-text m-primary">So kataññū katavedī,</span><br />
</p>
<p id="vv81c27p2">
<span class="m-text m-primary">satthāraṁ upasaṅkami;</span><br />
</p>
<p id="vv81c27p3">
<span class="m-text m-primary">Sutvā giraṁ cakkhumato,</span><br />
</p>
<p id="vv81c27p4">
<span class="m-text m-primary">dhammacakkhuṁ visodhayi.</span><br />
</p>
<p id="vv81c28p1">
<span class="m-text m-primary">Visodhetvā diṭṭhigataṁ,</span><br />
</p>
<p id="vv81c28p2">
<span class="m-text m-primary">vicikicchaṁ vatāni ca;</span><br />
</p>
<p id="vv81c28p3">
<span class="m-text m-primary">Vanditvā satthuno pāde,</span><br />
</p>
<p id="vv81c28p4">
<span class="m-text m-primary">tatthevantaradhāyathāti.</span><br />
</p>
<p id="vv81c29p1">
<span class="m-text m-primary">Kaṇḍakavimānaṁ sattamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>