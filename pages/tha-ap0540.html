<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0540.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0539.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0541.html">Next</a></div>
</div>
<p id="tha-ap540c0p2">
<span class="pali m-text">Kaccāyanavagga</span><br />
</p>
<section id="uruvelakassapattheraapadana">
<span id="tha-ap540c0p3"></span><h2><span class="pali m-text">8 Uruveḷakassapattheraapadāna</span></h2>
<p id="tha-ap540c1p1">
<span class="pali m-text">“Padumuttaro nāma jino,</span><br />
</p>
<p id="tha-ap540c1p2">
<span class="pali m-text">sabbalokavidū muni;</span><br />
</p>
<p id="tha-ap540c1p3">
<span class="pali m-text">Ito satasahassamhi,</span><br />
</p>
<p id="tha-ap540c1p4">
<span class="pali m-text">kappe uppajji cakkhumā.</span><br />
</p>
<p id="tha-ap540c2p1">
<span class="pali m-text">Ovādako viññāpako,</span><br />
</p>
<p id="tha-ap540c2p2">
<span class="pali m-text">tārako sabbapāṇinaṁ;</span><br />
</p>
<p id="tha-ap540c2p3">
<span class="pali m-text">Desanākusalo buddho,</span><br />
</p>
<p id="tha-ap540c2p4">
<span class="pali m-text">tāresi janataṁ bahuṁ.</span><br />
</p>
<p id="tha-ap540c3p1">
<span class="pali m-text">Anukampako kāruṇiko,</span><br />
</p>
<p id="tha-ap540c3p2">
<span class="pali m-text">hitesī sabbapāṇinaṁ;</span><br />
</p>
<p id="tha-ap540c3p3">
<span class="pali m-text">Sampatte titthiye sabbe,</span><br />
</p>
<p id="tha-ap540c3p4">
<span class="pali m-text">pañcasīle patiṭṭhapi.</span><br />
</p>
<p id="tha-ap540c4p1">
<span class="pali m-text">Evaṁ nirākulaṁ āsi,</span><br />
</p>
<p id="tha-ap540c4p2">
<span class="pali m-text">suññataṁ titthiyehi ca;</span><br />
</p>
<p id="tha-ap540c4p3">
<span class="pali m-text">Vicittaṁ arahantehi,</span><br />
</p>
<p id="tha-ap540c4p4">
<span class="pali m-text">vasībhūtehi tādibhi.</span><br />
</p>
<p id="tha-ap540c5p1">
<span class="pali m-text">Ratanānaṭṭhapaññāsaṁ,</span><br />
</p>
<p id="tha-ap540c5p2">
<span class="pali m-text">uggato so mahāmuni;</span><br />
</p>
<p id="tha-ap540c5p3">
<span class="pali m-text">Kañcanagghiyasaṅkāso,</span><br />
</p>
<p id="tha-ap540c5p4">
<span class="pali m-text">bāttiṁsavaralakkhaṇo.</span><br />
</p>
<p id="tha-ap540c6p1">
<span class="pali m-text">Vassasatasahassāni,</span><br />
</p>
<p id="tha-ap540c6p2">
<span class="pali m-text">āyu vijjati tāvade;</span><br />
</p>
<p id="tha-ap540c6p3">
<span class="pali m-text">Tāvatā tiṭṭhamāno so,</span><br />
</p>
<p id="tha-ap540c6p4">
<span class="pali m-text">tāresi janataṁ bahuṁ.</span><br />
</p>
<p id="tha-ap540c7p1">
<span class="pali m-text">Tadāhaṁ haṁsavatiyā,</span><br />
</p>
<p id="tha-ap540c7p2">
<span class="pali m-text">brāhmaṇo sādhusammato;</span><br />
</p>
<p id="tha-ap540c7p3">
<span class="pali m-text">Upecca lokapajjotaṁ,</span><br />
</p>
<p id="tha-ap540c7p4">
<span class="pali m-text">assosiṁ dhammadesanaṁ.</span><br />
</p>
<p id="tha-ap540c8p1">
<span class="pali m-text">Tadā mahāparisatiṁ,</span><br />
</p>
<p id="tha-ap540c8p2">
<span class="pali m-text">mahāparisasāvakaṁ;</span><br />
</p>
<p id="tha-ap540c8p3">
<span class="pali m-text">Ṭhapentaṁ etadaggamhi,</span><br />
</p>
<p id="tha-ap540c8p4">
<span class="pali m-text">sutvāna mudito ahaṁ.</span><br />
</p>
<p id="tha-ap540c9p1">
<span class="pali m-text">Mahatā parivārena,</span><br />
</p>
<p id="tha-ap540c9p2">
<span class="pali m-text">nimantetvā mahājinaṁ;</span><br />
</p>
<p id="tha-ap540c9p3">
<span class="pali m-text">Brāhmaṇānaṁ sahassena,</span><br />
</p>
<p id="tha-ap540c9p4">
<span class="pali m-text">sahadānamadāsahaṁ.</span><br />
</p>
<p id="tha-ap540c10p1">
<span class="pali m-text">Mahādānaṁ daditvāna,</span><br />
</p>
<p id="tha-ap540c10p2">
<span class="pali m-text">abhivādiya nāyakaṁ;</span><br />
</p>
<p id="tha-ap540c10p3">
<span class="pali m-text">Ekamantaṁ ṭhito haṭṭho,</span><br />
</p>
<p id="tha-ap540c10p4">
<span class="pali m-text">idaṁ vacanamabraviṁ.</span><br />
</p>
<p id="tha-ap540c11p1">
<span class="pali m-text">‘Tayi saddhāya me vīra,</span><br />
</p>
<p id="tha-ap540c11p2">
<span class="pali m-text">adhikāraguṇena ca;</span><br />
</p>
<p id="tha-ap540c11p3">
<span class="pali m-text">Parisā mahatī hotu,</span><br />
</p>
<p id="tha-ap540c11p4">
<span class="pali m-text">nibbattassa tahiṁ tahiṁ’.</span><br />
</p>
<p id="tha-ap540c12p1">
<span class="pali m-text">Tadā avoca parisaṁ,</span><br />
</p>
<p id="tha-ap540c12p2">
<span class="pali m-text">gajagajjitasussaro;</span><br />
</p>
<p id="tha-ap540c12p3">
<span class="pali m-text">Karavīkaruto satthā,</span><br />
</p>
<p id="tha-ap540c12p4">
<span class="pali m-text">‘etaṁ passatha brāhmaṇaṁ.</span><br />
</p>
<p id="tha-ap540c13p1">
<span class="pali m-text">Hemavaṇṇaṁ mahābāhuṁ,</span><br />
</p>
<p id="tha-ap540c13p2">
<span class="pali m-text">kamalānanalocanaṁ;</span><br />
</p>
<p id="tha-ap540c13p3">
<span class="pali m-text">Udaggatanujaṁ haṭṭhaṁ,</span><br />
</p>
<p id="tha-ap540c13p4">
<span class="pali m-text">saddhavantaṁ guṇe mama.</span><br />
</p>
<p id="tha-ap540c14p1">
<span class="pali m-text">Esa patthayate ṭhānaṁ,</span><br />
</p>
<p id="tha-ap540c14p2">
<span class="pali m-text">sīhaghosassa bhikkhuno;</span><br />
</p>
<p id="tha-ap540c14p3">
<span class="pali m-text">Anāgatamhi addhāne,</span><br />
</p>
<p id="tha-ap540c14p4">
<span class="pali m-text">lacchase taṁ manorathaṁ.</span><br />
</p>
<p id="tha-ap540c15p1">
<span class="pali m-text">Satasahassito kappe,</span><br />
</p>
<p id="tha-ap540c15p2">
<span class="pali m-text">okkākakulasambhavo;</span><br />
</p>
<p id="tha-ap540c15p3">
<span class="pali m-text">Gotamo nāma gottena,</span><br />
</p>
<p id="tha-ap540c15p4">
<span class="pali m-text">satthā loke bhavissati.</span><br />
</p>
<p id="tha-ap540c16p1">
<span class="pali m-text">Tassa dhammesu dāyādo,</span><br />
</p>
<p id="tha-ap540c16p2">
<span class="pali m-text">oraso dhammanimmito;</span><br />
</p>
<p id="tha-ap540c16p3">
<span class="pali m-text">Kassapo nāma gottena,</span><br />
</p>
<p id="tha-ap540c16p4">
<span class="pali m-text">hessati satthu sāvako’.</span><br />
</p>
<p id="tha-ap540c17p1">
<span class="pali m-text">Ito dvenavute kappe,</span><br />
</p>
<p id="tha-ap540c17p2">
<span class="pali m-text">ahu satthā anuttaro;</span><br />
</p>
<p id="tha-ap540c17p3">
<span class="pali m-text">Anūpamo asadiso,</span><br />
</p>
<p id="tha-ap540c17p4">
<span class="pali m-text">phusso lokagganāyako.</span><br />
</p>
<p id="tha-ap540c18p1">
<span class="pali m-text">So ca sabbaṁ tamaṁ hantvā,</span><br />
</p>
<p id="tha-ap540c18p2">
<span class="pali m-text">vijaṭetvā mahājaṭaṁ;</span><br />
</p>
<p id="tha-ap540c18p3">
<span class="pali m-text">Vassate amataṁ vuṭṭhiṁ,</span><br />
</p>
<p id="tha-ap540c18p4">
<span class="pali m-text">tappayanto sadevakaṁ.</span><br />
</p>
<p id="tha-ap540c19p1">
<span class="pali m-text">Tadā hi bārāṇasiyaṁ,</span><br />
</p>
<p id="tha-ap540c19p2">
<span class="pali m-text">rājā paccā ahumhase;</span><br />
</p>
<p id="tha-ap540c19p3">
<span class="pali m-text">Bhātaromha tayo sabbe,</span><br />
</p>
<p id="tha-ap540c19p4">
<span class="pali m-text">saṁvisaṭṭhāva rājino.</span><br />
</p>
<p id="tha-ap540c20p1">
<span class="pali m-text">Vīraṅgarūpā balino,</span><br />
</p>
<p id="tha-ap540c20p2">
<span class="pali m-text">saṅgāme aparājitā;</span><br />
</p>
<p id="tha-ap540c20p3">
<span class="pali m-text">Tadā kupitapaccanto,</span><br />
</p>
<p id="tha-ap540c20p4">
<span class="pali m-text">amhe āha mahīpati.</span><br />
</p>
<p id="tha-ap540c21p1">
<span class="pali m-text">‘Etha gantvāna paccantaṁ,</span><br />
</p>
<p id="tha-ap540c21p2">
<span class="pali m-text">sodhetvā aṭṭavībalaṁ;</span><br />
</p>
<p id="tha-ap540c21p3">
<span class="pali m-text">Khemaṁ vijiritaṁ katvā,</span><br />
</p>
<p id="tha-ap540c21p4">
<span class="pali m-text">puna dethāti bhāsatha’.</span><br />
</p>
<p id="tha-ap540c22p1">
<span class="pali m-text">Tato mayaṁ avocumha,</span><br />
</p>
<p id="tha-ap540c22p2">
<span class="pali m-text">yadi deyyāsi nāyakaṁ;</span><br />
</p>
<p id="tha-ap540c22p3">
<span class="pali m-text">Upaṭṭhānāya amhākaṁ,</span><br />
</p>
<p id="tha-ap540c22p4">
<span class="pali m-text">sādhayissāma vo tato.</span><br />
</p>
<p id="tha-ap540c23p1">
<span class="pali m-text">Tato mayaṁ laddhavarā,</span><br />
</p>
<p id="tha-ap540c23p2">
<span class="pali m-text">bhūmipālena pesitā;</span><br />
</p>
<p id="tha-ap540c23p3">
<span class="pali m-text">Nikkhittasatthaṁ paccantaṁ,</span><br />
</p>
<p id="tha-ap540c23p4">
<span class="pali m-text">katvā punarupacca taṁ.</span><br />
</p>
<p id="tha-ap540c24p1">
<span class="pali m-text">Yācitvā satthupaṭṭhānaṁ,</span><br />
</p>
<p id="tha-ap540c24p2">
<span class="pali m-text">rājānaṁ lokanāyakaṁ;</span><br />
</p>
<p id="tha-ap540c24p3">
<span class="pali m-text">Munivīraṁ labhitvāna,</span><br />
</p>
<p id="tha-ap540c24p4">
<span class="pali m-text">yāvajīvaṁ yajimha taṁ.</span><br />
</p>
<p id="tha-ap540c25p1">
<span class="pali m-text">Mahagghāni ca vatthāni,</span><br />
</p>
<p id="tha-ap540c25p2">
<span class="pali m-text">paṇītāni rasāni ca;</span><br />
</p>
<p id="tha-ap540c25p3">
<span class="pali m-text">Senāsanāni rammāni,</span><br />
</p>
<p id="tha-ap540c25p4">
<span class="pali m-text">bhesajjāni hitāni ca.</span><br />
</p>
<p id="tha-ap540c26p1">
<span class="pali m-text">Datvā sasaṅghamunino,</span><br />
</p>
<p id="tha-ap540c26p2">
<span class="pali m-text">dhammenuppāditāni no;</span><br />
</p>
<p id="tha-ap540c26p3">
<span class="pali m-text">Sīlavanto kāruṇikā,</span><br />
</p>
<p id="tha-ap540c26p4">
<span class="pali m-text">bhāvanāyuttamānasā.</span><br />
</p>
<p id="tha-ap540c27p1">
<span class="pali m-text">Saddhā paricaritvāna,</span><br />
</p>
<p id="tha-ap540c27p2">
<span class="pali m-text">mettacittena nāyakaṁ;</span><br />
</p>
<p id="tha-ap540c27p3">
<span class="pali m-text">Nibbute tamhi lokagge,</span><br />
</p>
<p id="tha-ap540c27p4">
<span class="pali m-text">pūjaṁ katvā yathābalaṁ.</span><br />
</p>
<p id="tha-ap540c28p1">
<span class="pali m-text">Tato cutā santusitaṁ,</span><br />
</p>
<p id="tha-ap540c28p2">
<span class="pali m-text">gatā tattha mahāsukhaṁ;</span><br />
</p>
<p id="tha-ap540c28p3">
<span class="pali m-text">Anubhūtā mayaṁ sabbe,</span><br />
</p>
<p id="tha-ap540c28p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap540c29p1">
<span class="pali m-text">Māyākāro yathā raṅge,</span><br />
</p>
<p id="tha-ap540c29p2">
<span class="pali m-text">dassesi vikatiṁ bahuṁ;</span><br />
</p>
<p id="tha-ap540c29p3">
<span class="pali m-text">Tathā bhave bhamantohaṁ,</span><br />
</p>
<p id="tha-ap540c29p4">
<span class="pali m-text">videhādhipatī ahuṁ.</span><br />
</p>
<p id="tha-ap540c30p1">
<span class="pali m-text">Guṇāceḷassa vākyena,</span><br />
</p>
<p id="tha-ap540c30p2">
<span class="pali m-text">micchādiṭṭhigatāsayo;</span><br />
</p>
<p id="tha-ap540c30p3">
<span class="pali m-text">Narakaṁ maggamārūḷho,</span><br />
</p>
<p id="tha-ap540c30p4">
<span class="pali m-text">rucāya mama dhītuyā.</span><br />
</p>
<p id="tha-ap540c31p1">
<span class="pali m-text">Ovādaṁ nādiyitvāna,</span><br />
</p>
<p id="tha-ap540c31p2">
<span class="pali m-text">brahmunā nāradenahaṁ;</span><br />
</p>
<p id="tha-ap540c31p3">
<span class="pali m-text">Bahudhā saṁsito santo,</span><br />
</p>
<p id="tha-ap540c31p4">
<span class="pali m-text">diṭṭhiṁ hitvāna pāpikaṁ.</span><br />
</p>
<p id="tha-ap540c32p1">
<span class="pali m-text">Pūrayitvā visesena,</span><br />
</p>
<p id="tha-ap540c32p2">
<span class="pali m-text">dasa kammapathānihaṁ;</span><br />
</p>
<p id="tha-ap540c32p3">
<span class="pali m-text">Hitvāna dehamagamiṁ,</span><br />
</p>
<p id="tha-ap540c32p4">
<span class="pali m-text">saggaṁ sabhavanaṁ yathā.</span><br />
</p>
<p id="tha-ap540c33p1">
<span class="pali m-text">Pacchime bhave sampatte,</span><br />
</p>
<p id="tha-ap540c33p2">
<span class="pali m-text">brahmabandhu ahosahaṁ;</span><br />
</p>
<p id="tha-ap540c33p3">
<span class="pali m-text">Bārāṇasiyaṁ phītāyaṁ,</span><br />
</p>
<p id="tha-ap540c33p4">
<span class="pali m-text">jāto vippamahākule.</span><br />
</p>
<p id="tha-ap540c34p1">
<span class="pali m-text">Maccubyādhijarā bhīto,</span><br />
</p>
<p id="tha-ap540c34p2">
<span class="pali m-text">ogāhetvā mahāvanaṁ;</span><br />
</p>
<p id="tha-ap540c34p3">
<span class="pali m-text">Nibbānaṁ padamesanto,</span><br />
</p>
<p id="tha-ap540c34p4">
<span class="pali m-text">jaṭilesu paribbajiṁ.</span><br />
</p>
<p id="tha-ap540c35p1">
<span class="pali m-text">Tadā dve bhātaro mayhaṁ,</span><br />
</p>
<p id="tha-ap540c35p2">
<span class="pali m-text">pabbajiṁsu mayā saha;</span><br />
</p>
<p id="tha-ap540c35p3">
<span class="pali m-text">Uruvelāyaṁ māpetvā,</span><br />
</p>
<p id="tha-ap540c35p4">
<span class="pali m-text">assamaṁ nivasiṁ ahaṁ.</span><br />
</p>
<p id="tha-ap540c36p1">
<span class="pali m-text">Kassapo nāma gottena,</span><br />
</p>
<p id="tha-ap540c36p2">
<span class="pali m-text">uruveḷanivāsiko;</span><br />
</p>
<p id="tha-ap540c36p3">
<span class="pali m-text">Tato me āsi paññatti,</span><br />
</p>
<p id="tha-ap540c36p4">
<span class="pali m-text">uruveḷakassapo iti.</span><br />
</p>
<p id="tha-ap540c37p1">
<span class="pali m-text">Nadīsakāse bhātā me,</span><br />
</p>
<p id="tha-ap540c37p2">
<span class="pali m-text">nadīkassapasavhayo;</span><br />
</p>
<p id="tha-ap540c37p3">
<span class="pali m-text">Āsī sakāsanāmena,</span><br />
</p>
<p id="tha-ap540c37p4">
<span class="pali m-text">gayāyaṁ gayākassapo.</span><br />
</p>
<p id="tha-ap540c38p1">
<span class="pali m-text">Dve satāni kaniṭṭhassa,</span><br />
</p>
<p id="tha-ap540c38p2">
<span class="pali m-text">tīṇi majjhassa bhātuno;</span><br />
</p>
<p id="tha-ap540c38p3">
<span class="pali m-text">Mama pañca satānūnā,</span><br />
</p>
<p id="tha-ap540c38p4">
<span class="pali m-text">sissā sabbe mamānugā.</span><br />
</p>
<p id="tha-ap540c39p1">
<span class="pali m-text">Tadā upecca maṁ buddho,</span><br />
</p>
<p id="tha-ap540c39p2">
<span class="pali m-text">katvāna vividhāni me;</span><br />
</p>
<p id="tha-ap540c39p3">
<span class="pali m-text">Pāṭihīrāni lokaggo,</span><br />
</p>
<p id="tha-ap540c39p4">
<span class="pali m-text">vinesi narasārathi.</span><br />
</p>
<p id="tha-ap540c40p1">
<span class="pali m-text">Sahassaparivārena,</span><br />
</p>
<p id="tha-ap540c40p2">
<span class="pali m-text">ahosiṁ ehibhikkhuko;</span><br />
</p>
<p id="tha-ap540c40p3">
<span class="pali m-text">Teheva saha sabbehi,</span><br />
</p>
<p id="tha-ap540c40p4">
<span class="pali m-text">arahattamapāpuṇiṁ.</span><br />
</p>
<p id="tha-ap540c41p1">
<span class="pali m-text">Te cevaññe ca bahavo,</span><br />
</p>
<p id="tha-ap540c41p2">
<span class="pali m-text">sissā maṁ parivārayuṁ;</span><br />
</p>
<p id="tha-ap540c41p3">
<span class="pali m-text">Sāsituñca samatthohaṁ,</span><br />
</p>
<p id="tha-ap540c41p4">
<span class="pali m-text">tato maṁ isisattamo.</span><br />
</p>
<p id="tha-ap540c42p1">
<span class="pali m-text">Mahāparisabhāvasmiṁ,</span><br />
</p>
<p id="tha-ap540c42p2">
<span class="pali m-text">etadagge ṭhapesi maṁ;</span><br />
</p>
<p id="tha-ap540c42p3">
<span class="pali m-text">Aho buddhe kataṁ kāraṁ,</span><br />
</p>
<p id="tha-ap540c42p4">
<span class="pali m-text">saphalaṁ me ajāyatha.</span><br />
</p>
<p id="tha-ap540c43p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap540c43p2">
<span class="pali m-text">…pe…</span><br />
</p>
<p id="tha-ap540c43p3">
<span class="pali m-text">viharāmi anāsavo.</span><br />
</p>
<p id="tha-ap540c44p1">
<span class="pali m-text">Svāgataṁ vata me āsi,</span><br />
</p>
<p id="tha-ap540c44p2">
<span class="pali m-text">…pe…</span><br />
</p>
<p id="tha-ap540c44p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap540c45p1">
<span class="pali m-text">Paṭisambhidā catasso,</span><br />
</p>
<p id="tha-ap540c45p2">
<span class="pali m-text">…pe…</span><br />
</p>
<p id="tha-ap540c45p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap540c46p1">
<span class="pali m-text">Itthaṁ sudaṁ āyasmā uruveḷakassapo thero imā gāthāyo abhāsitthāti.</span><br />
</p>
<p id="tha-ap540c47p1">
<span class="pali m-text">Uruveḷakassapattherassāpadānaṁ aṭṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0539.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0541.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>