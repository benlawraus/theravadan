<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/bv0026.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/bv0025.html">Previous</a></div>
<div class="m-col-t-6 m-text-right">
<a href="../pages/bv0027.html">Next</a></div>
</div>
<section id="kassapabuddhavamsa">
<span id="bv26c0p2"></span><h2><span class="pali m-text">26. Kassapabuddhavaṁsa</span></h2>
<p id="bv26c1p1">
<span class="pali m-text">“Koṇāgamanassa aparena,</span><br />
</p>
<p id="bv26c1p2">
<span class="pali m-text">Sambuddho dvipaduttamo;</span><br />
</p>
<p id="bv26c1p3">
<span class="pali m-text">Kassapo nāma gottena,</span><br />
</p>
<p id="bv26c1p4">
<span class="pali m-text">Dhammarājā pabhaṅkaro.</span><br />
</p>
<p id="bv26c2p1">
<span class="pali m-text">Sañchaḍḍitaṁ kulamūlaṁ,</span><br />
</p>
<p id="bv26c2p2">
<span class="pali m-text">bahvannapānabhojanaṁ;</span><br />
</p>
<p id="bv26c2p3">
<span class="pali m-text">Datvāna yācake dānaṁ,</span><br />
</p>
<p id="bv26c2p4">
<span class="pali m-text">pūrayitvāna mānasaṁ;</span><br />
</p>
<p id="bv26c2p5">
<span class="pali m-text">Usabhova āḷakaṁ bhetvā,</span><br />
</p>
<p id="bv26c2p6">
<span class="pali m-text">patto sambodhimuttamaṁ.</span><br />
</p>
<p id="bv26c3p1">
<span class="pali m-text">Dhammacakkaṁ pavattente,</span><br />
</p>
<p id="bv26c3p2">
<span class="pali m-text">kassape lokanāyake;</span><br />
</p>
<p id="bv26c3p3">
<span class="pali m-text">Vīsakoṭisahassānaṁ,</span><br />
</p>
<p id="bv26c3p4">
<span class="pali m-text">paṭhamābhisamayo ahu.</span><br />
</p>
<p id="bv26c4p1">
<span class="pali m-text">Catumāsaṁ yadā buddho,</span><br />
</p>
<p id="bv26c4p2">
<span class="pali m-text">loke carati cārikaṁ;</span><br />
</p>
<p id="bv26c4p3">
<span class="pali m-text">Dasakoṭisahassānaṁ,</span><br />
</p>
<p id="bv26c4p4">
<span class="pali m-text">dutiyābhisamayo ahu.</span><br />
</p>
<p id="bv26c5p1">
<span class="pali m-text">Yamakaṁ vikubbanaṁ katvā,</span><br />
</p>
<p id="bv26c5p2">
<span class="pali m-text">ñāṇadhātuṁ pakittayi;</span><br />
</p>
<p id="bv26c5p3">
<span class="pali m-text">Pañcakoṭisahassānaṁ,</span><br />
</p>
<p id="bv26c5p4">
<span class="pali m-text">tatiyābhisamayo ahu.</span><br />
</p>
<p id="bv26c6p1">
<span class="pali m-text">Sudhammā devapure ramme,</span><br />
</p>
<p id="bv26c6p2">
<span class="pali m-text">tattha dhammaṁ pakittayi;</span><br />
</p>
<p id="bv26c6p3">
<span class="pali m-text">Tīṇikoṭisahassānaṁ,</span><br />
</p>
<p id="bv26c6p4">
<span class="pali m-text">devānaṁ bodhayī jino.</span><br />
</p>
<p id="bv26c7p1">
<span class="pali m-text">Naradevassa yakkhassa,</span><br />
</p>
<p id="bv26c7p2">
<span class="pali m-text">apare dhammadesane;</span><br />
</p>
<p id="bv26c7p3">
<span class="pali m-text">Etesānaṁ abhisamayā,</span><br />
</p>
<p id="bv26c7p4">
<span class="pali m-text">gaṇanāto asaṅkhiyā.</span><br />
</p>
<p id="bv26c8p1">
<span class="pali m-text">Tassāpi devadevassa,</span><br />
</p>
<p id="bv26c8p2">
<span class="pali m-text">eko āsi samāgamo;</span><br />
</p>
<p id="bv26c8p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv26c8p4">
<span class="pali m-text">santacittāna tādinaṁ.</span><br />
</p>
<p id="bv26c9p1">
<span class="pali m-text">Vīsabhikkhusahassānaṁ,</span><br />
</p>
<p id="bv26c9p2">
<span class="pali m-text">tadā āsi samāgamo;</span><br />
</p>
<p id="bv26c9p3">
<span class="pali m-text">Atikkantabhavantānaṁ,</span><br />
</p>
<p id="bv26c9p4">
<span class="pali m-text">hirisīlena tādinaṁ.</span><br />
</p>
<p id="bv26c10p1">
<span class="pali m-text">Ahaṁ tadā māṇavako,</span><br />
</p>
<p id="bv26c10p2">
<span class="pali m-text">jotipāloti vissuto;</span><br />
</p>
<p id="bv26c10p3">
<span class="pali m-text">Ajjhāyako mantadharo,</span><br />
</p>
<p id="bv26c10p4">
<span class="pali m-text">tiṇṇaṁ vedāna pāragū.</span><br />
</p>
<p id="bv26c11p1">
<span class="pali m-text">Lakkhaṇe itihāse ca,</span><br />
</p>
<p id="bv26c11p2">
<span class="pali m-text">sadhamme pāramiṁ gato;</span><br />
</p>
<p id="bv26c11p3">
<span class="pali m-text">Bhūmantalikkhakusalo,</span><br />
</p>
<p id="bv26c11p4">
<span class="pali m-text">katavijjo anāvayo.</span><br />
</p>
<p id="bv26c12p1">
<span class="pali m-text">Kassapassa bhagavato,</span><br />
</p>
<p id="bv26c12p2">
<span class="pali m-text">ghaṭīkāro nāmupaṭṭhāko;</span><br />
</p>
<p id="bv26c12p3">
<span class="pali m-text">Sagāravo sappatisso,</span><br />
</p>
<p id="bv26c12p4">
<span class="pali m-text">nibbuto tatiye phale.</span><br />
</p>
<p id="bv26c13p1">
<span class="pali m-text">Ādāya maṁ ghaṭīkāro,</span><br />
</p>
<p id="bv26c13p2">
<span class="pali m-text">upagañchi kassapaṁ jinaṁ;</span><br />
</p>
<p id="bv26c13p3">
<span class="pali m-text">Tassa dhammaṁ suṇitvāna,</span><br />
</p>
<p id="bv26c13p4">
<span class="pali m-text">pabbajiṁ tassa santike.</span><br />
</p>
<p id="bv26c14p1">
<span class="pali m-text">Āraddhavīriyo hutvā,</span><br />
</p>
<p id="bv26c14p2">
<span class="pali m-text">vattāvattesu kovido;</span><br />
</p>
<p id="bv26c14p3">
<span class="pali m-text">Na kvaci parihāyāmi,</span><br />
</p>
<p id="bv26c14p4">
<span class="pali m-text">pūresiṁ jinasāsanaṁ.</span><br />
</p>
<p id="bv26c15p1">
<span class="pali m-text">Yāvatā buddhabhaṇitaṁ,</span><br />
</p>
<p id="bv26c15p2">
<span class="pali m-text">navaṅgaṁ jinasāsanaṁ;</span><br />
</p>
<p id="bv26c15p3">
<span class="pali m-text">Sabbaṁ pariyāpuṇitvāna,</span><br />
</p>
<p id="bv26c15p4">
<span class="pali m-text">sobhayiṁ jinasāsanaṁ.</span><br />
</p>
<p id="bv26c16p1">
<span class="pali m-text">Mama acchariyaṁ disvā,</span><br />
</p>
<p id="bv26c16p2">
<span class="pali m-text">sopi buddho viyākari;</span><br />
</p>
<p id="bv26c16p3">
<span class="pali m-text">‘Imamhi bhaddake kappe,</span><br />
</p>
<p id="bv26c16p4">
<span class="pali m-text">ayaṁ buddho bhavissati.</span><br />
</p>
<p id="bv26c17p1">
<span class="pali m-text">Ahu kapilavhayā rammā,</span><br />
</p>
<p id="bv26c17p2">
<span class="pali m-text">nikkhamitvā tathāgato;</span><br />
</p>
<p id="bv26c17p3">
<span class="pali m-text">Padhānaṁ padahitvāna,</span><br />
</p>
<p id="bv26c17p4">
<span class="pali m-text">katvā dukkarakārikaṁ.</span><br />
</p>
<p id="bv26c18p1">
<span class="pali m-text">Ajapālarukkhamūle,</span><br />
</p>
<p id="bv26c18p2">
<span class="pali m-text">nisīditvā tathāgato;</span><br />
</p>
<p id="bv26c18p3">
<span class="pali m-text">Tattha pāyāsaṁ paggayha,</span><br />
</p>
<p id="bv26c18p4">
<span class="pali m-text">nerañjaramupehiti.</span><br />
</p>
<p id="bv26c19p1">
<span class="pali m-text">Nerañjarāya tīramhi,</span><br />
</p>
<p id="bv26c19p2">
<span class="pali m-text">pāyāsaṁ paribhuñjiya;</span><br />
</p>
<p id="bv26c19p3">
<span class="pali m-text">Paṭiyattavaramaggena,</span><br />
</p>
<p id="bv26c19p4">
<span class="pali m-text">bodhimūlamupehiti.</span><br />
</p>
<p id="bv26c20p1">
<span class="pali m-text">Tato padakkhiṇaṁ katvā,</span><br />
</p>
<p id="bv26c20p2">
<span class="pali m-text">bodhimaṇḍaṁ anuttaro;</span><br />
</p>
<p id="bv26c20p3">
<span class="pali m-text">Aparājitaṭṭhānamhi,</span><br />
</p>
<p id="bv26c20p4">
<span class="pali m-text">bodhipallaṅkamuttame;</span><br />
</p>
<p id="bv26c20p5">
<span class="pali m-text">Pallaṅkena nisīditvā,</span><br />
</p>
<p id="bv26c20p6">
<span class="pali m-text">bujjhissati mahāyaso.</span><br />
</p>
<p id="bv26c21p1">
<span class="pali m-text">Imassa janikā mātā,</span><br />
</p>
<p id="bv26c21p2">
<span class="pali m-text">māyā nāma bhavissati;</span><br />
</p>
<p id="bv26c21p3">
<span class="pali m-text">Pitā suddhodano nāma,</span><br />
</p>
<p id="bv26c21p4">
<span class="pali m-text">ayaṁ hessati gotamo.</span><br />
</p>
<p id="bv26c22p1">
<span class="pali m-text">Anāsavā vītarāgā,</span><br />
</p>
<p id="bv26c22p2">
<span class="pali m-text">santacittā samāhitā;</span><br />
</p>
<p id="bv26c22p3">
<span class="pali m-text">Kolito upatisso ca,</span><br />
</p>
<p id="bv26c22p4">
<span class="pali m-text">aggā hessanti sāvakā;</span><br />
</p>
<p id="bv26c22p5">
<span class="pali m-text">Ānando nāmupaṭṭhāko,</span><br />
</p>
<p id="bv26c22p6">
<span class="pali m-text">upaṭṭhissatimaṁ jinaṁ.</span><br />
</p>
<p id="bv26c23p1">
<span class="pali m-text">Khemā uppalavaṇṇā ca,</span><br />
</p>
<p id="bv26c23p2">
<span class="pali m-text">aggā hessanti sāvikā;</span><br />
</p>
<p id="bv26c23p3">
<span class="pali m-text">Anāsavā santacittā,</span><br />
</p>
<p id="bv26c23p4">
<span class="pali m-text">vītarāgā samāhitā;</span><br />
</p>
<p id="bv26c23p5">
<span class="pali m-text">Bodhi tassa bhagavato,</span><br />
</p>
<p id="bv26c23p6">
<span class="pali m-text">assatthoti pavuccati.</span><br />
</p>
<p id="bv26c24p1">
<span class="pali m-text">Citto hatthāḷavako ca,</span><br />
</p>
<p id="bv26c24p2">
<span class="pali m-text">aggā hessantupaṭṭhakā;</span><br />
</p>
<p id="bv26c24p3">
<span class="pali m-text">Nandamātā ca uttarā,</span><br />
</p>
<p id="bv26c24p4">
<span class="pali m-text">aggā hessantupaṭṭhikā’.</span><br />
</p>
<p id="bv26c25p1">
<span class="pali m-text">Idaṁ sutvāna vacanaṁ,</span><br />
</p>
<p id="bv26c25p2">
<span class="pali m-text">assamassa mahesino;</span><br />
</p>
<p id="bv26c25p3">
<span class="pali m-text">Āmoditā naramarū,</span><br />
</p>
<p id="bv26c25p4">
<span class="pali m-text">buddhabījaṁ kira ayaṁ.</span><br />
</p>
<p id="bv26c26p1">
<span class="pali m-text">Ukkuṭṭhisaddā pavattanti,</span><br />
</p>
<p id="bv26c26p2">
<span class="pali m-text">apphoṭenti hasanti ca;</span><br />
</p>
<p id="bv26c26p3">
<span class="pali m-text">Katañjalī namassanti,</span><br />
</p>
<p id="bv26c26p4">
<span class="pali m-text">dasasahassī sadevakā.</span><br />
</p>
<p id="bv26c27p1">
<span class="pali m-text">‘Yadimassa lokanāthassa,</span><br />
</p>
<p id="bv26c27p2">
<span class="pali m-text">virajjhissāma sāsanaṁ;</span><br />
</p>
<p id="bv26c27p3">
<span class="pali m-text">Anāgatamhi addhāne,</span><br />
</p>
<p id="bv26c27p4">
<span class="pali m-text">hessāma sammukhā imaṁ.</span><br />
</p>
<p id="bv26c28p1">
<span class="pali m-text">Yathā manussā nadiṁ tarantā,</span><br />
</p>
<p id="bv26c28p2">
<span class="pali m-text">Paṭititthaṁ virajjhiya;</span><br />
</p>
<p id="bv26c28p3">
<span class="pali m-text">Heṭṭhā titthe gahetvāna,</span><br />
</p>
<p id="bv26c28p4">
<span class="pali m-text">Uttaranti mahānadiṁ.</span><br />
</p>
<p id="bv26c29p1">
<span class="pali m-text">Evamevaṁ mayaṁ sabbe,</span><br />
</p>
<p id="bv26c29p2">
<span class="pali m-text">yadi muñcāmimaṁ jinaṁ;</span><br />
</p>
<p id="bv26c29p3">
<span class="pali m-text">Anāgatamhi addhāne,</span><br />
</p>
<p id="bv26c29p4">
<span class="pali m-text">hessāma sammukhā imaṁ’.</span><br />
</p>
<p id="bv26c30p1">
<span class="pali m-text">Tassāpi vacanaṁ sutvā,</span><br />
</p>
<p id="bv26c30p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv26c30p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv26c30p4">
<span class="pali m-text">dasapāramipūriyā.</span><br />
</p>
<p id="bv26c31p1">
<span class="pali m-text">Evamahaṁ saṁsaritvā,</span><br />
</p>
<p id="bv26c31p2">
<span class="pali m-text">parivajjento anācaraṁ;</span><br />
</p>
<p id="bv26c31p3">
<span class="pali m-text">Dukkarañca kataṁ mayhaṁ,</span><br />
</p>
<p id="bv26c31p4">
<span class="pali m-text">bodhiyāyeva kāraṇā.</span><br />
</p>
<p id="bv26c32p1">
<span class="pali m-text">Nagaraṁ bārāṇasī nāma,</span><br />
</p>
<p id="bv26c32p2">
<span class="pali m-text">kikī nāmāsi khattiyo;</span><br />
</p>
<p id="bv26c32p3">
<span class="pali m-text">Vasate tattha nagare,</span><br />
</p>
<p id="bv26c32p4">
<span class="pali m-text">sambuddhassa mahākulaṁ.</span><br />
</p>
<p id="bv26c33p1">
<span class="pali m-text">Brāhmaṇo brahmadattova,</span><br />
</p>
<p id="bv26c33p2">
<span class="pali m-text">āsi buddhassa so pitā;</span><br />
</p>
<p id="bv26c33p3">
<span class="pali m-text">Dhanavatī nāma janikā,</span><br />
</p>
<p id="bv26c33p4">
<span class="pali m-text">kassapassa mahesino.</span><br />
</p>
<p id="bv26c34p1">
<span class="pali m-text">Duve vassasahassāni,</span><br />
</p>
<p id="bv26c34p2">
<span class="pali m-text">agāraṁ ajjha so vasi;</span><br />
</p>
<p id="bv26c34p3">
<span class="pali m-text">Haṁso yaso sirinando,</span><br />
</p>
<p id="bv26c34p4">
<span class="pali m-text">tayo pāsādamuttamā.</span><br />
</p>
<p id="bv26c35p1">
<span class="pali m-text">Tisoḷasasahassāni,</span><br />
</p>
<p id="bv26c35p2">
<span class="pali m-text">Nāriyo samalaṅkatā;</span><br />
</p>
<p id="bv26c35p3">
<span class="pali m-text">Sunandā nāma sā nārī,</span><br />
</p>
<p id="bv26c35p4">
<span class="pali m-text">Vijitaseno nāma atrajo.</span><br />
</p>
<p id="bv26c36p1">
<span class="pali m-text">Nimitte caturo disvā,</span><br />
</p>
<p id="bv26c36p2">
<span class="pali m-text">pāsādenābhinikkhami;</span><br />
</p>
<p id="bv26c36p3">
<span class="pali m-text">Sattāhaṁ padhānacāraṁ,</span><br />
</p>
<p id="bv26c36p4">
<span class="pali m-text">acarī purisuttamo.</span><br />
</p>
<p id="bv26c37p1">
<span class="pali m-text">Brahmunā yācito santo,</span><br />
</p>
<p id="bv26c37p2">
<span class="pali m-text">kassapo lokanāyako;</span><br />
</p>
<p id="bv26c37p3">
<span class="pali m-text">Vatti cakkaṁ mahāvīro,</span><br />
</p>
<p id="bv26c37p4">
<span class="pali m-text">migadāye naruttamo.</span><br />
</p>
<p id="bv26c38p1">
<span class="pali m-text">Tisso ca bhāradvājo ca,</span><br />
</p>
<p id="bv26c38p2">
<span class="pali m-text">ahesuṁ aggasāvakā;</span><br />
</p>
<p id="bv26c38p3">
<span class="pali m-text">Sabbamitto nāmupaṭṭhāko,</span><br />
</p>
<p id="bv26c38p4">
<span class="pali m-text">kassapassa mahesino.</span><br />
</p>
<p id="bv26c39p1">
<span class="pali m-text">Anuḷā uruvelā ca,</span><br />
</p>
<p id="bv26c39p2">
<span class="pali m-text">ahesuṁ aggasāvikā;</span><br />
</p>
<p id="bv26c39p3">
<span class="pali m-text">Bodhi tassa bhagavato,</span><br />
</p>
<p id="bv26c39p4">
<span class="pali m-text">nigrodhoti pavuccati.</span><br />
</p>
<p id="bv26c40p1">
<span class="pali m-text">Sumaṅgalo ghaṭikāro ca,</span><br />
</p>
<p id="bv26c40p2">
<span class="pali m-text">ahesuṁ aggupaṭṭhakā;</span><br />
</p>
<p id="bv26c40p3">
<span class="pali m-text">Vicitasenā bhaddā ca,</span><br />
</p>
<p id="bv26c40p4">
<span class="pali m-text">ahesuṁ aggupaṭṭhikā.</span><br />
</p>
<p id="bv26c41p1">
<span class="pali m-text">Uccattanena so buddho,</span><br />
</p>
<p id="bv26c41p2">
<span class="pali m-text">vīsatiratanuggato;</span><br />
</p>
<p id="bv26c41p3">
<span class="pali m-text">Vijjulaṭṭhīva ākāse,</span><br />
</p>
<p id="bv26c41p4">
<span class="pali m-text">candova gahapūrito.</span><br />
</p>
<p id="bv26c42p1">
<span class="pali m-text">Vīsativassasahassāni,</span><br />
</p>
<p id="bv26c42p2">
<span class="pali m-text">āyu tassa mahesino;</span><br />
</p>
<p id="bv26c42p3">
<span class="pali m-text">Tāvatā tiṭṭhamāno so,</span><br />
</p>
<p id="bv26c42p4">
<span class="pali m-text">tāresi janataṁ bahuṁ.</span><br />
</p>
<p id="bv26c43p1">
<span class="pali m-text">Dhammataḷākaṁ māpayitvā,</span><br />
</p>
<p id="bv26c43p2">
<span class="pali m-text">sīlaṁ datvā vilepanaṁ;</span><br />
</p>
<p id="bv26c43p3">
<span class="pali m-text">Dhammadussaṁ nivāsetvā,</span><br />
</p>
<p id="bv26c43p4">
<span class="pali m-text">dhammamālaṁ vibhajjiya.</span><br />
</p>
<p id="bv26c44p1">
<span class="pali m-text">Dhammavimalamādāsaṁ,</span><br />
</p>
<p id="bv26c44p2">
<span class="pali m-text">ṭhapayitvā mahājane;</span><br />
</p>
<p id="bv26c44p3">
<span class="pali m-text">Keci nibbānaṁ patthentā,</span><br />
</p>
<p id="bv26c44p4">
<span class="pali m-text">passantu me alaṅkaraṁ.</span><br />
</p>
<p id="bv26c45p1">
<span class="pali m-text">Sīlakañcukaṁ datvāna,</span><br />
</p>
<p id="bv26c45p2">
<span class="pali m-text">jhānakavacavammitaṁ;</span><br />
</p>
<p id="bv26c45p3">
<span class="pali m-text">Dhammacammaṁ pārupitvā,</span><br />
</p>
<p id="bv26c45p4">
<span class="pali m-text">datvā sannāhamuttamaṁ.</span><br />
</p>
<p id="bv26c46p1">
<span class="pali m-text">Satiphalakaṁ datvāna,</span><br />
</p>
<p id="bv26c46p2">
<span class="pali m-text">tikhiṇañāṇakuntimaṁ;</span><br />
</p>
<p id="bv26c46p3">
<span class="pali m-text">Dhammakhaggavaraṁ datvā,</span><br />
</p>
<p id="bv26c46p4">
<span class="pali m-text">sīlasaṁsaggamaddanaṁ.</span><br />
</p>
<p id="bv26c47p1">
<span class="pali m-text">Tevijjābhūsanaṁ datvāna,</span><br />
</p>
<p id="bv26c47p2">
<span class="pali m-text">āveḷaṁ caturo phale;</span><br />
</p>
<p id="bv26c47p3">
<span class="pali m-text">Chaḷabhiññābharaṇaṁ datvā,</span><br />
</p>
<p id="bv26c47p4">
<span class="pali m-text">dhammapupphapiḷandhanaṁ.</span><br />
</p>
<p id="bv26c48p1">
<span class="pali m-text">Saddhammapaṇḍaracchattaṁ,</span><br />
</p>
<p id="bv26c48p2">
<span class="pali m-text">datvā pāpanivāraṇaṁ;</span><br />
</p>
<p id="bv26c48p3">
<span class="pali m-text">Māpayitvābhayaṁ pupphaṁ,</span><br />
</p>
<p id="bv26c48p4">
<span class="pali m-text">nibbuto so sasāvako.</span><br />
</p>
<p id="bv26c49p1">
<span class="pali m-text">Eso hi sammāsambuddho,</span><br />
</p>
<p id="bv26c49p2">
<span class="pali m-text">appameyyo durāsado;</span><br />
</p>
<p id="bv26c49p3">
<span class="pali m-text">Eso hi dhammaratano,</span><br />
</p>
<p id="bv26c49p4">
<span class="pali m-text">svākkhāto ehipassiko.</span><br />
</p>
<p id="bv26c50p1">
<span class="pali m-text">Eso hi saṅgharatano,</span><br />
</p>
<p id="bv26c50p2">
<span class="pali m-text">suppaṭipanno anuttaro;</span><br />
</p>
<p id="bv26c50p3">
<span class="pali m-text">Sabbaṁ tamantarahitaṁ,</span><br />
</p>
<p id="bv26c50p4">
<span class="pali m-text">nanu rittā sabbasaṅkhārā.</span><br />
</p>
<p id="bv26c51p1">
<span class="pali m-text">Mahākassapo jino satthā,</span><br />
</p>
<p id="bv26c51p2">
<span class="pali m-text">Setabyārāmamhi nibbuto;</span><br />
</p>
<p id="bv26c51p3">
<span class="pali m-text">Tatthevassa jinathūpo,</span><br />
</p>
<p id="bv26c51p4">
<span class="pali m-text">Yojanubbedhamuggato”ti.</span><br />
</p>
<p id="bv26c52p1">
<span class="pali m-text">Kassapassa bhagavato vaṁso catuvīsatimo.</span><br />
</p>
<div class="m-row">
<div class="m-col-t-6 m-text-left">
<a href="../pages/bv0025.html">Previous</a></div>
<div class="m-col-t-6 m-text-right">
<a href="../pages/bv0027.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>