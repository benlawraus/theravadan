<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0n0z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0n0z.html" />
  <meta property="og:description" content="Tiṇadāyakavagga 10. Sugandhattheraapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Anubyañjanasampanno, bāttiṁsavaralakkhaṇo; Byāmappabhāparivuto, raṁsijālasamotthaṭo. Assāsetā yathā cando, sūriyova pabhaṅkaro; Nibbāpetā yathā megho, sāgarova guṇākaro. Dharaṇīriva sīlena, himavāva samādhinā; Ākāso viya paññāya, asaṅgo anilo yathā. Sa kadāci mahāvīro …" />
  <meta name="twitter:description" content="Tiṇadāyakavagga 10. Sugandhattheraapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Anubyañjanasampanno, bāttiṁsavaralakkhaṇo; Byāmappabhāparivuto, raṁsijālasamotthaṭo. Assāsetā yathā cando, sūriyova pabhaṅkaro; Nibbāpetā yathā megho, sāgarova guṇākaro. Dharaṇīriva sīlena, himavāva samādhinā; Ākāso viya paññāya, asaṅgo anilo yathā. Sa kadāci mahāvīro …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="tinadayakavagga">
<h2><a href="#tinadayakavagga">Tiṇadāyakavagga</a></h2>
<section id="sugandhattheraapadana">
<h3><a href="#sugandhattheraapadana">10. Sugandhattheraapadāna</a></h3>
<p id="tha-ap532c1p1">
<span class="m-text m-primary">“Imamhi bhaddake kappe,</span><br />
</p>
<p id="tha-ap532c1p2">
<span class="m-text m-primary">brahmabandhu mahāyaso;</span><br />
</p>
<p id="tha-ap532c1p3">
<span class="m-text m-primary">Kassapo nāma gottena,</span><br />
</p>
<p id="tha-ap532c1p4">
<span class="m-text m-primary">uppajji vadataṁ varo.</span><br />
</p>
<p id="tha-ap532c2p1">
<span class="m-text m-primary">Anubyañjanasampanno,</span><br />
</p>
<p id="tha-ap532c2p2">
<span class="m-text m-primary">bāttiṁsavaralakkhaṇo;</span><br />
</p>
<p id="tha-ap532c2p3">
<span class="m-text m-primary">Byāmappabhāparivuto,</span><br />
</p>
<p id="tha-ap532c2p4">
<span class="m-text m-primary">raṁsijālasamotthaṭo.</span><br />
</p>
<p id="tha-ap532c3p1">
<span class="m-text m-primary">Assāsetā yathā cando,</span><br />
</p>
<p id="tha-ap532c3p2">
<span class="m-text m-primary">sūriyova pabhaṅkaro;</span><br />
</p>
<p id="tha-ap532c3p3">
<span class="m-text m-primary">Nibbāpetā yathā megho,</span><br />
</p>
<p id="tha-ap532c3p4">
<span class="m-text m-primary">sāgarova guṇākaro.</span><br />
</p>
<p id="tha-ap532c4p1">
<span class="m-text m-primary">Dharaṇīriva sīlena,</span><br />
</p>
<p id="tha-ap532c4p2">
<span class="m-text m-primary">himavāva samādhinā;</span><br />
</p>
<p id="tha-ap532c4p3">
<span class="m-text m-primary">Ākāso viya paññāya,</span><br />
</p>
<p id="tha-ap532c4p4">
<span class="m-text m-primary">asaṅgo anilo yathā.</span><br />
</p>
<p id="tha-ap532c5p1">
<span class="m-text m-primary">Sa kadāci mahāvīro,</span><br />
</p>
<p id="tha-ap532c5p2">
<span class="m-text m-primary">parisāsu visārado;</span><br />
</p>
<p id="tha-ap532c5p3">
<span class="m-text m-primary">Saccāni sampakāseti,</span><br />
</p>
<p id="tha-ap532c5p4">
<span class="m-text m-primary">uddharanto mahājanaṁ.</span><br />
</p>
<p id="tha-ap532c6p1">
<span class="m-text m-primary">Tadā hi bārāṇasiyaṁ,</span><br />
</p>
<p id="tha-ap532c6p2">
<span class="m-text m-primary">seṭṭhiputto mahāyaso;</span><br />
</p>
<p id="tha-ap532c6p3">
<span class="m-text m-primary">Āsahaṁ dhanadhaññassa,</span><br />
</p>
<p id="tha-ap532c6p4">
<span class="m-text m-primary">pahūtassa bahū tadā.</span><br />
</p>
<p id="tha-ap532c7p1">
<span class="m-text m-primary">Jaṅghāvihāraṁ vicaraṁ,</span><br />
</p>
<p id="tha-ap532c7p2">
<span class="m-text m-primary">migadāyamupeccahaṁ;</span><br />
</p>
<p id="tha-ap532c7p3">
<span class="m-text m-primary">Addasaṁ virajaṁ buddhaṁ,</span><br />
</p>
<p id="tha-ap532c7p4">
<span class="m-text m-primary">desentaṁ amataṁ padaṁ.</span><br />
</p>
<p id="tha-ap532c8p1">
<span class="m-text m-primary">Visaṭṭhakantavacanaṁ,</span><br />
</p>
<p id="tha-ap532c8p2">
<span class="m-text m-primary">karavīkasamassaraṁ;</span><br />
</p>
<p id="tha-ap532c8p3">
<span class="m-text m-primary">Haṁsarutehi nigghosaṁ,</span><br />
</p>
<p id="tha-ap532c8p4">
<span class="m-text m-primary">viññāpentaṁ mahājanaṁ.</span><br />
</p>
<p id="tha-ap532c9p1">
<span class="m-text m-primary">Disvā devātidevaṁ taṁ,</span><br />
</p>
<p id="tha-ap532c9p2">
<span class="m-text m-primary">sutvāva madhuraṁ giraṁ;</span><br />
</p>
<p id="tha-ap532c9p3">
<span class="m-text m-primary">Pahāyanappake bhoge,</span><br />
</p>
<p id="tha-ap532c9p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap532c10p1">
<span class="m-text m-primary">Evaṁ pabbajito cāhaṁ,</span><br />
</p>
<p id="tha-ap532c10p2">
<span class="m-text m-primary">na cirena bahussuto;</span><br />
</p>
<p id="tha-ap532c10p3">
<span class="m-text m-primary">Ahosiṁ dhammakathiko,</span><br />
</p>
<p id="tha-ap532c10p4">
<span class="m-text m-primary">vicittapaṭibhānavā.</span><br />
</p>
<p id="tha-ap532c11p1">
<span class="m-text m-primary">Mahāparisamajjhehaṁ,</span><br />
</p>
<p id="tha-ap532c11p2">
<span class="m-text m-primary">haṭṭhacitto punappunaṁ;</span><br />
</p>
<p id="tha-ap532c11p3">
<span class="m-text m-primary">Vaṇṇayiṁ hemavaṇṇassa,</span><br />
</p>
<p id="tha-ap532c11p4">
<span class="m-text m-primary">vaṇṇaṁ vaṇṇavisārado.</span><br />
</p>
<p id="tha-ap532c12p1">
<span class="m-text m-primary">‘Esa khīṇāsavo buddho,</span><br />
</p>
<p id="tha-ap532c12p2">
<span class="m-text m-primary">anīgho chinnasaṁsayo;</span><br />
</p>
<p id="tha-ap532c12p3">
<span class="m-text m-primary">Sabbakammakkhayaṁ patto,</span><br />
</p>
<p id="tha-ap532c12p4">
<span class="m-text m-primary">vimuttopadhisaṅkhaye.</span><br />
</p>
<p id="tha-ap532c13p1">
<span class="m-text m-primary">Esa so bhagavā buddho,</span><br />
</p>
<p id="tha-ap532c13p2">
<span class="m-text m-primary">esa sīho anuttaro;</span><br />
</p>
<p id="tha-ap532c13p3">
<span class="m-text m-primary">Sadevakassa lokassa,</span><br />
</p>
<p id="tha-ap532c13p4">
<span class="m-text m-primary">brahmacakkappavattako.</span><br />
</p>
<p id="tha-ap532c14p1">
<span class="m-text m-primary">Danto dametā santo ca,</span><br />
</p>
<p id="tha-ap532c14p2">
<span class="m-text m-primary">sametā nibbuto isi;</span><br />
</p>
<p id="tha-ap532c14p3">
<span class="m-text m-primary">Nibbāpetā ca assattho,</span><br />
</p>
<p id="tha-ap532c14p4">
<span class="m-text m-primary">assāsetā mahājanaṁ.</span><br />
</p>
<p id="tha-ap532c15p1">
<span class="m-text m-primary">Vīro sūro ca vikkanto,</span><br />
</p>
<p id="tha-ap532c15p2">
<span class="m-text m-primary">pañño kāruṇiko vasī;</span><br />
</p>
<p id="tha-ap532c15p3">
<span class="m-text m-primary">Vijitāvī ca sa jino,</span><br />
</p>
<p id="tha-ap532c15p4">
<span class="m-text m-primary">appagabbo anālayo.</span><br />
</p>
<p id="tha-ap532c16p1">
<span class="m-text m-primary">Aneñjo acalo dhīmā,</span><br />
</p>
<p id="tha-ap532c16p2">
<span class="m-text m-primary">amoho asamo muni;</span><br />
</p>
<p id="tha-ap532c16p3">
<span class="m-text m-primary">Dhorayho usabho nāgo,</span><br />
</p>
<p id="tha-ap532c16p4">
<span class="m-text m-primary">sīho sakko garūsupi.</span><br />
</p>
<p id="tha-ap532c17p1">
<span class="m-text m-primary">Virāgo vimalo brahmā,</span><br />
</p>
<p id="tha-ap532c17p2">
<span class="m-text m-primary">vādī sūro raṇañjaho;</span><br />
</p>
<p id="tha-ap532c17p3">
<span class="m-text m-primary">Akhilo ca visallo ca,</span><br />
</p>
<p id="tha-ap532c17p4">
<span class="m-text m-primary">asamo saṁyato suci.</span><br />
</p>
<p id="tha-ap532c18p1">
<span class="m-text m-primary">Brāhmaṇo samaṇo nātho,</span><br />
</p>
<p id="tha-ap532c18p2">
<span class="m-text m-primary">bhisakko sallakattako;</span><br />
</p>
<p id="tha-ap532c18p3">
<span class="m-text m-primary">Yodho buddho sutāsuto,</span><br />
</p>
<p id="tha-ap532c18p4">
<span class="m-text m-primary">acalo mudito sito.</span><br />
</p>
<p id="tha-ap532c19p1">
<span class="m-text m-primary">Dhātā dhatā ca santi ca,</span><br />
</p>
<p id="tha-ap532c19p2">
<span class="m-text m-primary">kattā netā pakāsitā;</span><br />
</p>
<p id="tha-ap532c19p3">
<span class="m-text m-primary">Sampahaṁsitā bhettā ca,</span><br />
</p>
<p id="tha-ap532c19p4">
<span class="m-text m-primary">chettā sotā pasaṁsitā.</span><br />
</p>
<p id="tha-ap532c20p1">
<span class="m-text m-primary">Akhilo ca visallo ca,</span><br />
</p>
<p id="tha-ap532c20p2">
<span class="m-text m-primary">anīgho akathaṅkathī;</span><br />
</p>
<p id="tha-ap532c20p3">
<span class="m-text m-primary">Anejo virajo kattā,</span><br />
</p>
<p id="tha-ap532c20p4">
<span class="m-text m-primary">gandhā vattā pasaṁsitā.</span><br />
</p>
<p id="tha-ap532c21p1">
<span class="m-text m-primary">Tāretā atthakāretā,</span><br />
</p>
<p id="tha-ap532c21p2">
<span class="m-text m-primary">kāretā sampadāritā;</span><br />
</p>
<p id="tha-ap532c21p3">
<span class="m-text m-primary">Pāpetā sahitā kantā,</span><br />
</p>
<p id="tha-ap532c21p4">
<span class="m-text m-primary">hantā ātāpī tāpaso.</span><br />
</p>
<p id="tha-ap532c22p1">
<span class="m-text m-primary">Samacitto samasamo,</span><br />
</p>
<p id="tha-ap532c22p2">
<span class="m-text m-primary">asahāyo dayālayo;</span><br />
</p>
<p id="tha-ap532c22p3">
<span class="m-text m-primary">Accherasatto akuho,</span><br />
</p>
<p id="tha-ap532c22p4">
<span class="m-text m-primary">katāvī isisattamo.</span><br />
</p>
<p id="tha-ap532c23p1">
<span class="m-text m-primary">Nittiṇṇakaṅkho nimmāno,</span><br />
</p>
<p id="tha-ap532c23p2">
<span class="m-text m-primary">appameyyo anūpamo;</span><br />
</p>
<p id="tha-ap532c23p3">
<span class="m-text m-primary">Sabbavākyapathātīto,</span><br />
</p>
<p id="tha-ap532c23p4">
<span class="m-text m-primary">saccaneyyantagū jino.</span><br />
</p>
<p id="tha-ap532c24p1">
<span class="m-text m-primary">Sattasāravare tasmiṁ,</span><br />
</p>
<p id="tha-ap532c24p2">
<span class="m-text m-primary">Pasādo amatāvaho;</span><br />
</p>
<p id="tha-ap532c24p3">
<span class="m-text m-primary">Tasmā buddhe ca dhamme ca,</span><br />
</p>
<p id="tha-ap532c24p4">
<span class="m-text m-primary">Saṅghe saddhā mahatthikā’.</span><br />
</p>
<p id="tha-ap532c25p1">
<span class="m-text m-primary">Guṇehi evamādīhi,</span><br />
</p>
<p id="tha-ap532c25p2">
<span class="m-text m-primary">tilokasaraṇuttamaṁ;</span><br />
</p>
<p id="tha-ap532c25p3">
<span class="m-text m-primary">Vaṇṇento parisāmajjhe,</span><br />
</p>
<p id="tha-ap532c25p4">
<span class="m-text m-primary">akaṁ dhammakathaṁ ahaṁ.</span><br />
</p>
<p id="tha-ap532c26p1">
<span class="m-text m-primary">Tato cutāhaṁ tusite,</span><br />
</p>
<p id="tha-ap532c26p2">
<span class="m-text m-primary">anubhotvā mahāsukhaṁ;</span><br />
</p>
<p id="tha-ap532c26p3">
<span class="m-text m-primary">Tato cuto manussesu,</span><br />
</p>
<p id="tha-ap532c26p4">
<span class="m-text m-primary">jāto homi sugandhiko.</span><br />
</p>
<p id="tha-ap532c27p1">
<span class="m-text m-primary">Nissāso mukhagandho ca,</span><br />
</p>
<p id="tha-ap532c27p2">
<span class="m-text m-primary">dehagandho tatheva me;</span><br />
</p>
<p id="tha-ap532c27p3">
<span class="m-text m-primary">Sedagandho ca satataṁ,</span><br />
</p>
<p id="tha-ap532c27p4">
<span class="m-text m-primary">sabbagandhova hoti me.</span><br />
</p>
<p id="tha-ap532c28p1">
<span class="m-text m-primary">Mukhagandho sadā mayhaṁ,</span><br />
</p>
<p id="tha-ap532c28p2">
<span class="m-text m-primary">padumuppalacampako;</span><br />
</p>
<p id="tha-ap532c28p3">
<span class="m-text m-primary">Parisanto sadā vāti,</span><br />
</p>
<p id="tha-ap532c28p4">
<span class="m-text m-primary">sarīro ca tatheva me.</span><br />
</p>
<p id="tha-ap532c29p1">
<span class="m-text m-primary">Guṇatthavassa sabbantaṁ,</span><br />
</p>
<p id="tha-ap532c29p2">
<span class="m-text m-primary">Phalaṁ tu paramabbhutaṁ;</span><br />
</p>
<p id="tha-ap532c29p3">
<span class="m-text m-primary">Ekaggamanasā sabbe,</span><br />
</p>
<p id="tha-ap532c29p4">
<span class="m-text m-primary">Vaṇṇayissaṁ suṇātha me.</span><br />
</p>
<p id="tha-ap532c30p1">
<span class="m-text m-primary">Guṇaṁ buddhassa vatvāna,</span><br />
</p>
<p id="tha-ap532c30p2">
<span class="m-text m-primary">hitāya ca na sadisaṁ;</span><br />
</p>
<p id="tha-ap532c30p3">
<span class="m-text m-primary">Sukhito homi sabbattha,</span><br />
</p>
<p id="tha-ap532c30p4">
<span class="m-text m-primary">saṅgho vīrasamāyuto.</span><br />
</p>
<p id="tha-ap532c31p1">
<span class="m-text m-primary">Yasassī sukhito kanto,</span><br />
</p>
<p id="tha-ap532c31p2">
<span class="m-text m-primary">jutimā piyadassano;</span><br />
</p>
<p id="tha-ap532c31p3">
<span class="m-text m-primary">Vattā aparibhūto ca,</span><br />
</p>
<p id="tha-ap532c31p4">
<span class="m-text m-primary">niddoso paññavā tathā.</span><br />
</p>
<p id="tha-ap532c32p1">
<span class="m-text m-primary">Khīṇe āyusi nibbānaṁ,</span><br />
</p>
<p id="tha-ap532c32p2">
<span class="m-text m-primary">sulabhaṁ buddhabhattino;</span><br />
</p>
<p id="tha-ap532c32p3">
<span class="m-text m-primary">Tesaṁ hetuṁ pavakkhāmi,</span><br />
</p>
<p id="tha-ap532c32p4">
<span class="m-text m-primary">taṁ suṇātha yathātathaṁ.</span><br />
</p>
<p id="tha-ap532c33p1">
<span class="m-text m-primary">Santaṁ yasaṁ bhagavato,</span><br />
</p>
<p id="tha-ap532c33p2">
<span class="m-text m-primary">vidhinā abhivādayaṁ;</span><br />
</p>
<p id="tha-ap532c33p3">
<span class="m-text m-primary">Tattha tatthūpapannopi,</span><br />
</p>
<p id="tha-ap532c33p4">
<span class="m-text m-primary">yasassī tena homahaṁ.</span><br />
</p>
<p id="tha-ap532c34p1">
<span class="m-text m-primary">Dukkhassantakaraṁ buddhaṁ,</span><br />
</p>
<p id="tha-ap532c34p2">
<span class="m-text m-primary">dhammaṁ santamasaṅkhataṁ;</span><br />
</p>
<p id="tha-ap532c34p3">
<span class="m-text m-primary">Vaṇṇayaṁ sukhado āsiṁ,</span><br />
</p>
<p id="tha-ap532c34p4">
<span class="m-text m-primary">sattānaṁ sukhito tato.</span><br />
</p>
<p id="tha-ap532c35p1">
<span class="m-text m-primary">Guṇaṁ vadanto buddhassa,</span><br />
</p>
<p id="tha-ap532c35p2">
<span class="m-text m-primary">buddhapītisamāyuto;</span><br />
</p>
<p id="tha-ap532c35p3">
<span class="m-text m-primary">Sakantiṁ parakantiñca,</span><br />
</p>
<p id="tha-ap532c35p4">
<span class="m-text m-primary">janayiṁ tena kantimā.</span><br />
</p>
<p id="tha-ap532c36p1">
<span class="m-text m-primary">Jino te titthikākiṇṇe,</span><br />
</p>
<p id="tha-ap532c36p2">
<span class="m-text m-primary">abhibhuyya kutitthiye;</span><br />
</p>
<p id="tha-ap532c36p3">
<span class="m-text m-primary">Guṇaṁ vadanto jotesiṁ,</span><br />
</p>
<p id="tha-ap532c36p4">
<span class="m-text m-primary">nāyakaṁ jutimā tato.</span><br />
</p>
<p id="tha-ap532c37p1">
<span class="m-text m-primary">Piyakārī janassāpi,</span><br />
</p>
<p id="tha-ap532c37p2">
<span class="m-text m-primary">sambuddhassa guṇaṁ vadaṁ;</span><br />
</p>
<p id="tha-ap532c37p3">
<span class="m-text m-primary">Saradova sasaṅkohaṁ,</span><br />
</p>
<p id="tha-ap532c37p4">
<span class="m-text m-primary">tenāsiṁ piyadassano.</span><br />
</p>
<p id="tha-ap532c38p1">
<span class="m-text m-primary">Yathāsattivasenāhaṁ,</span><br />
</p>
<p id="tha-ap532c38p2">
<span class="m-text m-primary">sabbavācāhi santhaviṁ;</span><br />
</p>
<p id="tha-ap532c38p3">
<span class="m-text m-primary">Sugataṁ tena vāgiso,</span><br />
</p>
<p id="tha-ap532c38p4">
<span class="m-text m-primary">vicittapaṭibhānavā.</span><br />
</p>
<p id="tha-ap532c39p1">
<span class="m-text m-primary">Ye bālā vimatiṁ pattā,</span><br />
</p>
<p id="tha-ap532c39p2">
<span class="m-text m-primary">paribhonti mahāmuniṁ;</span><br />
</p>
<p id="tha-ap532c39p3">
<span class="m-text m-primary">Niggahiṁ te saddhammena,</span><br />
</p>
<p id="tha-ap532c39p4">
<span class="m-text m-primary">paribhūto na tenahaṁ.</span><br />
</p>
<p id="tha-ap532c40p1">
<span class="m-text m-primary">Buddhavaṇṇena sattānaṁ,</span><br />
</p>
<p id="tha-ap532c40p2">
<span class="m-text m-primary">kilese apanesahaṁ;</span><br />
</p>
<p id="tha-ap532c40p3">
<span class="m-text m-primary">Nikkilesamano homi,</span><br />
</p>
<p id="tha-ap532c40p4">
<span class="m-text m-primary">tassa kammassa vāhasā.</span><br />
</p>
<p id="tha-ap532c41p1">
<span class="m-text m-primary">Sotūnaṁ vuddhimajaniṁ,</span><br />
</p>
<p id="tha-ap532c41p2">
<span class="m-text m-primary">buddhānussatidesako;</span><br />
</p>
<p id="tha-ap532c41p3">
<span class="m-text m-primary">Tenāhamāsiṁ sappañño,</span><br />
</p>
<p id="tha-ap532c41p4">
<span class="m-text m-primary">nipuṇatthavipassako.</span><br />
</p>
<p id="tha-ap532c42p1">
<span class="m-text m-primary">Sabbāsavaparikkhīṇo,</span><br />
</p>
<p id="tha-ap532c42p2">
<span class="m-text m-primary">tiṇṇasaṁsārasāgaro;</span><br />
</p>
<p id="tha-ap532c42p3">
<span class="m-text m-primary">Sikhīva anupādāno,</span><br />
</p>
<p id="tha-ap532c42p4">
<span class="m-text m-primary">pāpuṇissāmi nibbutiṁ.</span><br />
</p>
<p id="tha-ap532c43p1">
<span class="m-text m-primary">Imasmiṁyeva kappasmiṁ,</span><br />
</p>
<p id="tha-ap532c43p2">
<span class="m-text m-primary">yamahaṁ santhaviṁ jinaṁ;</span><br />
</p>
<p id="tha-ap532c43p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap532c43p4">
<span class="m-text m-primary">buddhavaṇṇassidaṁ phalaṁ.</span><br />
</p>
<p id="tha-ap532c44p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap532c44p2">
<span class="m-text m-primary">…pe…</span><br />
</p>
<p id="tha-ap532c44p3">
<span class="m-text m-primary">viharāmi anāsavo.</span><br />
</p>
<p id="tha-ap532c45p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap532c45p2">
<span class="m-text m-primary">…pe…</span><br />
</p>
<p id="tha-ap532c45p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap532c46p1">
<span class="m-text m-primary">Paṭisambhidā catasso,</span><br />
</p>
<p id="tha-ap532c46p2">
<span class="m-text m-primary">…pe…</span><br />
</p>
<p id="tha-ap532c46p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap532c47p1">
<span class="m-text m-primary">Itthaṁ sudaṁ āyasmā sugandho thero imā gāthāyo abhāsitthāti.</span><br />
</p>
<p id="tha-ap532c48p1">
<span class="m-text m-primary">Sugandhattherassāpadānaṁ dasamaṁ.</span><br />
</p>
<p id="tha-ap532c49p1">
<span class="m-text m-primary">Tiṇadāyakavaggo tepaññāsamo.</span><br />
</p>
<p id="tha-ap532c50p1">
<span class="m-text m-primary">Tassuddānaṁ</span><br />
</p>
<p id="tha-ap532c51p1">
<span class="m-text m-primary">Tiṇado mañcado ceva,</span><br />
</p>
<p id="tha-ap532c51p2">
<span class="m-text m-primary">saraṇabbhañjanappado;</span><br />
</p>
<p id="tha-ap532c51p3">
<span class="m-text m-primary">Supaṭo daṇḍadāyī ca,</span><br />
</p>
<p id="tha-ap532c51p4">
<span class="m-text m-primary">nelapūjī tatheva ca.</span><br />
</p>
<p id="tha-ap532c52p1">
<span class="m-text m-primary">Bodhisammajjako maṇḍo,</span><br />
</p>
<p id="tha-ap532c52p2">
<span class="m-text m-primary">sugandho dasamoti ca;</span><br />
</p>
<p id="tha-ap532c52p3">
<span class="m-text m-primary">Gāthāsataṁ satevīsaṁ,</span><br />
</p>
<p id="tha-ap532c52p4">
<span class="m-text m-primary">gaṇitañcettha sabbaso.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>