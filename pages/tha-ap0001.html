<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0001.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/snp0005p0019.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0002.html">Next</a></div>
</div>
<p id="tha-ap1c0p2">
<span class="pali m-text">Buddhavagga</span><br />
</p>
<section id="buddhaapadana">
<span id="tha-ap1c0p3"></span><h2><span class="pali m-text">1. Buddhaapadāna</span></h2>
<p id="tha-ap1c1p1">
<span class="pali m-text">Namo tassa Bhagavato Arahato Sammāsambuddhassa.</span><br />
</p>
<p id="tha-ap1c2p1">
<span class="pali m-text">Tathāgataṁ jetavane vasantaṁ,</span><br />
</p>
<p id="tha-ap1c2p2">
<span class="pali m-text">Apucchi vedehamunī nataṅgo;</span><br />
</p>
<p id="tha-ap1c2p3">
<span class="pali m-text">“Sabbaññubuddhā kira nāma honti,</span><br />
</p>
<p id="tha-ap1c2p4">
<span class="pali m-text">Bhavanti te hetubhi kehi vīra”.</span><br />
</p>
<p id="tha-ap1c3p1">
<span class="pali m-text">Tadāha sabbaññuvaro mahesī,</span><br />
</p>
<p id="tha-ap1c3p2">
<span class="pali m-text">Ānandabhaddaṁ madhurassarena;</span><br />
</p>
<p id="tha-ap1c3p3">
<span class="pali m-text">“Ye pubbabuddhesu katādhikārā,</span><br />
</p>
<p id="tha-ap1c3p4">
<span class="pali m-text">Aladdhamokkhā jinasāsanesu.</span><br />
</p>
<p id="tha-ap1c4p1">
<span class="pali m-text">Teneva sambodhimukhena dhīrā,</span><br />
</p>
<p id="tha-ap1c4p2">
<span class="pali m-text">Ajjhāsayenāpi mahābalena;</span><br />
</p>
<p id="tha-ap1c4p3">
<span class="pali m-text">Paññāya tejena sutikkhapaññā,</span><br />
</p>
<p id="tha-ap1c4p4">
<span class="pali m-text">Sabbaññubhāvaṁ anupāpuṇanti.</span><br />
</p>
<p id="tha-ap1c5p1">
<span class="pali m-text">Ahampi pubbabuddhesu,</span><br />
</p>
<p id="tha-ap1c5p2">
<span class="pali m-text">buddhattamabhipatthayiṁ;</span><br />
</p>
<p id="tha-ap1c5p3">
<span class="pali m-text">Manasāyeva hutvāna,</span><br />
</p>
<p id="tha-ap1c5p4">
<span class="pali m-text">dhammarājā asaṅkhiyā.</span><br />
</p>
<p id="tha-ap1c6p1">
<span class="pali m-text">Atha buddhāpadānāni,</span><br />
</p>
<p id="tha-ap1c6p2">
<span class="pali m-text">suṇātha suddhamānasā;</span><br />
</p>
<p id="tha-ap1c6p3">
<span class="pali m-text">Tiṁsapāramisampuṇṇā,</span><br />
</p>
<p id="tha-ap1c6p4">
<span class="pali m-text">dhammarājā asaṅkhiyā.</span><br />
</p>
<p id="tha-ap1c7p1">
<span class="pali m-text">Sambodhiṁ buddhaseṭṭhānaṁ,</span><br />
</p>
<p id="tha-ap1c7p2">
<span class="pali m-text">sasaṅghe lokanāyake;</span><br />
</p>
<p id="tha-ap1c7p3">
<span class="pali m-text">Dasaṅgulī namassitvā,</span><br />
</p>
<p id="tha-ap1c7p4">
<span class="pali m-text">sirasā abhivādayiṁ.</span><br />
</p>
<p id="tha-ap1c8p1">
<span class="pali m-text">Yāvatā buddhakhettesu,</span><br />
</p>
<p id="tha-ap1c8p2">
<span class="pali m-text">ratanā vijjantisaṅkhiyā;</span><br />
</p>
<p id="tha-ap1c8p3">
<span class="pali m-text">Ākāsaṭṭhā ca bhūmaṭṭhā,</span><br />
</p>
<p id="tha-ap1c8p4">
<span class="pali m-text">manasā sabbamāhariṁ.</span><br />
</p>
<p id="tha-ap1c9p1">
<span class="pali m-text">Tattha rūpiyabhūmiyaṁ,</span><br />
</p>
<p id="tha-ap1c9p2">
<span class="pali m-text">pāsādaṁ māpayiṁ ahaṁ;</span><br />
</p>
<p id="tha-ap1c9p3">
<span class="pali m-text">Nekabhummaṁ ratanāmayaṁ,</span><br />
</p>
<p id="tha-ap1c9p4">
<span class="pali m-text">ubbiddhaṁ nabhamuggataṁ.</span><br />
</p>
<p id="tha-ap1c10p1">
<span class="pali m-text">Vicittathambhaṁ sukataṁ,</span><br />
</p>
<p id="tha-ap1c10p2">
<span class="pali m-text">suvibhattaṁ mahārahaṁ;</span><br />
</p>
<p id="tha-ap1c10p3">
<span class="pali m-text">Kanakamayasaṅghāṭaṁ,</span><br />
</p>
<p id="tha-ap1c10p4">
<span class="pali m-text">kontacchattehi maṇḍitaṁ.</span><br />
</p>
<p id="tha-ap1c11p1">
<span class="pali m-text">Paṭhamā veḷuriyā bhūmi,</span><br />
</p>
<p id="tha-ap1c11p2">
<span class="pali m-text">vimalabbhasamā subhā;</span><br />
</p>
<p id="tha-ap1c11p3">
<span class="pali m-text">Naḷinajalajākiṇṇā,</span><br />
</p>
<p id="tha-ap1c11p4">
<span class="pali m-text">varakañcanabhūmiyā.</span><br />
</p>
<p id="tha-ap1c12p1">
<span class="pali m-text">Pavāḷaṁsā pavāḷavaṇṇā,</span><br />
</p>
<p id="tha-ap1c12p2">
<span class="pali m-text">kāci lohitakā subhā;</span><br />
</p>
<p id="tha-ap1c12p3">
<span class="pali m-text">Indagopakavaṇṇābhā,</span><br />
</p>
<p id="tha-ap1c12p4">
<span class="pali m-text">bhūmi obhāsatī disā.</span><br />
</p>
<p id="tha-ap1c13p1">
<span class="pali m-text">Suvibhattā gharamukhā,</span><br />
</p>
<p id="tha-ap1c13p2">
<span class="pali m-text">niyyūhā sīhapañjarā;</span><br />
</p>
<p id="tha-ap1c13p3">
<span class="pali m-text">Caturo vedikā jālā,</span><br />
</p>
<p id="tha-ap1c13p4">
<span class="pali m-text">gandhāveḷā manoramā.</span><br />
</p>
<p id="tha-ap1c14p1">
<span class="pali m-text">Nīlā pītā lohitakā,</span><br />
</p>
<p id="tha-ap1c14p2">
<span class="pali m-text">odātā suddhakāḷakā;</span><br />
</p>
<p id="tha-ap1c14p3">
<span class="pali m-text">Kūṭāgāravarūpetā,</span><br />
</p>
<p id="tha-ap1c14p4">
<span class="pali m-text">sattaratanabhūsitā.</span><br />
</p>
<p id="tha-ap1c15p1">
<span class="pali m-text">Olokamayā padumā,</span><br />
</p>
<p id="tha-ap1c15p2">
<span class="pali m-text">vāḷavihaṅgasobhitā;</span><br />
</p>
<p id="tha-ap1c15p3">
<span class="pali m-text">Nakkhattatārakākiṇṇā,</span><br />
</p>
<p id="tha-ap1c15p4">
<span class="pali m-text">candasūrehi maṇḍitā.</span><br />
</p>
<p id="tha-ap1c16p1">
<span class="pali m-text">Hemajālena sañchannā,</span><br />
</p>
<p id="tha-ap1c16p2">
<span class="pali m-text">soṇṇakiṅkiṇikāyutā;</span><br />
</p>
<p id="tha-ap1c16p3">
<span class="pali m-text">Vātavegena kūjanti,</span><br />
</p>
<p id="tha-ap1c16p4">
<span class="pali m-text">soṇṇamālā manoramā.</span><br />
</p>
<p id="tha-ap1c17p1">
<span class="pali m-text">Mañjeṭṭhakaṁ lohitakaṁ,</span><br />
</p>
<p id="tha-ap1c17p2">
<span class="pali m-text">pītakaṁ haripiñjaraṁ;</span><br />
</p>
<p id="tha-ap1c17p3">
<span class="pali m-text">Nānāraṅgehi sampītaṁ,</span><br />
</p>
<p id="tha-ap1c17p4">
<span class="pali m-text">ussitaddhajamālinī.</span><br />
</p>
<p id="tha-ap1c18p1">
<span class="pali m-text">Na naṁ bahūnekasatā,</span><br />
</p>
<p id="tha-ap1c18p2">
<span class="pali m-text">phalikā rajatāmayā;</span><br />
</p>
<p id="tha-ap1c18p3">
<span class="pali m-text">Maṇimayā lohitaṅgā,</span><br />
</p>
<p id="tha-ap1c18p4">
<span class="pali m-text">masāragallamayā tathā;</span><br />
</p>
<p id="tha-ap1c18p5">
<span class="pali m-text">Nānāsayanavicittā,</span><br />
</p>
<p id="tha-ap1c18p6">
<span class="pali m-text">saṇhakāsikasanthatā.</span><br />
</p>
<p id="tha-ap1c19p1">
<span class="pali m-text">Kampalā dukūlā cīnā,</span><br />
</p>
<p id="tha-ap1c19p2">
<span class="pali m-text">pattuṇṇā paṇḍupāvurā;</span><br />
</p>
<p id="tha-ap1c19p3">
<span class="pali m-text">Vividhattharaṇaṁ sabbaṁ,</span><br />
</p>
<p id="tha-ap1c19p4">
<span class="pali m-text">manasā paññapesahaṁ.</span><br />
</p>
<p id="tha-ap1c20p1">
<span class="pali m-text">Tāsu tāsveva bhūmīsu,</span><br />
</p>
<p id="tha-ap1c20p2">
<span class="pali m-text">ratanakūṭalaṅkataṁ;</span><br />
</p>
<p id="tha-ap1c20p3">
<span class="pali m-text">Maṇiverocanā ukkā,</span><br />
</p>
<p id="tha-ap1c20p4">
<span class="pali m-text">dhārayantā sutiṭṭhare.</span><br />
</p>
<p id="tha-ap1c21p1">
<span class="pali m-text">Sobhanti esikā thambhā,</span><br />
</p>
<p id="tha-ap1c21p2">
<span class="pali m-text">subhā kañcanatoraṇā;</span><br />
</p>
<p id="tha-ap1c21p3">
<span class="pali m-text">Jambonadā sāramayā,</span><br />
</p>
<p id="tha-ap1c21p4">
<span class="pali m-text">atho rajatamayāpi ca.</span><br />
</p>
<p id="tha-ap1c22p1">
<span class="pali m-text">Nekā sandhī suvibhattā,</span><br />
</p>
<p id="tha-ap1c22p2">
<span class="pali m-text">kavāṭaggaḷacittitā;</span><br />
</p>
<p id="tha-ap1c22p3">
<span class="pali m-text">Ubhato puṇṇaghaṭānekā,</span><br />
</p>
<p id="tha-ap1c22p4">
<span class="pali m-text">padumuppalasaṁyutā.</span><br />
</p>
<p id="tha-ap1c23p1">
<span class="pali m-text">Atīte sabbabuddhe ca,</span><br />
</p>
<p id="tha-ap1c23p2">
<span class="pali m-text">sasaṅghe lokanāyake;</span><br />
</p>
<p id="tha-ap1c23p3">
<span class="pali m-text">Pakativaṇṇarūpena,</span><br />
</p>
<p id="tha-ap1c23p4">
<span class="pali m-text">nimminitvā sasāvake.</span><br />
</p>
<p id="tha-ap1c24p1">
<span class="pali m-text">Tena dvārena pavisitvā,</span><br />
</p>
<p id="tha-ap1c24p2">
<span class="pali m-text">sabbe buddhā sasāvakā;</span><br />
</p>
<p id="tha-ap1c24p3">
<span class="pali m-text">Sabbasoṇṇamaye pīṭhe,</span><br />
</p>
<p id="tha-ap1c24p4">
<span class="pali m-text">nisinnā ariyamaṇḍalā.</span><br />
</p>
<p id="tha-ap1c25p1">
<span class="pali m-text">Ye ca etarahi atthi,</span><br />
</p>
<p id="tha-ap1c25p2">
<span class="pali m-text">Buddhā loke anuttarā;</span><br />
</p>
<p id="tha-ap1c25p3">
<span class="pali m-text">Atīte vattamānā ca,</span><br />
</p>
<p id="tha-ap1c25p4">
<span class="pali m-text">Bhavanaṁ sabbe samāruhuṁ.</span><br />
</p>
<p id="tha-ap1c26p1">
<span class="pali m-text">Paccekabuddhenekasate,</span><br />
</p>
<p id="tha-ap1c26p2">
<span class="pali m-text">Sayambhū aparājite;</span><br />
</p>
<p id="tha-ap1c26p3">
<span class="pali m-text">Atīte vattamāne ca,</span><br />
</p>
<p id="tha-ap1c26p4">
<span class="pali m-text">Bhavanaṁ sabbe samāruhuṁ.</span><br />
</p>
<p id="tha-ap1c27p1">
<span class="pali m-text">Kapparukkhā bahū atthi,</span><br />
</p>
<p id="tha-ap1c27p2">
<span class="pali m-text">Ye dibbā ye ca mānusā;</span><br />
</p>
<p id="tha-ap1c27p3">
<span class="pali m-text">Sabbaṁ dussaṁ samāhantvā,</span><br />
</p>
<p id="tha-ap1c27p4">
<span class="pali m-text">Acchādemi ticīvaraṁ.</span><br />
</p>
<p id="tha-ap1c28p1">
<span class="pali m-text">Khajjaṁ bhojjaṁ sāyanīyaṁ,</span><br />
</p>
<p id="tha-ap1c28p2">
<span class="pali m-text">sampannaṁ pānabhojanaṁ;</span><br />
</p>
<p id="tha-ap1c28p3">
<span class="pali m-text">Maṇimaye subhe patte,</span><br />
</p>
<p id="tha-ap1c28p4">
<span class="pali m-text">sampūretvā adāsahaṁ.</span><br />
</p>
<p id="tha-ap1c29p1">
<span class="pali m-text">Dibbavatthasamā hutvā,</span><br />
</p>
<p id="tha-ap1c29p2">
<span class="pali m-text">maṭṭhā cīvarasaṁyutā;</span><br />
</p>
<p id="tha-ap1c29p3">
<span class="pali m-text">Madhurā sakkharā ceva,</span><br />
</p>
<p id="tha-ap1c29p4">
<span class="pali m-text">telā ca madhuphāṇitā.</span><br />
</p>
<p id="tha-ap1c30p1">
<span class="pali m-text">Tappitā paramannena,</span><br />
</p>
<p id="tha-ap1c30p2">
<span class="pali m-text">sabbe te ariyamaṇḍalā;</span><br />
</p>
<p id="tha-ap1c30p3">
<span class="pali m-text">Ratanagabbhaṁ pavisitvā,</span><br />
</p>
<p id="tha-ap1c30p4">
<span class="pali m-text">kesarīva guhāsayā.</span><br />
</p>
<p id="tha-ap1c31p1">
<span class="pali m-text">Mahārahamhi sayane,</span><br />
</p>
<p id="tha-ap1c31p2">
<span class="pali m-text">sīhaseyyamakappayuṁ;</span><br />
</p>
<p id="tha-ap1c31p3">
<span class="pali m-text">Sampajānā samuṭṭhāya,</span><br />
</p>
<p id="tha-ap1c31p4">
<span class="pali m-text">sayane pallaṅkamābhujuṁ.</span><br />
</p>
<p id="tha-ap1c32p1">
<span class="pali m-text">Gocaraṁ sabbabuddhānaṁ,</span><br />
</p>
<p id="tha-ap1c32p2">
<span class="pali m-text">jhānaratisamappitā;</span><br />
</p>
<p id="tha-ap1c32p3">
<span class="pali m-text">Aññe dhammāni desenti,</span><br />
</p>
<p id="tha-ap1c32p4">
<span class="pali m-text">aññe kīḷanti iddhiyā.</span><br />
</p>
<p id="tha-ap1c33p1">
<span class="pali m-text">Aññe abhiññā appenti,</span><br />
</p>
<p id="tha-ap1c33p2">
<span class="pali m-text">abhiññā vasibhāvitā;</span><br />
</p>
<p id="tha-ap1c33p3">
<span class="pali m-text">Vikubbanā vikubbanti,</span><br />
</p>
<p id="tha-ap1c33p4">
<span class="pali m-text">aññenekasahassiyo.</span><br />
</p>
<p id="tha-ap1c34p1">
<span class="pali m-text">Buddhāpi buddhe pucchanti,</span><br />
</p>
<p id="tha-ap1c34p2">
<span class="pali m-text">visayaṁ sabbaññumālayaṁ;</span><br />
</p>
<p id="tha-ap1c34p3">
<span class="pali m-text">Gambhīraṁ nipuṇaṁ ṭhānaṁ,</span><br />
</p>
<p id="tha-ap1c34p4">
<span class="pali m-text">paññāya vinibujjhare.</span><br />
</p>
<p id="tha-ap1c35p1">
<span class="pali m-text">Sāvakā buddhe pucchanti,</span><br />
</p>
<p id="tha-ap1c35p2">
<span class="pali m-text">buddhā pucchanti sāvake;</span><br />
</p>
<p id="tha-ap1c35p3">
<span class="pali m-text">Aññamaññañca pucchitvā,</span><br />
</p>
<p id="tha-ap1c35p4">
<span class="pali m-text">aññoññaṁ byākaronti te.</span><br />
</p>
<p id="tha-ap1c36p1">
<span class="pali m-text">Buddhā paccekabuddhā ca,</span><br />
</p>
<p id="tha-ap1c36p2">
<span class="pali m-text">sāvakā paricārakā;</span><br />
</p>
<p id="tha-ap1c36p3">
<span class="pali m-text">Evaṁ sakāya ratiyā,</span><br />
</p>
<p id="tha-ap1c36p4">
<span class="pali m-text">pāsādebhiramanti te.</span><br />
</p>
<p id="tha-ap1c37p1">
<span class="pali m-text">Chattā tiṭṭhantu ratanā,</span><br />
</p>
<p id="tha-ap1c37p2">
<span class="pali m-text">kañcanāveḷapantikā;</span><br />
</p>
<p id="tha-ap1c37p3">
<span class="pali m-text">Muttājālaparikkhittā,</span><br />
</p>
<p id="tha-ap1c37p4">
<span class="pali m-text">sabbe dhārentu matthake.</span><br />
</p>
<p id="tha-ap1c38p1">
<span class="pali m-text">Bhavantu ceḷavitānā,</span><br />
</p>
<p id="tha-ap1c38p2">
<span class="pali m-text">soṇṇatārakacittitā;</span><br />
</p>
<p id="tha-ap1c38p3">
<span class="pali m-text">Vicittamalyavitatā,</span><br />
</p>
<p id="tha-ap1c38p4">
<span class="pali m-text">sabbe dhārentu matthake.</span><br />
</p>
<p id="tha-ap1c39p1">
<span class="pali m-text">Vitatā malyadāmehi,</span><br />
</p>
<p id="tha-ap1c39p2">
<span class="pali m-text">gandhadāmehi sobhitā;</span><br />
</p>
<p id="tha-ap1c39p3">
<span class="pali m-text">Dussadāmaparikiṇṇā,</span><br />
</p>
<p id="tha-ap1c39p4">
<span class="pali m-text">ratanadāmabhūsitā.</span><br />
</p>
<p id="tha-ap1c40p1">
<span class="pali m-text">Pupphābhikiṇṇā sucittā,</span><br />
</p>
<p id="tha-ap1c40p2">
<span class="pali m-text">surabhigandhabhūsitā;</span><br />
</p>
<p id="tha-ap1c40p3">
<span class="pali m-text">Gandhapañcaṅgulakatā,</span><br />
</p>
<p id="tha-ap1c40p4">
<span class="pali m-text">hemacchadanachāditā.</span><br />
</p>
<p id="tha-ap1c41p1">
<span class="pali m-text">Catuddisā pokkharañño,</span><br />
</p>
<p id="tha-ap1c41p2">
<span class="pali m-text">padumuppalasanthatā;</span><br />
</p>
<p id="tha-ap1c41p3">
<span class="pali m-text">Sovaṇṇarūpā khāyantu,</span><br />
</p>
<p id="tha-ap1c41p4">
<span class="pali m-text">padmareṇurajuggatā.</span><br />
</p>
<p id="tha-ap1c42p1">
<span class="pali m-text">Pupphantu pādapā sabbe,</span><br />
</p>
<p id="tha-ap1c42p2">
<span class="pali m-text">pāsādassa samantato;</span><br />
</p>
<p id="tha-ap1c42p3">
<span class="pali m-text">Sayañca pupphā muñcitvā,</span><br />
</p>
<p id="tha-ap1c42p4">
<span class="pali m-text">gantvā bhavanamokiruṁ.</span><br />
</p>
<p id="tha-ap1c43p1">
<span class="pali m-text">Sikhino tattha naccantu,</span><br />
</p>
<p id="tha-ap1c43p2">
<span class="pali m-text">dibbahaṁsā pakūjare;</span><br />
</p>
<p id="tha-ap1c43p3">
<span class="pali m-text">Karavīkā ca gāyantu,</span><br />
</p>
<p id="tha-ap1c43p4">
<span class="pali m-text">dijasaṅghā samantato.</span><br />
</p>
<p id="tha-ap1c44p1">
<span class="pali m-text">Bheriyo sabbā vajjantu,</span><br />
</p>
<p id="tha-ap1c44p2">
<span class="pali m-text">vīṇā sabbā rasantu tā;</span><br />
</p>
<p id="tha-ap1c44p3">
<span class="pali m-text">Sabbā saṅgīti vattantu,</span><br />
</p>
<p id="tha-ap1c44p4">
<span class="pali m-text">pāsādassa samantato.</span><br />
</p>
<p id="tha-ap1c45p1">
<span class="pali m-text">Yāvatā buddhakhettamhi,</span><br />
</p>
<p id="tha-ap1c45p2">
<span class="pali m-text">cakkavāḷe tato pare;</span><br />
</p>
<p id="tha-ap1c45p3">
<span class="pali m-text">Mahantā jotisampannā,</span><br />
</p>
<p id="tha-ap1c45p4">
<span class="pali m-text">acchinnā ratanāmayā.</span><br />
</p>
<p id="tha-ap1c46p1">
<span class="pali m-text">Tiṭṭhantu soṇṇapallaṅkā,</span><br />
</p>
<p id="tha-ap1c46p2">
<span class="pali m-text">dīparukkhā jalantu te;</span><br />
</p>
<p id="tha-ap1c46p3">
<span class="pali m-text">Bhavantu ekapajjotā,</span><br />
</p>
<p id="tha-ap1c46p4">
<span class="pali m-text">dasasahassiparamparā.</span><br />
</p>
<p id="tha-ap1c47p1">
<span class="pali m-text">Gaṇikā lāsikā ceva,</span><br />
</p>
<p id="tha-ap1c47p2">
<span class="pali m-text">naccantu accharāgaṇā;</span><br />
</p>
<p id="tha-ap1c47p3">
<span class="pali m-text">Nānāraṅgā padissantu,</span><br />
</p>
<p id="tha-ap1c47p4">
<span class="pali m-text">pāsādassa samantato.</span><br />
</p>
<p id="tha-ap1c48p1">
<span class="pali m-text">Dumagge pabbatagge vā,</span><br />
</p>
<p id="tha-ap1c48p2">
<span class="pali m-text">sinerugirimuddhani;</span><br />
</p>
<p id="tha-ap1c48p3">
<span class="pali m-text">Ussāpemi dhajaṁ sabbaṁ,</span><br />
</p>
<p id="tha-ap1c48p4">
<span class="pali m-text">vicittaṁ pañcavaṇṇikaṁ.</span><br />
</p>
<p id="tha-ap1c49p1">
<span class="pali m-text">Narā nāgā ca gandhabbā,</span><br />
</p>
<p id="tha-ap1c49p2">
<span class="pali m-text">sabbe devā upentu te;</span><br />
</p>
<p id="tha-ap1c49p3">
<span class="pali m-text">Namassantā pañjalikā,</span><br />
</p>
<p id="tha-ap1c49p4">
<span class="pali m-text">pāsādaṁ parivārayuṁ.</span><br />
</p>
<p id="tha-ap1c50p1">
<span class="pali m-text">Yaṁ kiñci kusalaṁ kammaṁ,</span><br />
</p>
<p id="tha-ap1c50p2">
<span class="pali m-text">kattabbaṁ kiriyaṁ mama;</span><br />
</p>
<p id="tha-ap1c50p3">
<span class="pali m-text">Kāyena vācā manasā,</span><br />
</p>
<p id="tha-ap1c50p4">
<span class="pali m-text">tidase sukataṁ kataṁ.</span><br />
</p>
<p id="tha-ap1c51p1">
<span class="pali m-text">Ye sattā saññino atthi,</span><br />
</p>
<p id="tha-ap1c51p2">
<span class="pali m-text">ye ca sattā asaññino;</span><br />
</p>
<p id="tha-ap1c51p3">
<span class="pali m-text">Kataṁ puññaphalaṁ mayhaṁ,</span><br />
</p>
<p id="tha-ap1c51p4">
<span class="pali m-text">sabbe bhāgī bhavantu te.</span><br />
</p>
<p id="tha-ap1c52p1">
<span class="pali m-text">Yesaṁ kataṁ suviditaṁ,</span><br />
</p>
<p id="tha-ap1c52p2">
<span class="pali m-text">dinnaṁ puññaphalaṁ mayā;</span><br />
</p>
<p id="tha-ap1c52p3">
<span class="pali m-text">Ye ca tattha na jānanti,</span><br />
</p>
<p id="tha-ap1c52p4">
<span class="pali m-text">devā gantvā nivedayuṁ.</span><br />
</p>
<p id="tha-ap1c53p1">
<span class="pali m-text">Sabbalokamhi ye sattā,</span><br />
</p>
<p id="tha-ap1c53p2">
<span class="pali m-text">Jīvantāhārahetukā;</span><br />
</p>
<p id="tha-ap1c53p3">
<span class="pali m-text">Manuññaṁ bhojanaṁ sabbaṁ,</span><br />
</p>
<p id="tha-ap1c53p4">
<span class="pali m-text">Labhantu mama cetasā.</span><br />
</p>
<p id="tha-ap1c54p1">
<span class="pali m-text">Manasā dānaṁ mayā dinnaṁ,</span><br />
</p>
<p id="tha-ap1c54p2">
<span class="pali m-text">manasā pasādamāvahiṁ;</span><br />
</p>
<p id="tha-ap1c54p3">
<span class="pali m-text">Pūjitā sabbasambuddhā,</span><br />
</p>
<p id="tha-ap1c54p4">
<span class="pali m-text">paccekā jinasāvakā.</span><br />
</p>
<p id="tha-ap1c55p1">
<span class="pali m-text">Tena kammena sukatena,</span><br />
</p>
<p id="tha-ap1c55p2">
<span class="pali m-text">cetanāpaṇidhīhi ca;</span><br />
</p>
<p id="tha-ap1c55p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap1c55p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap1c56p1">
<span class="pali m-text">Duve bhave pajānāmi,</span><br />
</p>
<p id="tha-ap1c56p2">
<span class="pali m-text">devatte atha mānuse;</span><br />
</p>
<p id="tha-ap1c56p3">
<span class="pali m-text">Aññaṁ gatiṁ na jānāmi,</span><br />
</p>
<p id="tha-ap1c56p4">
<span class="pali m-text">manasā patthanāphalaṁ.</span><br />
</p>
<p id="tha-ap1c57p1">
<span class="pali m-text">Devānaṁ adhiko homi,</span><br />
</p>
<p id="tha-ap1c57p2">
<span class="pali m-text">bhavāmi manujādhipo;</span><br />
</p>
<p id="tha-ap1c57p3">
<span class="pali m-text">Rūpalakkhaṇasampanno,</span><br />
</p>
<p id="tha-ap1c57p4">
<span class="pali m-text">paññāya asamo bhave.</span><br />
</p>
<p id="tha-ap1c58p1">
<span class="pali m-text">Bhojanaṁ vividhaṁ seṭṭhaṁ,</span><br />
</p>
<p id="tha-ap1c58p2">
<span class="pali m-text">Ratanañca anappakaṁ;</span><br />
</p>
<p id="tha-ap1c58p3">
<span class="pali m-text">Vividhāni ca vatthāni,</span><br />
</p>
<p id="tha-ap1c58p4">
<span class="pali m-text">Nabhā khippaṁ upenti maṁ.</span><br />
</p>
<p id="tha-ap1c59p1">
<span class="pali m-text">Pathabyā pabbate ceva,</span><br />
</p>
<p id="tha-ap1c59p2">
<span class="pali m-text">ākāse udake vane;</span><br />
</p>
<p id="tha-ap1c59p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c59p4">
<span class="pali m-text">dibbā bhakkhā upenti maṁ.</span><br />
</p>
<p id="tha-ap1c60p1">
<span class="pali m-text">Pathabyā pabbate ceva,</span><br />
</p>
<p id="tha-ap1c60p2">
<span class="pali m-text">ākāse udake vane;</span><br />
</p>
<p id="tha-ap1c60p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c60p4">
<span class="pali m-text">ratanā sabbe upenti maṁ.</span><br />
</p>
<p id="tha-ap1c61p1">
<span class="pali m-text">Pathabyā pabbate ceva,</span><br />
</p>
<p id="tha-ap1c61p2">
<span class="pali m-text">ākāse udake vane;</span><br />
</p>
<p id="tha-ap1c61p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c61p4">
<span class="pali m-text">sabbe gandhā upenti maṁ.</span><br />
</p>
<p id="tha-ap1c62p1">
<span class="pali m-text">Pathabyā pabbate ceva,</span><br />
</p>
<p id="tha-ap1c62p2">
<span class="pali m-text">ākāse udake vane;</span><br />
</p>
<p id="tha-ap1c62p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c62p4">
<span class="pali m-text">sabbe yānā upenti maṁ.</span><br />
</p>
<p id="tha-ap1c63p1">
<span class="pali m-text">Pathabyā pabbate ceva,</span><br />
</p>
<p id="tha-ap1c63p2">
<span class="pali m-text">ākāse udake vane;</span><br />
</p>
<p id="tha-ap1c63p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c63p4">
<span class="pali m-text">sabbe mālā upenti maṁ.</span><br />
</p>
<p id="tha-ap1c64p1">
<span class="pali m-text">Pathabyā pabbate ceva,</span><br />
</p>
<p id="tha-ap1c64p2">
<span class="pali m-text">ākāse udake vane;</span><br />
</p>
<p id="tha-ap1c64p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c64p4">
<span class="pali m-text">alaṅkārā upenti maṁ.</span><br />
</p>
<p id="tha-ap1c65p1">
<span class="pali m-text">Pathabyā pabbate ceva,</span><br />
</p>
<p id="tha-ap1c65p2">
<span class="pali m-text">ākāse udake vane;</span><br />
</p>
<p id="tha-ap1c65p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c65p4">
<span class="pali m-text">sabbā kaññā upenti maṁ.</span><br />
</p>
<p id="tha-ap1c66p1">
<span class="pali m-text">Pathabyā pabbate ceva,</span><br />
</p>
<p id="tha-ap1c66p2">
<span class="pali m-text">ākāse udake vane;</span><br />
</p>
<p id="tha-ap1c66p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c66p4">
<span class="pali m-text">madhusakkharā upenti maṁ.</span><br />
</p>
<p id="tha-ap1c67p1">
<span class="pali m-text">Pathabyā pabbate ceva,</span><br />
</p>
<p id="tha-ap1c67p2">
<span class="pali m-text">ākāse udake vane;</span><br />
</p>
<p id="tha-ap1c67p3">
<span class="pali m-text">Yaṁ yaṁ hatthaṁ pasāremi,</span><br />
</p>
<p id="tha-ap1c67p4">
<span class="pali m-text">sabbe khajjā upenti maṁ.</span><br />
</p>
<p id="tha-ap1c68p1">
<span class="pali m-text">Adhane addhikajane,</span><br />
</p>
<p id="tha-ap1c68p2">
<span class="pali m-text">yācake ca pathāvino;</span><br />
</p>
<p id="tha-ap1c68p3">
<span class="pali m-text">Dadāmihaṁ dānavaraṁ,</span><br />
</p>
<p id="tha-ap1c68p4">
<span class="pali m-text">sambodhivarapattiyā.</span><br />
</p>
<p id="tha-ap1c69p1">
<span class="pali m-text">Nādento pabbataṁ selaṁ,</span><br />
</p>
<p id="tha-ap1c69p2">
<span class="pali m-text">gajjento bahalaṁ giriṁ;</span><br />
</p>
<p id="tha-ap1c69p3">
<span class="pali m-text">Sadevakaṁ hāsayanto,</span><br />
</p>
<p id="tha-ap1c69p4">
<span class="pali m-text">buddho loke bhavāmahaṁ.</span><br />
</p>
<p id="tha-ap1c70p1">
<span class="pali m-text">Disā dasavidhā loke,</span><br />
</p>
<p id="tha-ap1c70p2">
<span class="pali m-text">yāyato natthi antakaṁ;</span><br />
</p>
<p id="tha-ap1c70p3">
<span class="pali m-text">Tasmiñca disābhāgamhi,</span><br />
</p>
<p id="tha-ap1c70p4">
<span class="pali m-text">buddhakhettā asaṅkhiyā.</span><br />
</p>
<p id="tha-ap1c71p1">
<span class="pali m-text">Pabhā pakittitā mayhaṁ,</span><br />
</p>
<p id="tha-ap1c71p2">
<span class="pali m-text">yamakā raṁsivāhanā;</span><br />
</p>
<p id="tha-ap1c71p3">
<span class="pali m-text">Etthantare raṁsijālaṁ,</span><br />
</p>
<p id="tha-ap1c71p4">
<span class="pali m-text">āloko vipulo bhave.</span><br />
</p>
<p id="tha-ap1c72p1">
<span class="pali m-text">Ettake lokadhātumhi,</span><br />
</p>
<p id="tha-ap1c72p2">
<span class="pali m-text">sabbe passantu maṁ janā;</span><br />
</p>
<p id="tha-ap1c72p3">
<span class="pali m-text">Sabbe maṁ anuvattantu,</span><br />
</p>
<p id="tha-ap1c72p4">
<span class="pali m-text">yāva brahmanivesanaṁ.</span><br />
</p>
<p id="tha-ap1c73p1">
<span class="pali m-text">Visiṭṭhamadhunādena,</span><br />
</p>
<p id="tha-ap1c73p2">
<span class="pali m-text">amatabherimāhaniṁ;</span><br />
</p>
<p id="tha-ap1c73p3">
<span class="pali m-text">Etthantare janā sabbe,</span><br />
</p>
<p id="tha-ap1c73p4">
<span class="pali m-text">suṇantu madhuraṁ giraṁ.</span><br />
</p>
<p id="tha-ap1c74p1">
<span class="pali m-text">Dhammameghena vassante,</span><br />
</p>
<p id="tha-ap1c74p2">
<span class="pali m-text">sabbe hontu anāsavā;</span><br />
</p>
<p id="tha-ap1c74p3">
<span class="pali m-text">Yettha pacchimakā sattā,</span><br />
</p>
<p id="tha-ap1c74p4">
<span class="pali m-text">sotāpannā bhavantu te.</span><br />
</p>
<p id="tha-ap1c75p1">
<span class="pali m-text">Datvā dātabbakaṁ dānaṁ,</span><br />
</p>
<p id="tha-ap1c75p2">
<span class="pali m-text">sīlaṁ pūretvā asesato;</span><br />
</p>
<p id="tha-ap1c75p3">
<span class="pali m-text">Nekkhammapāramiṁ gantvā,</span><br />
</p>
<p id="tha-ap1c75p4">
<span class="pali m-text">patto sambodhimuttamaṁ.</span><br />
</p>
<p id="tha-ap1c76p1">
<span class="pali m-text">Paṇḍite paripucchitvā,</span><br />
</p>
<p id="tha-ap1c76p2">
<span class="pali m-text">katvā vīriyamuttamaṁ;</span><br />
</p>
<p id="tha-ap1c76p3">
<span class="pali m-text">Khantiyā pāramiṁ gantvā,</span><br />
</p>
<p id="tha-ap1c76p4">
<span class="pali m-text">patto sambodhimuttamaṁ.</span><br />
</p>
<p id="tha-ap1c77p1">
<span class="pali m-text">Katvā daḷhamadhiṭṭhānaṁ,</span><br />
</p>
<p id="tha-ap1c77p2">
<span class="pali m-text">saccapārami pūriya;</span><br />
</p>
<p id="tha-ap1c77p3">
<span class="pali m-text">Mettāya pāramiṁ gantvā,</span><br />
</p>
<p id="tha-ap1c77p4">
<span class="pali m-text">patto sambodhimuttamaṁ.</span><br />
</p>
<p id="tha-ap1c78p1">
<span class="pali m-text">Lābhālābhe sukhe dukkhe,</span><br />
</p>
<p id="tha-ap1c78p2">
<span class="pali m-text">sammāne cāvamānane;</span><br />
</p>
<p id="tha-ap1c78p3">
<span class="pali m-text">Sabbattha samako hutvā,</span><br />
</p>
<p id="tha-ap1c78p4">
<span class="pali m-text">patto sambodhimuttamaṁ.</span><br />
</p>
<p id="tha-ap1c79p1">
<span class="pali m-text">Kosajjaṁ bhayato disvā,</span><br />
</p>
<p id="tha-ap1c79p2">
<span class="pali m-text">vīriyañcāpi khemato;</span><br />
</p>
<p id="tha-ap1c79p3">
<span class="pali m-text">Āraddhavīriyā hotha,</span><br />
</p>
<p id="tha-ap1c79p4">
<span class="pali m-text">esā buddhānusāsanī.</span><br />
</p>
<p id="tha-ap1c80p1">
<span class="pali m-text">Vivādaṁ bhayato disvā,</span><br />
</p>
<p id="tha-ap1c80p2">
<span class="pali m-text">avivādañca khemato;</span><br />
</p>
<p id="tha-ap1c80p3">
<span class="pali m-text">Samaggā sakhilā hotha,</span><br />
</p>
<p id="tha-ap1c80p4">
<span class="pali m-text">esā buddhānusāsanī.</span><br />
</p>
<p id="tha-ap1c81p1">
<span class="pali m-text">Pamādaṁ bhayato disvā,</span><br />
</p>
<p id="tha-ap1c81p2">
<span class="pali m-text">appamādañca khemato;</span><br />
</p>
<p id="tha-ap1c81p3">
<span class="pali m-text">Bhāvethaṭṭhaṅgikaṁ maggaṁ,</span><br />
</p>
<p id="tha-ap1c81p4">
<span class="pali m-text">esā buddhānusāsanī.</span><br />
</p>
<p id="tha-ap1c82p1">
<span class="pali m-text">Samāgatā bahū buddhā,</span><br />
</p>
<p id="tha-ap1c82p2">
<span class="pali m-text">arahantā ca sabbaso;</span><br />
</p>
<p id="tha-ap1c82p3">
<span class="pali m-text">Sambuddhe arahante ca,</span><br />
</p>
<p id="tha-ap1c82p4">
<span class="pali m-text">vandamānā namassatha.</span><br />
</p>
<p id="tha-ap1c83p1">
<span class="pali m-text">Evaṁ acintiyā buddhā,</span><br />
</p>
<p id="tha-ap1c83p2">
<span class="pali m-text">buddhadhammā acintiyā;</span><br />
</p>
<p id="tha-ap1c83p3">
<span class="pali m-text">Acintiye pasannānaṁ,</span><br />
</p>
<p id="tha-ap1c83p4">
<span class="pali m-text">vipāko hoti acintiyo”.</span><br />
</p>
<p id="tha-ap1c84p1">
<span class="pali m-text">Itthaṁ sudaṁ bhagavā attano buddhacariyaṁ sambhāvayamāno buddhāpadāniyaṁ nāma dhammapariyāyaṁ abhāsitthāti.</span><br />
</p>
<p id="tha-ap1c85p1">
<span class="pali m-text">Buddhāpadānaṁ samattaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/snp0005p0019.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0002.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>