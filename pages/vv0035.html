<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/vv0035.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/vv0034.html">Previous</a></div>
<div class="m-col-t-6 m-text-right">
<a href="../pages/vv0036.html">Next</a></div>
</div>
<p id="vv35c0p2">
<span class="pali m-text">Itthivimāna</span><br />
</p>
<p id="vv35c0p3">
<span class="pali m-text">Pāricchattakavagga</span><br />
</p>
<section id="pesavativimanavatthu">
<span id="vv35c0p4"></span><h2><span class="pali m-text">7. Pesavatīvimānavatthu</span></h2>
<p id="vv35c1p1">
<span class="pali m-text">“Phalikarajatahemajālachannaṁ,</span><br />
</p>
<p id="vv35c1p2">
<span class="pali m-text">Vividhacitratalamaddasaṁ surammaṁ;</span><br />
</p>
<p id="vv35c1p3">
<span class="pali m-text">Byamhaṁ sunimmitaṁ toraṇūpapannaṁ,</span><br />
</p>
<p id="vv35c1p4">
<span class="pali m-text">Rucakupakiṇṇamidaṁ subhaṁ vimānaṁ.</span><br />
</p>
<p id="vv35c2p1">
<span class="pali m-text">Bhāti ca dasa disā nabheva suriyo,</span><br />
</p>
<p id="vv35c2p2">
<span class="pali m-text">Sarade tamonudo sahassaraṁsī;</span><br />
</p>
<p id="vv35c2p3">
<span class="pali m-text">Tathā tapati midaṁ tava vimānaṁ,</span><br />
</p>
<p id="vv35c2p4">
<span class="pali m-text">Jalamiva dhūmasikho nise nabhagge.</span><br />
</p>
<p id="vv35c3p1">
<span class="pali m-text">Musatīva nayanaṁ sateratāva,</span><br />
</p>
<p id="vv35c3p2">
<span class="pali m-text">Ākāse ṭhapitamidaṁ manuññaṁ;</span><br />
</p>
<p id="vv35c3p3">
<span class="pali m-text">Vīṇāmurajasammatāḷaghuṭṭhaṁ,</span><br />
</p>
<p id="vv35c3p4">
<span class="pali m-text">Iddhaṁ indapuraṁ yathā tavedaṁ.</span><br />
</p>
<p id="vv35c4p1">
<span class="pali m-text">Padumakumuduppalakuvalayaṁ,</span><br />
</p>
<p id="vv35c4p2">
<span class="pali m-text">Yodhika bandhukanojakā ca santi;</span><br />
</p>
<p id="vv35c4p3">
<span class="pali m-text">Sālakusumitapupphitā asokā,</span><br />
</p>
<p id="vv35c4p4">
<span class="pali m-text">Vividhadumaggasugandhasevitamidaṁ.</span><br />
</p>
<p id="vv35c5p1">
<span class="pali m-text">Saḷalalabujabhujaka saṁyuttā,</span><br />
</p>
<p id="vv35c5p2">
<span class="pali m-text">Kusakasuphullitalatāvalambinīhi;</span><br />
</p>
<p id="vv35c5p3">
<span class="pali m-text">Maṇijālasadisā yasassinī,</span><br />
</p>
<p id="vv35c5p4">
<span class="pali m-text">Rammā pokkharaṇī upaṭṭhitā te.</span><br />
</p>
<p id="vv35c6p1">
<span class="pali m-text">Udakaruhā ca yetthi pupphajātā,</span><br />
</p>
<p id="vv35c6p2">
<span class="pali m-text">Thalajā ye ca santi rukkhajātā;</span><br />
</p>
<p id="vv35c6p3">
<span class="pali m-text">Mānusakāmānussakā ca dibbā,</span><br />
</p>
<p id="vv35c6p4">
<span class="pali m-text">Sabbe tuyhaṁ nivesanamhi jātā.</span><br />
</p>
<p id="vv35c7p1">
<span class="pali m-text">Kissa saṁyamadamassayaṁ vipāko,</span><br />
</p>
<p id="vv35c7p2">
<span class="pali m-text">Kenāsi kammaphalenidhūpapannā;</span><br />
</p>
<p id="vv35c7p3">
<span class="pali m-text">Yathā ca te adhigatamidaṁ vimānaṁ,</span><br />
</p>
<p id="vv35c7p4">
<span class="pali m-text">Tadanupadaṁ avacāsiḷārapamhe”ti.</span><br />
</p>
<p id="vv35c8p1">
<span class="pali m-text">“Yathā ca me adhigatamidaṁ vimānaṁ,</span><br />
</p>
<p id="vv35c8p2">
<span class="pali m-text">Koñcamayūracakorasaṅghacaritaṁ;</span><br />
</p>
<p id="vv35c8p3">
<span class="pali m-text">Dibyapilavahaṁsarājaciṇṇaṁ,</span><br />
</p>
<p id="vv35c8p4">
<span class="pali m-text">Dijakāraṇḍavakokilābhinaditaṁ.</span><br />
</p>
<p id="vv35c9p1">
<span class="pali m-text">Nānāsantānakapuppharukkhavividhā,</span><br />
</p>
<p id="vv35c9p2">
<span class="pali m-text">Pāṭalijambuasokarukkhavantaṁ;</span><br />
</p>
<p id="vv35c9p3">
<span class="pali m-text">Yathā ca me adhigatamidaṁ vimānaṁ,</span><br />
</p>
<p id="vv35c9p4">
<span class="pali m-text">Taṁ te pavedayāmi suṇohi bhante.</span><br />
</p>
<p id="vv35c10p1">
<span class="pali m-text">Magadhavarapuratthimena,</span><br />
</p>
<p id="vv35c10p2">
<span class="pali m-text">Nāḷakagāmo nāma atthi bhante;</span><br />
</p>
<p id="vv35c10p3">
<span class="pali m-text">Tattha ahosiṁ pure suṇisā,</span><br />
</p>
<p id="vv35c10p4">
<span class="pali m-text">Pesavatīti tattha jāniṁsu mamaṁ.</span><br />
</p>
<p id="vv35c11p1">
<span class="pali m-text">Sāhamapacitatthadhammakusalaṁ,</span><br />
</p>
<p id="vv35c11p2">
<span class="pali m-text">Devamanussapūjitaṁ mahantaṁ;</span><br />
</p>
<p id="vv35c11p3">
<span class="pali m-text">Upatissaṁ nibbutamappameyyaṁ,</span><br />
</p>
<p id="vv35c11p4">
<span class="pali m-text">Muditamanā kusumehi abbhukiriṁ.</span><br />
</p>
<p id="vv35c12p1">
<span class="pali m-text">Paramagatigatañca pūjayitvā,</span><br />
</p>
<p id="vv35c12p2">
<span class="pali m-text">Antimadehadharaṁ isiṁ uḷāraṁ;</span><br />
</p>
<p id="vv35c12p3">
<span class="pali m-text">Pahāya mānusakaṁ samussayaṁ,</span><br />
</p>
<p id="vv35c12p4">
<span class="pali m-text">Tidasagatā idha māvasāmi ṭhānan”ti.</span><br />
</p>
<p id="vv35c13p1">
<span class="pali m-text">Pesavatīvimānaṁ sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/vv0034.html">Previous</a></div>
<div class="m-col-t-6 m-text-right">
<a href="../pages/vv0036.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>