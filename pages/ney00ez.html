<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ney00ez.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://www.theravadan.org/pages/ney00ez.html" />
  <meta property="og:description" content="Paṭiniddesavāra Vibhaṅga 9 Parivattanahāravibhaṅga Tattha katamo parivattano hāro? “Kusalākusale dhamme”ti. Sammādiṭṭhissa purisapuggalassa micchādiṭṭhi nijjiṇṇā bhavati. Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti. Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti. Sammāsaṅkappassa purisapuggalassa …" />
  <meta name="twitter:description" content="Paṭiniddesavāra Vibhaṅga 9 Parivattanahāravibhaṅga Tattha katamo parivattano hāro? “Kusalākusale dhamme”ti. Sammādiṭṭhissa purisapuggalassa micchādiṭṭhi nijjiṇṇā bhavati. Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti. Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti. Sammāsaṅkappassa purisapuggalassa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-9">
<h3><a href="#vibhanga-9">Vibhaṅga 9</a></h3>
<p id="ne12c0p4">
<span class="m-text m-primary">Parivattanahāravibhaṅga</span><br />
</p>
<p id="ne12c1p1">
<span class="m-text m-primary">Tattha katamo parivattano hāro?</span><br />
</p>
<p id="ne12c1p2">
<span class="m-text m-primary">“Kusalākusale dhamme”ti.</span><br />
</p>
<p id="ne12c1p3">
<span class="m-text m-primary">Sammādiṭṭhissa purisapuggalassa micchādiṭṭhi nijjiṇṇā bhavati.</span><br />
</p>
<p id="ne12c1p4">
<span class="m-text m-primary">Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p5">
<span class="m-text m-primary">Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti.</span><br />
</p>
<p id="ne12c1p6">
<span class="m-text m-primary">Sammāsaṅkappassa purisapuggalassa micchāsaṅkappo nijjiṇṇo bhavati.</span><br />
</p>
<p id="ne12c1p7">
<span class="m-text m-primary">Ye cassa micchāsaṅkappapaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p8">
<span class="m-text m-primary">Sammāsaṅkappapaccayā cassa aneke kusalā dhammā sambhavanti.</span><br />
</p>
<p id="ne12c1p9">
<span class="m-text m-primary">Te cassa bhāvanāpāripūriṁ gacchanti.</span><br />
</p>
<p id="ne12c1p10">
<span class="m-text m-primary">Evaṁ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṁ nijjiṇṇaṁ bhavati.</span><br />
</p>
<p id="ne12c1p11">
<span class="m-text m-primary">Ye cassa micchāvimuttiñāṇadassanapaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p12">
<span class="m-text m-primary">Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṁ gacchanti.</span><br />
</p>
<p id="ne12c2p1">
<span class="m-text m-primary">Yassa vā pāṇātipātā paṭiviratassa pāṇātipāto pahīno hoti.</span><br />
</p>
<p id="ne12c2p2">
<span class="m-text m-primary">Adinnādānā paṭiviratassa adinnādānaṁ pahīnaṁ hoti.</span><br />
</p>
<p id="ne12c2p3">
<span class="m-text m-primary">Brahmacārissa abrahmacariyaṁ pahīnaṁ hoti.</span><br />
</p>
<p id="ne12c2p4">
<span class="m-text m-primary">Saccavādissa musāvādo pahīno hoti.</span><br />
</p>
<p id="ne12c2p5">
<span class="m-text m-primary">Apisuṇavācassa pisuṇā vācā pahīnā hoti.</span><br />
</p>
<p id="ne12c2p6">
<span class="m-text m-primary">Saṇhavācassa pharusā vācā pahīnā hoti.</span><br />
</p>
<p id="ne12c2p7">
<span class="m-text m-primary">Kālavādissa samphappalāpo pahīno hoti.</span><br />
</p>
<p id="ne12c2p8">
<span class="m-text m-primary">Anabhijjhālussa abhijjhā pahīnā hoti.</span><br />
</p>
<p id="ne12c2p9">
<span class="m-text m-primary">Abyāpannacittassa byāpādo pahīno hoti.</span><br />
</p>
<p id="ne12c2p10">
<span class="m-text m-primary">Sammādiṭṭhissa micchādiṭṭhi pahīnā hoti.</span><br />
</p>
<p id="ne12c3p1">
<span class="m-text m-primary">Ye ca kho keci ariyaṁ aṭṭhaṅgikaṁ maggaṁ garahanti, nesaṁ sandiṭṭhikā sahadhammikā gārayhā vādānuvādā āgacchanti.</span><br />
</p>
<p id="ne12c3p2">
<span class="m-text m-primary">Sammādiṭṭhiñca te bhavanto dhammaṁ garahanti.</span><br />
</p>
<p id="ne12c3p3">
<span class="m-text m-primary">Tena hi ye micchādiṭṭhikā, tesaṁ bhavantānaṁ pujjā ca pāsaṁsā ca.</span><br />
</p>
<p id="ne12c3p4">
<span class="m-text m-primary">Evaṁ sammāsaṅkappaṁ sammāvācaṁ sammākammantaṁ sammāājīvaṁ sammāvāyāmaṁ sammāsatiṁ sammāsamādhiṁ sammāvimuttiṁ sammāvimuttiñāṇadassanañca te bhavanto dhammaṁ garahanti.</span><br />
</p>
<p id="ne12c3p5">
<span class="m-text m-primary">Tena hi ye micchāvimuttiñāṇadassanā, tesaṁ bhavantānaṁ pujjā ca pāsaṁsā ca.</span><br />
</p>
<p id="ne12c4p1">
<span class="m-text m-primary">Ye ca kho keci evamāhaṁsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti.</span><br />
</p>
<p id="ne12c4p2">
<span class="m-text m-primary">Kāmehi veramaṇī tesaṁ adhammo.</span><br />
</p>
<p id="ne12c5p1">
<span class="m-text m-primary">Ye vā pana keci evamāhaṁsu “attakilamathānuyogo dhammo”ti.</span><br />
</p>
<p id="ne12c5p2">
<span class="m-text m-primary">Niyyāniko tesaṁ dhammo adhammo.</span><br />
</p>
<p id="ne12c5p3">
<span class="m-text m-primary">Ye ca kho keci evamāhaṁsu “dukkho dhammo”ti.</span><br />
</p>
<p id="ne12c5p4">
<span class="m-text m-primary">Sukho tesaṁ dhammo adhammo.</span><br />
</p>
<p id="ne12c5p5">
<span class="m-text m-primary">Yathā vā pana bhikkhuno sabbasaṅkhāresu asubhānupassino viharato subhasaññā pahīyanti.</span><br />
</p>
<p id="ne12c5p6">
<span class="m-text m-primary">Dukkhānupassino viharato sukhasaññā pahīyanti.</span><br />
</p>
<p id="ne12c5p7">
<span class="m-text m-primary">Aniccānupassino viharato niccasaññā pahīyanti.</span><br />
</p>
<p id="ne12c5p8">
<span class="m-text m-primary">Anattānupassino viharato attasaññā pahīyanti.</span><br />
</p>
<p id="ne12c5p9">
<span class="m-text m-primary">Yaṁ yaṁ vā pana dhammaṁ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati.</span><br />
</p>
<p id="ne12c5p10">
<span class="m-text m-primary">Tenāha āyasmā mahākaccāyano “kusalākusaladhamme”ti.</span><br />
</p>
<p id="ne12c5p11">
<span class="m-text m-primary">Niyutto parivattano hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>