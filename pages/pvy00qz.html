<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pvy00qz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://theravadan.org/pages/pvy00qz.html" />
  <meta property="og:description" content="Ubbarivagga 9. Aṅkurapetavatthu “Yassa atthāya gacchāma, kambojaṁ dhanahārakā; Ayaṁ kāmadado yakkho, imaṁ yakkhaṁ nayāmase. Imaṁ yakkhaṁ gahetvāna, Sādhukena pasayha vā; Yānaṁ āropayitvāna, Khippaṁ gacchāma dvārakan”ti. “Yassa rukkhassa chāyāya, nisīdeyya sayeyya vā; Na tassa sākhaṁ bhañjeyya, mittadubbho hi pāpako”ti. “Yassa rukkhassa chāyāya, nisīdeyya sayeyya vā; Khandhampi tassa chindeyya …" />
  <meta name="twitter:description" content="Ubbarivagga 9. Aṅkurapetavatthu “Yassa atthāya gacchāma, kambojaṁ dhanahārakā; Ayaṁ kāmadado yakkho, imaṁ yakkhaṁ nayāmase. Imaṁ yakkhaṁ gahetvāna, Sādhukena pasayha vā; Yānaṁ āropayitvāna, Khippaṁ gacchāma dvārakan”ti. “Yassa rukkhassa chāyāya, nisīdeyya sayeyya vā; Na tassa sākhaṁ bhañjeyya, mittadubbho hi pāpako”ti. “Yassa rukkhassa chāyāya, nisīdeyya sayeyya vā; Khandhampi tassa chindeyya …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="ankurapetavatthu">
<h3><a href="#ankurapetavatthu">9. Aṅkurapetavatthu</a></h3>
<p id="pv21c1p1">
<span class="m-text m-primary">“Yassa atthāya gacchāma,</span><br />
</p>
<p id="pv21c1p2">
<span class="m-text m-primary">kambojaṁ dhanahārakā;</span><br />
</p>
<p id="pv21c1p3">
<span class="m-text m-primary">Ayaṁ kāmadado yakkho,</span><br />
</p>
<p id="pv21c1p4">
<span class="m-text m-primary">imaṁ yakkhaṁ nayāmase.</span><br />
</p>
<p id="pv21c2p1">
<span class="m-text m-primary">Imaṁ yakkhaṁ gahetvāna,</span><br />
</p>
<p id="pv21c2p2">
<span class="m-text m-primary">Sādhukena pasayha vā;</span><br />
</p>
<p id="pv21c2p3">
<span class="m-text m-primary">Yānaṁ āropayitvāna,</span><br />
</p>
<p id="pv21c2p4">
<span class="m-text m-primary">Khippaṁ gacchāma dvārakan”ti.</span><br />
</p>
<p id="pv21c3p1">
<span class="m-text m-primary">“Yassa rukkhassa chāyāya,</span><br />
</p>
<p id="pv21c3p2">
<span class="m-text m-primary">nisīdeyya sayeyya vā;</span><br />
</p>
<p id="pv21c3p3">
<span class="m-text m-primary">Na tassa sākhaṁ bhañjeyya,</span><br />
</p>
<p id="pv21c3p4">
<span class="m-text m-primary">mittadubbho hi pāpako”ti.</span><br />
</p>
<p id="pv21c4p1">
<span class="m-text m-primary">“Yassa rukkhassa chāyāya,</span><br />
</p>
<p id="pv21c4p2">
<span class="m-text m-primary">nisīdeyya sayeyya vā;</span><br />
</p>
<p id="pv21c4p3">
<span class="m-text m-primary">Khandhampi tassa chindeyya,</span><br />
</p>
<p id="pv21c4p4">
<span class="m-text m-primary">attho ce tādiso siyā”ti.</span><br />
</p>
<p id="pv21c5p1">
<span class="m-text m-primary">“Yassa rukkhassa chāyāya,</span><br />
</p>
<p id="pv21c5p2">
<span class="m-text m-primary">nisīdeyya sayeyya vā;</span><br />
</p>
<p id="pv21c5p3">
<span class="m-text m-primary">Na tassa pattaṁ bhindeyya,</span><br />
</p>
<p id="pv21c5p4">
<span class="m-text m-primary">mittadubbho hi pāpako”ti.</span><br />
</p>
<p id="pv21c6p1">
<span class="m-text m-primary">“Yassa rukkhassa chāyāya,</span><br />
</p>
<p id="pv21c6p2">
<span class="m-text m-primary">nisīdeyya sayeyya vā;</span><br />
</p>
<p id="pv21c6p3">
<span class="m-text m-primary">Samūlampi taṁ abbuhe,</span><br />
</p>
<p id="pv21c6p4">
<span class="m-text m-primary">attho ce tādiso siyā”ti.</span><br />
</p>
<p id="pv21c7p1">
<span class="m-text m-primary">“Yassekarattimpi ghare vaseyya,</span><br />
</p>
<p id="pv21c7p2">
<span class="m-text m-primary">Yatthannapānaṁ puriso labhetha;</span><br />
</p>
<p id="pv21c7p3">
<span class="m-text m-primary">Na tassa pāpaṁ manasāpi cintaye,</span><br />
</p>
<p id="pv21c7p4">
<span class="m-text m-primary">Kataññutā sappurisehi vaṇṇitā.</span><br />
</p>
<p id="pv21c8p1">
<span class="m-text m-primary">Yassekarattimpi ghare vaseyya,</span><br />
</p>
<p id="pv21c8p2">
<span class="m-text m-primary">Annena pānena upaṭṭhito siyā;</span><br />
</p>
<p id="pv21c8p3">
<span class="m-text m-primary">Na tassa pāpaṁ manasāpi cintaye,</span><br />
</p>
<p id="pv21c8p4">
<span class="m-text m-primary">Adubbhapāṇī dahate mittadubbhiṁ.</span><br />
</p>
<p id="pv21c9p1">
<span class="m-text m-primary">Yo pubbe katakalyāṇo,</span><br />
</p>
<p id="pv21c9p2">
<span class="m-text m-primary">pacchā pāpena hiṁsati;</span><br />
</p>
<p id="pv21c9p3">
<span class="m-text m-primary">Allapāṇihato poso,</span><br />
</p>
<p id="pv21c9p4">
<span class="m-text m-primary">na so bhadrāni passatī”ti.</span><br />
</p>
<p id="pv21c10p1">
<span class="m-text m-primary">“Nāhaṁ devena vā manussena vā,</span><br />
</p>
<p id="pv21c10p2">
<span class="m-text m-primary">Issariyena vāhaṁ suppasayho;</span><br />
</p>
<p id="pv21c10p3">
<span class="m-text m-primary">Yakkhohamasmi paramiddhipatto,</span><br />
</p>
<p id="pv21c10p4">
<span class="m-text m-primary">Dūraṅgamo vaṇṇabalūpapanno”ti.</span><br />
</p>
<p id="pv21c11p1">
<span class="m-text m-primary">“Pāṇi te sabbaso vaṇṇo,</span><br />
</p>
<p id="pv21c11p2">
<span class="m-text m-primary">pañcadhāro madhussavo;</span><br />
</p>
<p id="pv21c11p3">
<span class="m-text m-primary">Nānārasā paggharanti,</span><br />
</p>
<p id="pv21c11p4">
<span class="m-text m-primary">maññehaṁ taṁ purindadan”ti.</span><br />
</p>
<p id="pv21c12p1">
<span class="m-text m-primary">“Nāmhi devo na gandhabbo,</span><br />
</p>
<p id="pv21c12p2">
<span class="m-text m-primary">nāpi sakko purindado;</span><br />
</p>
<p id="pv21c12p3">
<span class="m-text m-primary">Petaṁ maṁ aṅkura jānāhi,</span><br />
</p>
<p id="pv21c12p4">
<span class="m-text m-primary">roruvamhā idhāgatan”ti.</span><br />
</p>
<p id="pv21c13p1">
<span class="m-text m-primary">“Kiṁsīlo kiṁsamācāro,</span><br />
</p>
<p id="pv21c13p2">
<span class="m-text m-primary">roruvasmiṁ pure tuvaṁ;</span><br />
</p>
<p id="pv21c13p3">
<span class="m-text m-primary">Kena te brahmacariyena,</span><br />
</p>
<p id="pv21c13p4">
<span class="m-text m-primary">puññaṁ pāṇimhi ijjhatī”ti.</span><br />
</p>
<p id="pv21c14p1">
<span class="m-text m-primary">“Tunnavāyo pure āsiṁ,</span><br />
</p>
<p id="pv21c14p2">
<span class="m-text m-primary">roruvasmiṁ tadā ahaṁ;</span><br />
</p>
<p id="pv21c14p3">
<span class="m-text m-primary">Sukicchavutti kapaṇo,</span><br />
</p>
<p id="pv21c14p4">
<span class="m-text m-primary">na me vijjati dātave.</span><br />
</p>
<p id="pv21c15p1">
<span class="m-text m-primary">Nivesanañca me āsi,</span><br />
</p>
<p id="pv21c15p2">
<span class="m-text m-primary">asayhassa upantike;</span><br />
</p>
<p id="pv21c15p3">
<span class="m-text m-primary">Saddhassa dānapatino,</span><br />
</p>
<p id="pv21c15p4">
<span class="m-text m-primary">katapuññassa lajjino.</span><br />
</p>
<p id="pv21c16p1">
<span class="m-text m-primary">Tattha yācanakāyanti,</span><br />
</p>
<p id="pv21c16p2">
<span class="m-text m-primary">nānāgottā vanibbakā;</span><br />
</p>
<p id="pv21c16p3">
<span class="m-text m-primary">Te ca maṁ tattha pucchanti,</span><br />
</p>
<p id="pv21c16p4">
<span class="m-text m-primary">asayhassa nivesanaṁ.</span><br />
</p>
<p id="pv21c17p1">
<span class="m-text m-primary">Kattha gacchāma bhaddaṁ vo,</span><br />
</p>
<p id="pv21c17p2">
<span class="m-text m-primary">kattha dānaṁ padīyati;</span><br />
</p>
<p id="pv21c17p3">
<span class="m-text m-primary">Tesāhaṁ puṭṭho akkhāmi,</span><br />
</p>
<p id="pv21c17p4">
<span class="m-text m-primary">asayhassa nivesanaṁ.</span><br />
</p>
<p id="pv21c18p1">
<span class="m-text m-primary">Paggayha dakkhiṇaṁ bāhuṁ,</span><br />
</p>
<p id="pv21c18p2">
<span class="m-text m-primary">ettha gacchatha bhaddaṁ vo;</span><br />
</p>
<p id="pv21c18p3">
<span class="m-text m-primary">Ettha dānaṁ padīyati,</span><br />
</p>
<p id="pv21c18p4">
<span class="m-text m-primary">asayhassa nivesane.</span><br />
</p>
<p id="pv21c19p1">
<span class="m-text m-primary">Tena pāṇi kāmadado,</span><br />
</p>
<p id="pv21c19p2">
<span class="m-text m-primary">tena pāṇi madhussavo;</span><br />
</p>
<p id="pv21c19p3">
<span class="m-text m-primary">Tena me brahmacariyena,</span><br />
</p>
<p id="pv21c19p4">
<span class="m-text m-primary">puññaṁ pāṇimhi ijjhatī”ti.</span><br />
</p>
<p id="pv21c20p1">
<span class="m-text m-primary">“Na kira tvaṁ adā dānaṁ,</span><br />
</p>
<p id="pv21c20p2">
<span class="m-text m-primary">Sakapāṇīhi kassaci;</span><br />
</p>
<p id="pv21c20p3">
<span class="m-text m-primary">Parassa dānaṁ anumodamāno,</span><br />
</p>
<p id="pv21c20p4">
<span class="m-text m-primary">Pāṇiṁ paggayha pāvadi.</span><br />
</p>
<p id="pv21c21p1">
<span class="m-text m-primary">Tena pāṇi kāmadado,</span><br />
</p>
<p id="pv21c21p2">
<span class="m-text m-primary">tena pāṇi madhussavo;</span><br />
</p>
<p id="pv21c21p3">
<span class="m-text m-primary">Tena te brahmacariyena,</span><br />
</p>
<p id="pv21c21p4">
<span class="m-text m-primary">puññaṁ pāṇimhi ijjhati.</span><br />
</p>
<p id="pv21c22p1">
<span class="m-text m-primary">Yo so dānamadā bhante,</span><br />
</p>
<p id="pv21c22p2">
<span class="m-text m-primary">pasanno sakapāṇibhi;</span><br />
</p>
<p id="pv21c22p3">
<span class="m-text m-primary">So hitvā mānusaṁ dehaṁ,</span><br />
</p>
<p id="pv21c22p4">
<span class="m-text m-primary">kiṁ nu so disataṁ gato”ti.</span><br />
</p>
<p id="pv21c23p1">
<span class="m-text m-primary">“Nāhaṁ pajānāmi asayhasāhino,</span><br />
</p>
<p id="pv21c23p2">
<span class="m-text m-primary">Aṅgīrasassa gatiṁ āgatiṁ vā;</span><br />
</p>
<p id="pv21c23p3">
<span class="m-text m-primary">Sutañca me vessavaṇassa santike,</span><br />
</p>
<p id="pv21c23p4">
<span class="m-text m-primary">Sakkassa sahabyataṁ gato asayho”ti.</span><br />
</p>
<p id="pv21c24p1">
<span class="m-text m-primary">“Alameva kātuṁ kalyāṇaṁ,</span><br />
</p>
<p id="pv21c24p2">
<span class="m-text m-primary">dānaṁ dātuṁ yathārahaṁ;</span><br />
</p>
<p id="pv21c24p3">
<span class="m-text m-primary">Pāṇiṁ kāmadadaṁ disvā,</span><br />
</p>
<p id="pv21c24p4">
<span class="m-text m-primary">ko puññaṁ na karissati.</span><br />
</p>
<p id="pv21c25p1">
<span class="m-text m-primary">So hi nūna ito gantvā,</span><br />
</p>
<p id="pv21c25p2">
<span class="m-text m-primary">anuppatvāna dvārakaṁ;</span><br />
</p>
<p id="pv21c25p3">
<span class="m-text m-primary">Dānaṁ paṭṭhapayissāmi,</span><br />
</p>
<p id="pv21c25p4">
<span class="m-text m-primary">yaṁ mamassa sukhāvahaṁ.</span><br />
</p>
<p id="pv21c26p1">
<span class="m-text m-primary">Dassāmannañca pānañca,</span><br />
</p>
<p id="pv21c26p2">
<span class="m-text m-primary">vatthasenāsanāni ca;</span><br />
</p>
<p id="pv21c26p3">
<span class="m-text m-primary">Papañca udapānañca,</span><br />
</p>
<p id="pv21c26p4">
<span class="m-text m-primary">dugge saṅkamanāni cā”ti.</span><br />
</p>
<p id="pv21c27p1">
<span class="m-text m-primary">“Kena te aṅgulī kuṇā,</span><br />
</p>
<p id="pv21c27p2">
<span class="m-text m-primary">mukhañca kuṇalīkataṁ;</span><br />
</p>
<p id="pv21c27p3">
<span class="m-text m-primary">Akkhīni ca paggharanti,</span><br />
</p>
<p id="pv21c27p4">
<span class="m-text m-primary">kiṁ pāpaṁ pakataṁ tayā”ti.</span><br />
</p>
<p id="pv21c28p1">
<span class="m-text m-primary">“Aṅgīrasassa gahapatino,</span><br />
</p>
<p id="pv21c28p2">
<span class="m-text m-primary">Saddhassa gharamesino;</span><br />
</p>
<p id="pv21c28p3">
<span class="m-text m-primary">Tassāhaṁ dānavissagge,</span><br />
</p>
<p id="pv21c28p4">
<span class="m-text m-primary">Dāne adhikato ahuṁ.</span><br />
</p>
<p id="pv21c29p1">
<span class="m-text m-primary">Tattha yācanake disvā,</span><br />
</p>
<p id="pv21c29p2">
<span class="m-text m-primary">āgate bhojanatthike;</span><br />
</p>
<p id="pv21c29p3">
<span class="m-text m-primary">Ekamantaṁ apakkamma,</span><br />
</p>
<p id="pv21c29p4">
<span class="m-text m-primary">akāsiṁ kuṇaliṁ mukhaṁ.</span><br />
</p>
<p id="pv21c30p1">
<span class="m-text m-primary">Tena me aṅgulī kuṇā,</span><br />
</p>
<p id="pv21c30p2">
<span class="m-text m-primary">mukhañca kuṇalīkataṁ;</span><br />
</p>
<p id="pv21c30p3">
<span class="m-text m-primary">Akkhīni me paggharanti,</span><br />
</p>
<p id="pv21c30p4">
<span class="m-text m-primary">taṁ pāpaṁ pakataṁ mayā”ti.</span><br />
</p>
<p id="pv21c31p1">
<span class="m-text m-primary">“Dhammena te kāpurisa,</span><br />
</p>
<p id="pv21c31p2">
<span class="m-text m-primary">mukhañca kuṇalīkataṁ;</span><br />
</p>
<p id="pv21c31p3">
<span class="m-text m-primary">Akkhīni ca paggharanti,</span><br />
</p>
<p id="pv21c31p4">
<span class="m-text m-primary">yaṁ taṁ parassa dānassa;</span><br />
</p>
<p id="pv21c31p5">
<span class="m-text m-primary">Akāsi kuṇaliṁ mukhaṁ.</span><br />
</p>
<p id="pv21c32p1">
<span class="m-text m-primary">Kathaṁ hi dānaṁ dadamāno,</span><br />
</p>
<p id="pv21c32p2">
<span class="m-text m-primary">kareyya parapattiyaṁ;</span><br />
</p>
<p id="pv21c32p3">
<span class="m-text m-primary">Annaṁ pānaṁ khādanīyaṁ,</span><br />
</p>
<p id="pv21c32p4">
<span class="m-text m-primary">vatthasenāsanāni ca.</span><br />
</p>
<p id="pv21c33p1">
<span class="m-text m-primary">So hi nūna ito gantvā,</span><br />
</p>
<p id="pv21c33p2">
<span class="m-text m-primary">anuppatvāna dvārakaṁ;</span><br />
</p>
<p id="pv21c33p3">
<span class="m-text m-primary">Dānaṁ paṭṭhapayissāmi,</span><br />
</p>
<p id="pv21c33p4">
<span class="m-text m-primary">yaṁ mamassa sukhāvahaṁ.</span><br />
</p>
<p id="pv21c34p1">
<span class="m-text m-primary">Dassāmannañca pānañca,</span><br />
</p>
<p id="pv21c34p2">
<span class="m-text m-primary">vatthasenāsanāni ca;</span><br />
</p>
<p id="pv21c34p3">
<span class="m-text m-primary">Papañca udapānañca,</span><br />
</p>
<p id="pv21c34p4">
<span class="m-text m-primary">dugge saṅkamanāni cā”ti.</span><br />
</p>
<p id="pv21c35p1">
<span class="m-text m-primary">Tato hi so nivattitvā,</span><br />
</p>
<p id="pv21c35p2">
<span class="m-text m-primary">anuppatvāna dvārakaṁ;</span><br />
</p>
<p id="pv21c35p3">
<span class="m-text m-primary">Dānaṁ paṭṭhapayi aṅkuro,</span><br />
</p>
<p id="pv21c35p4">
<span class="m-text m-primary">yaṁtumassa sukhāvahaṁ.</span><br />
</p>
<p id="pv21c36p1">
<span class="m-text m-primary">Adā annañca pānañca,</span><br />
</p>
<p id="pv21c36p2">
<span class="m-text m-primary">vatthasenāsanāni ca;</span><br />
</p>
<p id="pv21c36p3">
<span class="m-text m-primary">Papañca udapānañca,</span><br />
</p>
<p id="pv21c36p4">
<span class="m-text m-primary">vippasannena cetasā.</span><br />
</p>
<p id="pv21c37p1">
<span class="m-text m-primary">Ko chāto ko ca tasito,</span><br />
</p>
<p id="pv21c37p2">
<span class="m-text m-primary">ko vatthaṁ paridahissati;</span><br />
</p>
<p id="pv21c37p3">
<span class="m-text m-primary">Kassa santāni yoggāni,</span><br />
</p>
<p id="pv21c37p4">
<span class="m-text m-primary">ito yojentu vāhanaṁ.</span><br />
</p>
<p id="pv21c38p1">
<span class="m-text m-primary">Ko chatticchati gandhañca,</span><br />
</p>
<p id="pv21c38p2">
<span class="m-text m-primary">ko mālaṁ ko upāhanaṁ;</span><br />
</p>
<p id="pv21c38p3">
<span class="m-text m-primary">Itissu tattha ghosenti,</span><br />
</p>
<p id="pv21c38p4">
<span class="m-text m-primary">kappakā sūdamāgadhā;</span><br />
</p>
<p id="pv21c38p5">
<span class="m-text m-primary">Sadā sāyañca pāto ca,</span><br />
</p>
<p id="pv21c38p6">
<span class="m-text m-primary">aṅkurassa nivesane.</span><br />
</p>
<p id="pv21c39p1">
<span class="m-text m-primary">“‘Sukhaṁ supati aṅkuro’,</span><br />
</p>
<p id="pv21c39p2">
<span class="m-text m-primary">iti jānāti maṁ jano;</span><br />
</p>
<p id="pv21c39p3">
<span class="m-text m-primary">Dukkhaṁ supāmi sindhaka,</span><br />
</p>
<p id="pv21c39p4">
<span class="m-text m-primary">yaṁ na passāmi yācake.</span><br />
</p>
<p id="pv21c40p1">
<span class="m-text m-primary">‘Sukhaṁ supati aṅkuro’,</span><br />
</p>
<p id="pv21c40p2">
<span class="m-text m-primary">iti jānāti maṁ jano;</span><br />
</p>
<p id="pv21c40p3">
<span class="m-text m-primary">Dukkhaṁ sindhaka supāmi,</span><br />
</p>
<p id="pv21c40p4">
<span class="m-text m-primary">appake su vanibbake”ti.</span><br />
</p>
<p id="pv21c41p1">
<span class="m-text m-primary">“Sakko ce te varaṁ dajjā,</span><br />
</p>
<p id="pv21c41p2">
<span class="m-text m-primary">tāvatiṁsānamissaro;</span><br />
</p>
<p id="pv21c41p3">
<span class="m-text m-primary">Kissa sabbassa lokassa,</span><br />
</p>
<p id="pv21c41p4">
<span class="m-text m-primary">varamāno varaṁ vare”ti.</span><br />
</p>
<p id="pv21c42p1">
<span class="m-text m-primary">“Sakko ce me varaṁ dajjā,</span><br />
</p>
<p id="pv21c42p2">
<span class="m-text m-primary">tāvatiṁsānamissaro;</span><br />
</p>
<p id="pv21c42p3">
<span class="m-text m-primary">Kāluṭṭhitassa me sato,</span><br />
</p>
<p id="pv21c42p4">
<span class="m-text m-primary">sūriyuggamanaṁ pati;</span><br />
</p>
<p id="pv21c42p5">
<span class="m-text m-primary">Dibbā bhakkhā pātubhaveyyuṁ,</span><br />
</p>
<p id="pv21c42p6">
<span class="m-text m-primary">sīlavanto ca yācakā.</span><br />
</p>
<p id="pv21c43p1">
<span class="m-text m-primary">Dadato me na khīyetha,</span><br />
</p>
<p id="pv21c43p2">
<span class="m-text m-primary">datvā nānutapeyyahaṁ;</span><br />
</p>
<p id="pv21c43p3">
<span class="m-text m-primary">Dadaṁ cittaṁ pasādeyyaṁ,</span><br />
</p>
<p id="pv21c43p4">
<span class="m-text m-primary">etaṁ sakkaṁ varaṁ vare”ti.</span><br />
</p>
<p id="pv21c44p1">
<span class="m-text m-primary">“Na sabbavittāni pare pavecche,</span><br />
</p>
<p id="pv21c44p2">
<span class="m-text m-primary">Dadeyya dānañca dhanañca rakkhe;</span><br />
</p>
<p id="pv21c44p3">
<span class="m-text m-primary">Tasmā hi dānā dhanameva seyyo,</span><br />
</p>
<p id="pv21c44p4">
<span class="m-text m-primary">Atippadānena kulā na honti.</span><br />
</p>
<p id="pv21c45p1">
<span class="m-text m-primary">Adānamatidānañca,</span><br />
</p>
<p id="pv21c45p2">
<span class="m-text m-primary">Nappasaṁsanti paṇḍitā;</span><br />
</p>
<p id="pv21c45p3">
<span class="m-text m-primary">Tasmā hi dānā dhanameva seyyo,</span><br />
</p>
<p id="pv21c45p4">
<span class="m-text m-primary">Samena vatteyya sa dhīradhammo”ti.</span><br />
</p>
<p id="pv21c46p1">
<span class="m-text m-primary">“Aho vata re ahameva dajjaṁ,</span><br />
</p>
<p id="pv21c46p2">
<span class="m-text m-primary">Santo ca maṁ sappurisā bhajeyyuṁ;</span><br />
</p>
<p id="pv21c46p3">
<span class="m-text m-primary">Meghova ninnāni paripūrayanto,</span><br />
</p>
<p id="pv21c46p4">
<span class="m-text m-primary">Santappaye sabbavanibbakānaṁ.</span><br />
</p>
<p id="pv21c47p1">
<span class="m-text m-primary">Yassa yācanake disvā,</span><br />
</p>
<p id="pv21c47p2">
<span class="m-text m-primary">mukhavaṇṇo pasīdati;</span><br />
</p>
<p id="pv21c47p3">
<span class="m-text m-primary">Datvā attamano hoti,</span><br />
</p>
<p id="pv21c47p4">
<span class="m-text m-primary">taṁ gharaṁ vasato sukhaṁ.</span><br />
</p>
<p id="pv21c48p1">
<span class="m-text m-primary">Yassa yācanake disvā,</span><br />
</p>
<p id="pv21c48p2">
<span class="m-text m-primary">mukhavaṇṇo pasīdati;</span><br />
</p>
<p id="pv21c48p3">
<span class="m-text m-primary">Datvā attamano hoti,</span><br />
</p>
<p id="pv21c48p4">
<span class="m-text m-primary">esā yaññassa sampadā.</span><br />
</p>
<p id="pv21c49p1">
<span class="m-text m-primary">Pubbeva dānā sumano,</span><br />
</p>
<p id="pv21c49p2">
<span class="m-text m-primary">dadaṁ cittaṁ pasādaye;</span><br />
</p>
<p id="pv21c49p3">
<span class="m-text m-primary">Datvā attamano hoti,</span><br />
</p>
<p id="pv21c49p4">
<span class="m-text m-primary">esā yaññassa sampadā”ti.</span><br />
</p>
<p id="pv21c50p1">
<span class="m-text m-primary">Saṭṭhi vāhasahassāni,</span><br />
</p>
<p id="pv21c50p2">
<span class="m-text m-primary">aṅkurassa nivesane;</span><br />
</p>
<p id="pv21c50p3">
<span class="m-text m-primary">Bhojanaṁ dīyate niccaṁ,</span><br />
</p>
<p id="pv21c50p4">
<span class="m-text m-primary">puññapekkhassa jantuno.</span><br />
</p>
<p id="pv21c51p1">
<span class="m-text m-primary">Tisahassāni sūdāni hi,</span><br />
</p>
<p id="pv21c51p2">
<span class="m-text m-primary">āmuttamaṇikuṇḍalā;</span><br />
</p>
<p id="pv21c51p3">
<span class="m-text m-primary">Aṅkuraṁ upajīvanti,</span><br />
</p>
<p id="pv21c51p4">
<span class="m-text m-primary">dāne yaññassa vāvaṭā.</span><br />
</p>
<p id="pv21c52p1">
<span class="m-text m-primary">Saṭṭhi purisasahassāni,</span><br />
</p>
<p id="pv21c52p2">
<span class="m-text m-primary">āmuttamaṇikuṇḍalā;</span><br />
</p>
<p id="pv21c52p3">
<span class="m-text m-primary">Aṅkurassa mahādāne,</span><br />
</p>
<p id="pv21c52p4">
<span class="m-text m-primary">kaṭṭhaṁ phālenti māṇavā.</span><br />
</p>
<p id="pv21c53p1">
<span class="m-text m-primary">Soḷasitthisahassāni,</span><br />
</p>
<p id="pv21c53p2">
<span class="m-text m-primary">sabbālaṅkārabhūsitā;</span><br />
</p>
<p id="pv21c53p3">
<span class="m-text m-primary">Aṅkurassa mahādāne,</span><br />
</p>
<p id="pv21c53p4">
<span class="m-text m-primary">vidhā piṇḍenti nāriyo.</span><br />
</p>
<p id="pv21c54p1">
<span class="m-text m-primary">Soḷasitthisahassāni,</span><br />
</p>
<p id="pv21c54p2">
<span class="m-text m-primary">sabbālaṅkārabhūsitā;</span><br />
</p>
<p id="pv21c54p3">
<span class="m-text m-primary">Aṅkurassa mahādāne,</span><br />
</p>
<p id="pv21c54p4">
<span class="m-text m-primary">dabbigāhā upaṭṭhitā.</span><br />
</p>
<p id="pv21c55p1">
<span class="m-text m-primary">Bahuṁ bahūnaṁ pādāsi,</span><br />
</p>
<p id="pv21c55p2">
<span class="m-text m-primary">ciraṁ pādāsi khattiyo;</span><br />
</p>
<p id="pv21c55p3">
<span class="m-text m-primary">Sakkaccañca sahatthā ca,</span><br />
</p>
<p id="pv21c55p4">
<span class="m-text m-primary">cittīkatvā punappunaṁ.</span><br />
</p>
<p id="pv21c56p1">
<span class="m-text m-primary">Bahū māse ca pakkhe ca,</span><br />
</p>
<p id="pv21c56p2">
<span class="m-text m-primary">utusaṁvaccharāni ca;</span><br />
</p>
<p id="pv21c56p3">
<span class="m-text m-primary">Mahādānaṁ pavattesi,</span><br />
</p>
<p id="pv21c56p4">
<span class="m-text m-primary">aṅkuro dīghamantaraṁ.</span><br />
</p>
<p id="pv21c57p1">
<span class="m-text m-primary">Evaṁ datvā yajitvā ca,</span><br />
</p>
<p id="pv21c57p2">
<span class="m-text m-primary">aṅkuro dīghamantaraṁ;</span><br />
</p>
<p id="pv21c57p3">
<span class="m-text m-primary">So hitvā mānusaṁ dehaṁ,</span><br />
</p>
<p id="pv21c57p4">
<span class="m-text m-primary">tāvatiṁsūpago ahu.</span><br />
</p>
<p id="pv21c58p1">
<span class="m-text m-primary">Kaṭacchubhikkhaṁ datvāna,</span><br />
</p>
<p id="pv21c58p2">
<span class="m-text m-primary">anuruddhassa indako;</span><br />
</p>
<p id="pv21c58p3">
<span class="m-text m-primary">So hitvā mānusaṁ dehaṁ,</span><br />
</p>
<p id="pv21c58p4">
<span class="m-text m-primary">tāvatiṁsūpago ahu.</span><br />
</p>
<p id="pv21c59p1">
<span class="m-text m-primary">Dasahi ṭhānehi aṅkuraṁ,</span><br />
</p>
<p id="pv21c59p2">
<span class="m-text m-primary">indako atirocati;</span><br />
</p>
<p id="pv21c59p3">
<span class="m-text m-primary">Rūpe sadde rase gandhe,</span><br />
</p>
<p id="pv21c59p4">
<span class="m-text m-primary">phoṭṭhabbe ca manorame.</span><br />
</p>
<p id="pv21c60p1">
<span class="m-text m-primary">Āyunā yasasā ceva,</span><br />
</p>
<p id="pv21c60p2">
<span class="m-text m-primary">vaṇṇena ca sukhena ca;</span><br />
</p>
<p id="pv21c60p3">
<span class="m-text m-primary">Ādhipaccena aṅkuraṁ,</span><br />
</p>
<p id="pv21c60p4">
<span class="m-text m-primary">indako atirocati.</span><br />
</p>
<p id="pv21c61p1">
<span class="m-text m-primary">(…)</span><br />
</p>
<p id="pv21c62p1">
<span class="m-text m-primary">Tāvatiṁse yadā buddho,</span><br />
</p>
<p id="pv21c62p2">
<span class="m-text m-primary">silāyaṁ paṇḍukambale;</span><br />
</p>
<p id="pv21c62p3">
<span class="m-text m-primary">Pāricchattakamūlamhi,</span><br />
</p>
<p id="pv21c62p4">
<span class="m-text m-primary">vihāsi purisuttamo.</span><br />
</p>
<p id="pv21c63p1">
<span class="m-text m-primary">Dasasu lokadhātūsu,</span><br />
</p>
<p id="pv21c63p2">
<span class="m-text m-primary">sannipatitvāna devatā;</span><br />
</p>
<p id="pv21c63p3">
<span class="m-text m-primary">Payirupāsanti sambuddhaṁ,</span><br />
</p>
<p id="pv21c63p4">
<span class="m-text m-primary">vasantaṁ nagamuddhani.</span><br />
</p>
<p id="pv21c64p1">
<span class="m-text m-primary">Na koci devo vaṇṇena,</span><br />
</p>
<p id="pv21c64p2">
<span class="m-text m-primary">sambuddhaṁ atirocati;</span><br />
</p>
<p id="pv21c64p3">
<span class="m-text m-primary">Sabbe deve atikkamma,</span><br />
</p>
<p id="pv21c64p4">
<span class="m-text m-primary">sambuddhova virocati.</span><br />
</p>
<p id="pv21c65p1">
<span class="m-text m-primary">Yojanāni dasa dve ca,</span><br />
</p>
<p id="pv21c65p2">
<span class="m-text m-primary">aṅkuroyaṁ tadā ahu;</span><br />
</p>
<p id="pv21c65p3">
<span class="m-text m-primary">Avidūreva buddhassa,</span><br />
</p>
<p id="pv21c65p4">
<span class="m-text m-primary">indako atirocati.</span><br />
</p>
<p id="pv21c66p1">
<span class="m-text m-primary">Oloketvāna sambuddho,</span><br />
</p>
<p id="pv21c66p2">
<span class="m-text m-primary">Aṅkurañcāpi indakaṁ;</span><br />
</p>
<p id="pv21c66p3">
<span class="m-text m-primary">Dakkhiṇeyyaṁ sambhāvento,</span><br />
</p>
<p id="pv21c66p4">
<span class="m-text m-primary">Idaṁ vacanamabravi.</span><br />
</p>
<p id="pv21c67p1">
<span class="m-text m-primary">“Mahādānaṁ tayā dinnaṁ,</span><br />
</p>
<p id="pv21c67p2">
<span class="m-text m-primary">aṅkura dīghamantaraṁ;</span><br />
</p>
<p id="pv21c67p3">
<span class="m-text m-primary">Atidūre nisinnosi,</span><br />
</p>
<p id="pv21c67p4">
<span class="m-text m-primary">āgaccha mama santike”ti.</span><br />
</p>
<p id="pv21c68p1">
<span class="m-text m-primary">Codito bhāvitattena,</span><br />
</p>
<p id="pv21c68p2">
<span class="m-text m-primary">aṅkuro idamabravi;</span><br />
</p>
<p id="pv21c68p3">
<span class="m-text m-primary">“Kiṁ mayhaṁ tena dānena,</span><br />
</p>
<p id="pv21c68p4">
<span class="m-text m-primary">dakkhiṇeyyena suññataṁ.</span><br />
</p>
<p id="pv21c69p1">
<span class="m-text m-primary">Ayaṁ so indako yakkho,</span><br />
</p>
<p id="pv21c69p2">
<span class="m-text m-primary">dajjā dānaṁ parittakaṁ;</span><br />
</p>
<p id="pv21c69p3">
<span class="m-text m-primary">Atirocati amhehi,</span><br />
</p>
<p id="pv21c69p4">
<span class="m-text m-primary">cando tāragaṇe yathā”ti.</span><br />
</p>
<p id="pv21c70p1">
<span class="m-text m-primary">“Ujjaṅgale yathā khette,</span><br />
</p>
<p id="pv21c70p2">
<span class="m-text m-primary">bījaṁ bahumpi ropitaṁ;</span><br />
</p>
<p id="pv21c70p3">
<span class="m-text m-primary">Na vipulaphalaṁ hoti,</span><br />
</p>
<p id="pv21c70p4">
<span class="m-text m-primary">napi toseti kassakaṁ.</span><br />
</p>
<p id="pv21c71p1">
<span class="m-text m-primary">Tatheva dānaṁ bahukaṁ,</span><br />
</p>
<p id="pv21c71p2">
<span class="m-text m-primary">dussīlesu patiṭṭhitaṁ;</span><br />
</p>
<p id="pv21c71p3">
<span class="m-text m-primary">Na vipulaphalaṁ hoti,</span><br />
</p>
<p id="pv21c71p4">
<span class="m-text m-primary">napi toseti dāyakaṁ.</span><br />
</p>
<p id="pv21c72p1">
<span class="m-text m-primary">Yathāpi bhaddake khette,</span><br />
</p>
<p id="pv21c72p2">
<span class="m-text m-primary">bījaṁ appampi ropitaṁ;</span><br />
</p>
<p id="pv21c72p3">
<span class="m-text m-primary">Sammā dhāraṁ pavecchante,</span><br />
</p>
<p id="pv21c72p4">
<span class="m-text m-primary">phalaṁ toseti kassakaṁ.</span><br />
</p>
<p id="pv21c73p1">
<span class="m-text m-primary">Tatheva sīlavantesu,</span><br />
</p>
<p id="pv21c73p2">
<span class="m-text m-primary">guṇavantesu tādisu;</span><br />
</p>
<p id="pv21c73p3">
<span class="m-text m-primary">Appakampi kataṁ kāraṁ,</span><br />
</p>
<p id="pv21c73p4">
<span class="m-text m-primary">puññaṁ hoti mahapphalan”ti.</span><br />
</p>
<p id="pv21c74p1">
<span class="m-text m-primary">Viceyya dānaṁ dātabbaṁ,</span><br />
</p>
<p id="pv21c74p2">
<span class="m-text m-primary">yattha dinnaṁ mahapphalaṁ;</span><br />
</p>
<p id="pv21c74p3">
<span class="m-text m-primary">Viceyya dānaṁ datvāna,</span><br />
</p>
<p id="pv21c74p4">
<span class="m-text m-primary">saggaṁ gacchanti dāyakā.</span><br />
</p>
<p id="pv21c75p1">
<span class="m-text m-primary">Viceyya dānaṁ sugatappasatthaṁ,</span><br />
</p>
<p id="pv21c75p2">
<span class="m-text m-primary">Ye dakkhiṇeyyā idha jīvaloke;</span><br />
</p>
<p id="pv21c75p3">
<span class="m-text m-primary">Etesu dinnāni mahapphalāni,</span><br />
</p>
<p id="pv21c75p4">
<span class="m-text m-primary">Bījāni vuttāni yathā sukhetteti.</span><br />
</p>
<p id="pv21c76p1">
<span class="m-text m-primary">Aṅkurapetavatthu navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>