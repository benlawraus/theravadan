<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/vvy003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="https://theravadan.org/pages/vvy003z.html" />
  <meta property="og:description" content="Itthivimāna Pīṭhavagga 3. Tatiyapīṭhavimānavatthu “Pīṭhaṁ te sovaṇṇamayaṁ uḷāraṁ, Manojavaṁ gacchati yenakāmaṁ; Alaṅkate malyadhare suvatthe, Obhāsasi vijjurivabbhakūṭaṁ. Kena tetādiso vaṇṇo, kena te idha mijjhati; Uppajjanti ca te bhogā, ye keci manaso piyā. Pucchāmi taṁ devi mahānubhāve, Manussabhūtā kimakāsi puññaṁ; Kenāsi evaṁ jalitānubhāvā, Va …" />
  <meta name="twitter:description" content="Itthivimāna Pīṭhavagga 3. Tatiyapīṭhavimānavatthu “Pīṭhaṁ te sovaṇṇamayaṁ uḷāraṁ, Manojavaṁ gacchati yenakāmaṁ; Alaṅkate malyadhare suvatthe, Obhāsasi vijjurivabbhakūṭaṁ. Kena tetādiso vaṇṇo, kena te idha mijjhati; Uppajjanti ca te bhogā, ye keci manaso piyā. Pucchāmi taṁ devi mahānubhāve, Manussabhūtā kimakāsi puññaṁ; Kenāsi evaṁ jalitānubhāvā, Va …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="itthivimana">
<h2><a href="#itthivimana">Itthivimāna</a></h2>
<section id="pithavagga">
<h3><a href="#pithavagga">Pīṭhavagga</a></h3>
<section id="tatiyapithavimanavatthu">
<h4><a href="#tatiyapithavimanavatthu">3. Tatiyapīṭhavimānavatthu</a></h4>
<p id="vv3c1p1">
<span class="m-text m-primary">“Pīṭhaṁ te sovaṇṇamayaṁ uḷāraṁ,</span><br />
</p>
<p id="vv3c1p2">
<span class="m-text m-primary">Manojavaṁ gacchati yenakāmaṁ;</span><br />
</p>
<p id="vv3c1p3">
<span class="m-text m-primary">Alaṅkate malyadhare suvatthe,</span><br />
</p>
<p id="vv3c1p4">
<span class="m-text m-primary">Obhāsasi vijjurivabbhakūṭaṁ.</span><br />
</p>
<p id="vv3c2p1">
<span class="m-text m-primary">Kena tetādiso vaṇṇo,</span><br />
</p>
<p id="vv3c2p2">
<span class="m-text m-primary">kena te idha mijjhati;</span><br />
</p>
<p id="vv3c2p3">
<span class="m-text m-primary">Uppajjanti ca te bhogā,</span><br />
</p>
<p id="vv3c2p4">
<span class="m-text m-primary">ye keci manaso piyā.</span><br />
</p>
<p id="vv3c3p1">
<span class="m-text m-primary">Pucchāmi taṁ devi mahānubhāve,</span><br />
</p>
<p id="vv3c3p2">
<span class="m-text m-primary">Manussabhūtā kimakāsi puññaṁ;</span><br />
</p>
<p id="vv3c3p3">
<span class="m-text m-primary">Kenāsi evaṁ jalitānubhāvā,</span><br />
</p>
<p id="vv3c3p4">
<span class="m-text m-primary">Vaṇṇo ca te sabbadisā pabhāsatī”ti.</span><br />
</p>
<p id="vv3c4p1">
<span class="m-text m-primary">Sā devatā attamanā,</span><br />
</p>
<p id="vv3c4p2">
<span class="m-text m-primary">moggallānena pucchitā;</span><br />
</p>
<p id="vv3c4p3">
<span class="m-text m-primary">Pañhaṁ puṭṭhā viyākāsi,</span><br />
</p>
<p id="vv3c4p4">
<span class="m-text m-primary">yassa kammassidaṁ phalaṁ.</span><br />
</p>
<p id="vv3c5p1">
<span class="m-text m-primary">“Appassa kammassa phalaṁ mamedaṁ,</span><br />
</p>
<p id="vv3c5p2">
<span class="m-text m-primary">Yenamhi evaṁ jalitānubhāvā;</span><br />
</p>
<p id="vv3c5p3">
<span class="m-text m-primary">Ahaṁ manussesu manussabhūtā,</span><br />
</p>
<p id="vv3c5p4">
<span class="m-text m-primary">Purimāya jātiyā manussaloke.</span><br />
</p>
<p id="vv3c6p1">
<span class="m-text m-primary">Addasaṁ virajaṁ bhikkhuṁ,</span><br />
</p>
<p id="vv3c6p2">
<span class="m-text m-primary">vippasannamanāvilaṁ;</span><br />
</p>
<p id="vv3c6p3">
<span class="m-text m-primary">Tassa adāsahaṁ pīṭhaṁ,</span><br />
</p>
<p id="vv3c6p4">
<span class="m-text m-primary">pasannā sehi pāṇibhi.</span><br />
</p>
<p id="vv3c7p1">
<span class="m-text m-primary">Tena metādiso vaṇṇo,</span><br />
</p>
<p id="vv3c7p2">
<span class="m-text m-primary">tena me idha mijjhati;</span><br />
</p>
<p id="vv3c7p3">
<span class="m-text m-primary">Uppajjanti ca me bhogā,</span><br />
</p>
<p id="vv3c7p4">
<span class="m-text m-primary">ye keci manaso piyā.</span><br />
</p>
<p id="vv3c8p1">
<span class="m-text m-primary">Akkhāmi te bhikkhu mahānubhāva,</span><br />
</p>
<p id="vv3c8p2">
<span class="m-text m-primary">Manussabhūtā yamakāsi puññaṁ;</span><br />
</p>
<p id="vv3c8p3">
<span class="m-text m-primary">Tenamhi evaṁ jalitānubhāvā,</span><br />
</p>
<p id="vv3c8p4">
<span class="m-text m-primary">Vaṇṇo ca me sabbadisā pabhāsatī”ti.</span><br />
</p>
<p id="vv3c9p1">
<span class="m-text m-primary">Tatiyapīṭhavimānaṁ tatiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>