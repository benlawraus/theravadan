<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/cpy00nz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="https://theravadan.org/pages/cpy00nz.html" />
  <meta property="og:description" content="Hatthināgavagga Sīlapāramī 9 Alīnasattucariya “Pañcālaraṭṭhe nagaravare, Kapilāyaṁ puruttame; Rājā jayaddiso nāma, Sīlaguṇamupāgato. Tassa rañño ahaṁ putto, Sutadhammo susīlavā; Alīnasatto guṇavā, Anurakkhaparijano sadā. Pitā me migavaṁ gantvā, porisādaṁ upāgami; So me pitumaggahesi, ‘bhakkhosi mama mā cali’. Tassa taṁ vacanaṁ sutvā, bhīto tasitavedhito; Ūrukkhambho ahu tassa, disvāna porisādakaṁ. Migava …" />
  <meta name="twitter:description" content="Hatthināgavagga Sīlapāramī 9 Alīnasattucariya “Pañcālaraṭṭhe nagaravare, Kapilāyaṁ puruttame; Rājā jayaddiso nāma, Sīlaguṇamupāgato. Tassa rañño ahaṁ putto, Sutadhammo susīlavā; Alīnasatto guṇavā, Anurakkhaparijano sadā. Pitā me migavaṁ gantvā, porisādaṁ upāgami; So me pitumaggahesi, ‘bhakkhosi mama mā cali’. Tassa taṁ vacanaṁ sutvā, bhīto tasitavedhito; Ūrukkhambho ahu tassa, disvāna porisādakaṁ. Migava …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<section id="hatthinagavagga">
<h2><a href="#hatthinagavagga">Hatthināgavagga</a></h2>
<section id="silaparami-9">
<h3><a href="#silaparami-9">Sīlapāramī 9</a></h3>
<p id="cp19c0p4">
<span class="m-text m-primary">Alīnasattucariya</span><br />
</p>
<p id="cp19c1p1">
<span class="m-text m-primary">“Pañcālaraṭṭhe nagaravare,</span><br />
</p>
<p id="cp19c1p2">
<span class="m-text m-primary">Kapilāyaṁ puruttame;</span><br />
</p>
<p id="cp19c1p3">
<span class="m-text m-primary">Rājā jayaddiso nāma,</span><br />
</p>
<p id="cp19c1p4">
<span class="m-text m-primary">Sīlaguṇamupāgato.</span><br />
</p>
<p id="cp19c2p1">
<span class="m-text m-primary">Tassa rañño ahaṁ putto,</span><br />
</p>
<p id="cp19c2p2">
<span class="m-text m-primary">Sutadhammo susīlavā;</span><br />
</p>
<p id="cp19c2p3">
<span class="m-text m-primary">Alīnasatto guṇavā,</span><br />
</p>
<p id="cp19c2p4">
<span class="m-text m-primary">Anurakkhaparijano sadā.</span><br />
</p>
<p id="cp19c3p1">
<span class="m-text m-primary">Pitā me migavaṁ gantvā,</span><br />
</p>
<p id="cp19c3p2">
<span class="m-text m-primary">porisādaṁ upāgami;</span><br />
</p>
<p id="cp19c3p3">
<span class="m-text m-primary">So me pitumaggahesi,</span><br />
</p>
<p id="cp19c3p4">
<span class="m-text m-primary">‘bhakkhosi mama mā cali’.</span><br />
</p>
<p id="cp19c4p1">
<span class="m-text m-primary">Tassa taṁ vacanaṁ sutvā,</span><br />
</p>
<p id="cp19c4p2">
<span class="m-text m-primary">bhīto tasitavedhito;</span><br />
</p>
<p id="cp19c4p3">
<span class="m-text m-primary">Ūrukkhambho ahu tassa,</span><br />
</p>
<p id="cp19c4p4">
<span class="m-text m-primary">disvāna porisādakaṁ.</span><br />
</p>
<p id="cp19c5p1">
<span class="m-text m-primary">Migavaṁ gahetvā muñcassu,</span><br />
</p>
<p id="cp19c5p2">
<span class="m-text m-primary">katvā āgamanaṁ puna;</span><br />
</p>
<p id="cp19c5p3">
<span class="m-text m-primary">Brāhmaṇassa dhanaṁ datvā,</span><br />
</p>
<p id="cp19c5p4">
<span class="m-text m-primary">pitā āmantayī mamaṁ.</span><br />
</p>
<p id="cp19c6p1">
<span class="m-text m-primary">‘Rajjaṁ putta paṭipajja,</span><br />
</p>
<p id="cp19c6p2">
<span class="m-text m-primary">mā pamajji puraṁ idaṁ;</span><br />
</p>
<p id="cp19c6p3">
<span class="m-text m-primary">Kataṁ me porisādena,</span><br />
</p>
<p id="cp19c6p4">
<span class="m-text m-primary">mama āgamanaṁ puna’.</span><br />
</p>
<p id="cp19c7p1">
<span class="m-text m-primary">Mātāpitū ca vanditvā,</span><br />
</p>
<p id="cp19c7p2">
<span class="m-text m-primary">nimminitvāna attanā;</span><br />
</p>
<p id="cp19c7p3">
<span class="m-text m-primary">Nikkhipitvā dhanuṁ khaggaṁ,</span><br />
</p>
<p id="cp19c7p4">
<span class="m-text m-primary">porisādaṁ upāgamiṁ.</span><br />
</p>
<p id="cp19c8p1">
<span class="m-text m-primary">Sasatthahatthūpagataṁ,</span><br />
</p>
<p id="cp19c8p2">
<span class="m-text m-primary">kadāci so tasissati;</span><br />
</p>
<p id="cp19c8p3">
<span class="m-text m-primary">Tena bhijjissati sīlaṁ,</span><br />
</p>
<p id="cp19c8p4">
<span class="m-text m-primary">parittāsaṁ kate mayi.</span><br />
</p>
<p id="cp19c9p1">
<span class="m-text m-primary">Sīlakhaṇḍabhayā mayhaṁ,</span><br />
</p>
<p id="cp19c9p2">
<span class="m-text m-primary">tassa dessaṁ na byāhariṁ;</span><br />
</p>
<p id="cp19c9p3">
<span class="m-text m-primary">Mettacitto hitavādī,</span><br />
</p>
<p id="cp19c9p4">
<span class="m-text m-primary">idaṁ vacanamabraviṁ.</span><br />
</p>
<p id="cp19c10p1">
<span class="m-text m-primary">‘Ujjālehi mahāaggiṁ,</span><br />
</p>
<p id="cp19c10p2">
<span class="m-text m-primary">papatissāmi rukkhato;</span><br />
</p>
<p id="cp19c10p3">
<span class="m-text m-primary">Tvaṁ pakkakālamaññāya,</span><br />
</p>
<p id="cp19c10p4">
<span class="m-text m-primary">bhakkhaya maṁ pitāmaha’.</span><br />
</p>
<p id="cp19c11p1">
<span class="m-text m-primary">Iti sīlavataṁ hetu,</span><br />
</p>
<p id="cp19c11p2">
<span class="m-text m-primary">nārakkhiṁ mama jīvitaṁ;</span><br />
</p>
<p id="cp19c11p3">
<span class="m-text m-primary">Pabbājesiṁ cahaṁ tassa,</span><br />
</p>
<p id="cp19c11p4">
<span class="m-text m-primary">sadā pāṇātipātikan”ti.</span><br />
</p>
<p id="cp19c12p1">
<span class="m-text m-primary">Alīnasattucariyaṁ navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>