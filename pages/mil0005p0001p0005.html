<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0005p0001p0005.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0005p0001p0004.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0005p0001p0006.html">Next</a></div>
</div>
<p id="mil5p1p5c0p2">
<span class="pali m-text">Meṇḍakapañha</span><br />
</p>
<p id="mil5p1p5c0p3">
<span class="pali m-text">Iddhibalavagga</span><br />
</p>
<section id="sivirajacakkhudanapanha">
<span id="mil5p1p5c0p4"></span><h2><span class="pali m-text">5. Sivirājacakkhudānapañha</span></h2>
<p id="mil5p1p5c1p1">
<span class="pali m-text">“Bhante nāgasena, tumhe evaṁ bhaṇatha—</span><br />
</p>
<p id="mil5p1p5c1p2">
<span class="pali m-text">‘sivirājena yācakassa cakkhūni dinnāni, andhassa sato puna dibbacakkhūni uppannānī’ti, etampi vacanaṁ sakasaṭaṁ saniggahaṁ sadosaṁ ‘hetusamugghāte ahetusmiṁ avatthusmiṁ natthi dibbacakkhussa uppādo’ti sutte vuttaṁ, yadi, bhante nāgasena, sivirājena yācakassa cakkhūni dinnāni, tena hi ‘puna dibbacakkhūni uppannānī’ti yaṁ vacanaṁ, taṁ micchā;</span><br />
</p>
<p id="mil5p1p5c1p3">
<span class="pali m-text">yadi dibbacakkhūni uppannāni, tena hi ‘sivirājena yācakassa cakkhūni dinnānī’ti yaṁ vacanaṁ, tampi micchā.</span><br />
</p>
<p id="mil5p1p5c1p4">
<span class="pali m-text">Ayampi ubhato koṭiko pañho gaṇṭhitopi gaṇṭhitaro veṭhatopi veṭhataro gahanatopi gahanataro, so tavānuppatto, tattha chandamabhijanehi nibbāhanāya paravādānaṁ niggahāyā”ti.</span><br />
</p>
<p id="mil5p1p5c2p1">
<span class="pali m-text">“Dinnāni, mahārāja, sivirājena yācakassa cakkhūni, tattha mā vimatiṁ uppādehi, puna dibbāni ca cakkhūni uppannāni, tatthāpi mā vimatiṁ janehī”ti.</span><br />
</p>
<p id="mil5p1p5c2p2">
<span class="pali m-text">“Api nu kho, bhante nāgasena, hetusamugghāte ahetusmiṁ avatthusmiṁ dibbacakkhu uppajjatī”ti?</span><br />
</p>
<p id="mil5p1p5c2p3">
<span class="pali m-text">“Na hi, mahārājā”ti.</span><br />
</p>
<p id="mil5p1p5c2p4">
<span class="pali m-text">“Kiṁ pana, bhante, ettha kāraṇaṁ, yena kāraṇena hetusamugghāte ahetusmiṁ avatthusmiṁ dibbacakkhu uppajjati, iṅgha tāva kāraṇena maṁ saññāpehī”ti?</span><br />
</p>
<p id="mil5p1p5c3p1">
<span class="pali m-text">“Kiṁ pana, mahārāja, atthi loke saccaṁ nāma, yena saccavādino saccakiriyaṁ karontī”ti?</span><br />
</p>
<p id="mil5p1p5c3p2">
<span class="pali m-text">“Āma, bhante, atthi loke saccaṁ nāma, saccena, bhante nāgasena, saccavādino saccakiriyaṁ katvā devaṁ vassāpenti, aggiṁ nibbāpenti, visaṁ paṭihananti, aññampi vividhaṁ kattabbaṁ karontī”ti.</span><br />
</p>
<p id="mil5p1p5c3p3">
<span class="pali m-text">“Tena hi, mahārāja, yujjati sameti sivirājassa saccabalena dibbacakkhūni uppannānīti, saccabalena, mahārāja, avatthusmiṁ dibbacakkhu uppajjati, saccaṁyeva tattha vatthu bhavati dibbacakkhussa uppādāya.</span><br />
</p>
<p id="mil5p1p5c4p1">
<span class="pali m-text">Yathā, mahārāja, ye keci sattā saccamanugāyanti ‘mahāmegho pavassatū’ti, tesaṁ saha saccamanugītena mahāmegho pavassati, api nu kho, mahārāja, atthi ākāse vassahetu sannicito ‘yena hetunā mahāmegho pavassatī’”ti?</span><br />
</p>
<p id="mil5p1p5c4p2">
<span class="pali m-text">“Na hi, bhante, saccaṁyeva tattha hetu bhavati mahato meghassa pavassanāyā”ti.</span><br />
</p>
<p id="mil5p1p5c4p3">
<span class="pali m-text">“Evameva kho, mahārāja, natthi tassa pakatihetu, saccaṁ yevettha vatthu bhavati dibbacakkhussa uppādāyāti.</span><br />
</p>
<p id="mil5p1p5c5p1">
<span class="pali m-text">Yathā vā pana, mahārāja, ye keci sattā saccamanugāyanti ‘jalitapajjalitamahāaggikkhandho paṭinivattatū’ti, tesaṁ saha saccamanugītena jalitapajjalitamahāaggikkhandho khaṇena paṭinivattati.</span><br />
</p>
<p id="mil5p1p5c5p2">
<span class="pali m-text">Api nu kho, mahārāja, atthi tasmiṁ jalitapajjalite mahāaggikkhandhe hetu sannicito ‘yena hetunā jalitapajjalitamahāaggikkhandho khaṇena paṭinivattatī’”ti?</span><br />
</p>
<p id="mil5p1p5c5p3">
<span class="pali m-text">“Na hi, bhante, saccaṁyeva tattha vatthu hoti tassa jalitapajjalitassa mahāaggikkhandhassa khaṇena paṭinivattanāyā”ti.</span><br />
</p>
<p id="mil5p1p5c5p4">
<span class="pali m-text">“Evameva kho, mahārāja, natthi tassa pakatihetu, saccaṁ yevettha vatthu bhavati dibbacakkhussa uppādāyāti.</span><br />
</p>
<p id="mil5p1p5c6p1">
<span class="pali m-text">Yathā vā pana, mahārāja, ye keci sattā saccamanugāyanti ‘visaṁ halāhalaṁ agadaṁ bhavatū’ti.</span><br />
</p>
<p id="mil5p1p5c6p2">
<span class="pali m-text">Tesaṁ saha saccamanugītena visaṁ halāhalaṁ khaṇena agadaṁ bhavati, api nu kho, mahārāja, atthi tasmiṁ halāhalavise hetu sannicito ‘yena hetunā visaṁ halāhalaṁ khaṇena agadaṁ bhavatī’”ti?</span><br />
</p>
<p id="mil5p1p5c6p3">
<span class="pali m-text">“Na hi, bhante, saccaṁyeva tattha hetu bhavati visassa halāhalassa khaṇena paṭighātāyā”ti.</span><br />
</p>
<p id="mil5p1p5c6p4">
<span class="pali m-text">“Evameva kho, mahārāja, vinā pakatihetuṁ saccaṁ yevettha vatthu bhavati dibbacakkhussa uppādāyāti.</span><br />
</p>
<p id="mil5p1p5c7p1">
<span class="pali m-text">Catunnampi, mahārāja, ariyasaccānaṁ paṭivedhāya natthaññaṁ vatthu, saccaṁ vatthuṁ katvā cattāri ariyasaccāni paṭivijjhantīti.</span><br />
</p>
<p id="mil5p1p5c7p2">
<span class="pali m-text">Atthi, mahārāja, cīnavisaye cīnarājā, so mahāsamudde kīḷitukāmo catumāse catumāse saccakiriyaṁ katvā saha rathena antomahāsamudde yojanaṁ pavisati, tassa rathasīsassa purato purato mahāvārikkhandho paṭikkamati, nikkhantassa puna ottharati, api nu kho, mahārāja, so mahāsamuddo sadevamanussenapi lokena pakatikāyabalena sakkā paṭikkamāpetun”ti?</span><br />
</p>
<p id="mil5p1p5c7p3">
<span class="pali m-text">“Atiparittakepi, bhante, taḷāke udakaṁ na sakkā sadevamanussenapi lokena pakatikāyabalena paṭikkamāpetuṁ, kiṁ pana mahāsamudde udakan”ti?</span><br />
</p>
<p id="mil5p1p5c7p4">
<span class="pali m-text">“Imināpi, mahārāja, kāraṇena saccabalaṁ ñātabbaṁ ‘natthi taṁ ṭhānaṁ, yaṁ saccena na pattabban’ti.</span><br />
</p>
<p id="mil5p1p5c8p1">
<span class="pali m-text">Nagare, mahārāja, pāṭaliputte asoko dhammarājā sanegamajānapadaamaccabhaṭabalamahāmattehi parivuto gaṅgaṁ nadiṁ navasalilasampuṇṇaṁ samatitthikaṁ sambharitaṁ pañcayojanasatāyāmaṁ yojanaputhulaṁ sandamānaṁ disvā amacce evamāha—</span><br />
</p>
<p id="mil5p1p5c8p2">
<span class="pali m-text">‘atthi koci, bhaṇe, samattho, yo imaṁ mahāgaṅgaṁ paṭisotaṁ sandāpetun’ti.</span><br />
</p>
<p id="mil5p1p5c8p3">
<span class="pali m-text">Amaccā āhaṁsu ‘dukkaraṁ, devā’ti.</span><br />
</p>
<p id="mil5p1p5c9p1">
<span class="pali m-text">Tasmiṁyeva gaṅgākūle ṭhitā bandhumatī nāma gaṇikā assosi raññā kira evaṁ vuttaṁ—</span><br />
</p>
<p id="mil5p1p5c9p2">
<span class="pali m-text">‘sakkā nu kho imaṁ mahāgaṅgaṁ paṭisotaṁ sandāpetun’ti, sā evamāha—</span><br />
</p>
<p id="mil5p1p5c9p3">
<span class="pali m-text">‘ahañhi nagare pāṭaliputte gaṇikā rūpūpajīvinī antimajīvikā, mama tāva rājā saccakiriyaṁ passatū’ti.</span><br />
</p>
<p id="mil5p1p5c9p4">
<span class="pali m-text">Atha sā saccakiriyaṁ akāsi, saha tassā saccakiriyāya khaṇena sā mahāgaṅgā gaḷagaḷāyantī paṭisotaṁ sandittha mahato janakāyassa passato.</span><br />
</p>
<p id="mil5p1p5c10p1">
<span class="pali m-text">Atha rājā gaṅgāya āvaṭṭaūmivegajanitaṁ halāhalasaddaṁ sutvā vimhito acchariyabbhutajāto amacce evamāha—</span><br />
</p>
<p id="mil5p1p5c10p2">
<span class="pali m-text">‘kissāyaṁ, bhaṇe, mahāgaṅgā paṭisotaṁ sandatī’ti?</span><br />
</p>
<p id="mil5p1p5c10p3">
<span class="pali m-text">‘Bandhumatī, mahārāja, gaṇikā tava vacanaṁ sutvā saccakiriyaṁ akāsi, tassā saccakiriyāya mahāgaṅgā uddhammukhā sandatī’ti.</span><br />
</p>
<p id="mil5p1p5c11p1">
<span class="pali m-text">Atha saṁviggahadayo rājā turitaturito sayaṁ gantvā taṁ gaṇikaṁ pucchi—</span><br />
</p>
<p id="mil5p1p5c11p2">
<span class="pali m-text">‘saccaṁ kira, je, tayā saccakiriyāya ayaṁ gaṅgā paṭisotaṁ sandāpitā’ti?</span><br />
</p>
<p id="mil5p1p5c11p3">
<span class="pali m-text">‘Āma, devā’ti.</span><br />
</p>
<p id="mil5p1p5c11p4">
<span class="pali m-text">Rājā āha—</span><br />
</p>
<p id="mil5p1p5c11p5">
<span class="pali m-text">‘kiṁ te tattha balaṁ atthi, ko vā te vacanaṁ ādiyati anummatto, kena tvaṁ balena imaṁ mahāgaṅgaṁ paṭisotaṁ sandāpesī’ti?</span><br />
</p>
<p id="mil5p1p5c11p6">
<span class="pali m-text">Sā āha—</span><br />
</p>
<p id="mil5p1p5c11p7">
<span class="pali m-text">‘saccabalenāhaṁ, mahārāja, imaṁ mahāgaṅgaṁ paṭisotaṁ sandāpesin’ti.</span><br />
</p>
<p id="mil5p1p5c11p8">
<span class="pali m-text">Rājā āha—</span><br />
</p>
<p id="mil5p1p5c11p9">
<span class="pali m-text">‘kiṁ te saccabalaṁ atthi coriyā dhuttiyā asatiyā chinnikāya pāpiyā bhinnasīlāya hiriatikkantikāya andhajanapalobhikāyā’ti.</span><br />
</p>
<p id="mil5p1p5c11p10">
<span class="pali m-text">‘Saccaṁ, mahārāja, tādisikā ahaṁ, tādisikāyapi me, mahārāja, saccakiriyā atthi, yāyāhaṁ icchamānā sadevakampi lokaṁ parivatteyyan’ti.</span><br />
</p>
<p id="mil5p1p5c11p11">
<span class="pali m-text">Rājā āha—</span><br />
</p>
<p id="mil5p1p5c11p12">
<span class="pali m-text">‘katamā pana sā hoti saccakiriyā, iṅgha maṁ sāvehī’ti.</span><br />
</p>
<p id="mil5p1p5c11p13">
<span class="pali m-text">‘Yo me, mahārāja, dhanaṁ deti khattiyo vā brāhmaṇo vā vesso vā suddo vā añño vā koci, tesaṁ samakaṁyeva upaṭṭhahāmi, “khattiyo”ti viseso natthi, “suddo”ti atimaññanā natthi, anunayappaṭighavippamuttā dhanassāmikaṁ paricarāmi, esā me, deva, saccakiriyā, yāyāhaṁ imaṁ mahāgaṅgaṁ paṭisotaṁ sandāpesin’ti.</span><br />
</p>
<p id="mil5p1p5c12p1">
<span class="pali m-text">Itipi, mahārāja, sacce ṭhitā na kiñci atthaṁ na vindanti.</span><br />
</p>
<p id="mil5p1p5c12p2">
<span class="pali m-text">Dinnāni ca, mahārāja, sivirājena yācakassa cakkhūni, dibbacakkhūni ca uppannāni, tañca saccakiriyāya.</span><br />
</p>
<p id="mil5p1p5c12p3">
<span class="pali m-text">Yaṁ pana sutte vuttaṁ—</span><br />
</p>
<p id="mil5p1p5c12p4">
<span class="pali m-text">‘maṁsacakkhusmiṁ naṭṭhe ahetusmiṁ avatthusmiṁ natthi dibbacakkhussa uppādo’ti.</span><br />
</p>
<p id="mil5p1p5c12p5">
<span class="pali m-text">Taṁ bhāvanāmayaṁ cakkhuṁ sandhāya vuttaṁ, evametaṁ, mahārāja, dhārehī”ti.</span><br />
</p>
<p id="mil5p1p5c12p6">
<span class="pali m-text">“Sādhu, bhante nāgasena, sunibbeṭhito pañho, suniddiṭṭho niggaho, sumadditā paravādā, evametaṁ tathā sampaṭicchāmī”ti.</span><br />
</p>
<p id="mil5p1p5c13p1">
<span class="pali m-text">Sivirājacakkhudānapañho pañcamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0005p0001p0004.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0005p0001p0006.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>