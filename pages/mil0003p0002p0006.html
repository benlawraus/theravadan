<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0003p0002p0006.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0002p0005.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0002p0007.html">Next</a></div>
</div>
<p id="mil3p2p6c0p2">
<span class="pali m-text">Addhānavagga</span><br />
</p>
<section id="namarupaekattananattapanha">
<span id="mil3p2p6c0p3"></span><h2><span class="pali m-text">6. Nāmarūpaekattanānattapañha</span></h2>
<p id="mil3p2p6c1p1">
<span class="pali m-text">Rājā āha—</span><br />
</p>
<p id="mil3p2p6c1p2">
<span class="pali m-text">“bhante nāgasena, ko paṭisandahatī”ti?</span><br />
</p>
<p id="mil3p2p6c1p3">
<span class="pali m-text">Thero āha—</span><br />
</p>
<p id="mil3p2p6c1p4">
<span class="pali m-text">“nāmarūpaṁ kho, mahārāja, paṭisandahatī”ti.</span><br />
</p>
<p id="mil3p2p6c1p5">
<span class="pali m-text">“Kiṁ imaṁyeva nāmarūpaṁ paṭisandahatī”ti?</span><br />
</p>
<p id="mil3p2p6c1p6">
<span class="pali m-text">“Na kho, mahārāja, imaṁyeva nāmarūpaṁ paṭisandahati, iminā pana, mahārāja, nāmarūpena kammaṁ karoti sobhanaṁ vā pāpakaṁ vā, tena kammena aññaṁ nāmarūpaṁ paṭisandahatī”ti.</span><br />
</p>
<p id="mil3p2p6c1p7">
<span class="pali m-text">“Yadi, bhante, na imaṁ yeva nāmarūpaṁ paṭisandahati, nanu so mutto bhavissati pāpakehi kammehī”ti?</span><br />
</p>
<p id="mil3p2p6c1p8">
<span class="pali m-text">Thero āha—</span><br />
</p>
<p id="mil3p2p6c1p9">
<span class="pali m-text">“yadi na paṭisandaheyya, mutto bhaveyya pāpakehi kammehi.</span><br />
</p>
<p id="mil3p2p6c1p10">
<span class="pali m-text">Yasmā ca kho, mahārāja, paṭisandahati, tasmā na mutto pāpakehi kammehī”ti.</span><br />
</p>
<p id="mil3p2p6c2p1">
<span class="pali m-text">“Opammaṁ karohī”ti.</span><br />
</p>
<p id="mil3p2p6c2p2">
<span class="pali m-text">“Yathā, mahārāja, kocideva puriso aññatarassa purisassa ambaṁ avahareyya, tamenaṁ ambasāmiko gahetvā rañño dasseyya ‘iminā, deva, purisena mayhaṁ ambā avahaṭā’ti, so evaṁ vadeyya ‘nāhaṁ, deva, imassa ambe avaharāmi, aññe te ambā, ye iminā ropitā, aññe te ambā, ye mayā avahaṭā, nāhaṁ daṇḍappatto’ti.</span><br />
</p>
<p id="mil3p2p6c2p3">
<span class="pali m-text">Kiṁ nu kho so, mahārāja, puriso daṇḍappatto bhaveyyā”ti?</span><br />
</p>
<p id="mil3p2p6c2p4">
<span class="pali m-text">“Āma, bhante, daṇḍappatto bhaveyyā”ti.</span><br />
</p>
<p id="mil3p2p6c2p5">
<span class="pali m-text">“Kena kāraṇenā”ti?</span><br />
</p>
<p id="mil3p2p6c2p6">
<span class="pali m-text">“Kiñcāpi so evaṁ vadeyya, purimaṁ, bhante, ambaṁ appaccakkhāya pacchimena ambena so puriso daṇḍappatto bhaveyyā”ti.</span><br />
</p>
<p id="mil3p2p6c2p7">
<span class="pali m-text">“Evameva kho, mahārāja, iminā nāmarūpena kammaṁ karoti sobhanaṁ vā pāpakaṁ vā, tena kammena aññaṁ nāmarūpaṁ paṭisandahati, tasmā na mutto pāpakehi kammehī”ti.</span><br />
</p>
<p id="mil3p2p6c3p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p6c3p2">
<span class="pali m-text">“Yathā, mahārāja, kocideva puriso aññatarassa purisassa sāliṁ avahareyya …pe…</span><br />
</p>
<p id="mil3p2p6c3p3">
<span class="pali m-text">ucchuṁ avahareyya …pe…</span><br />
</p>
<p id="mil3p2p6c3p4">
<span class="pali m-text">yathā, mahārāja, koci puriso hemantakāle aggiṁ jāletvā visibbetvā avijjhāpetvā pakkameyya, atha kho so aggi aññatarassa purisassa khettaṁ ḍaheyya, tamenaṁ khettasāmiko gahetvā rañño dasseyya ‘iminā, deva, purisena mayhaṁ khettaṁ daḍḍhan’ti.</span><br />
</p>
<p id="mil3p2p6c3p5">
<span class="pali m-text">So evaṁ vadeyya ‘nāhaṁ, deva, imassa khettaṁ jhāpemi, añño so aggi, yo mayā avijjhāpito, añño so aggi, yenimassa khettaṁ daḍḍhaṁ, nāhaṁ daṇḍappatto’ti.</span><br />
</p>
<p id="mil3p2p6c3p6">
<span class="pali m-text">Kiṁ nu kho so, mahārāja, puriso daṇḍappatto bhaveyyā”ti?</span><br />
</p>
<p id="mil3p2p6c3p7">
<span class="pali m-text">“Āma, bhante, daṇḍappatto bhaveyyā”ti.</span><br />
</p>
<p id="mil3p2p6c3p8">
<span class="pali m-text">“Kena kāraṇenā”ti?</span><br />
</p>
<p id="mil3p2p6c3p9">
<span class="pali m-text">“Kiñcāpi so evaṁ vadeyya, purimaṁ, bhante, aggiṁ appaccakkhāya pacchimena agginā so puriso daṇḍappatto bhaveyyā”ti.</span><br />
</p>
<p id="mil3p2p6c3p10">
<span class="pali m-text">“Evameva kho, mahārāja, iminā nāmarūpena kammaṁ karoti sobhanaṁ vā pāpakaṁ vā, tena kammena aññaṁ nāmarūpaṁ paṭisandahati, tasmā na mutto pāpakehi kammehī”ti.</span><br />
</p>
<p id="mil3p2p6c4p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p6c4p2">
<span class="pali m-text">“Yathā, mahārāja, kocideva puriso padīpaṁ ādāya pāsādaṁ abhirūhitvā bhuñjeyya, padīpo jhāyamāno tiṇaṁ jhāpeyya, tiṇaṁ jhāyamānaṁ gharaṁ jhāpeyya, gharaṁ jhāyamānaṁ gāmaṁ jhāpeyya, gāmajano taṁ purisaṁ gahetvā evaṁ vadeyya ‘kissa tvaṁ, bho purisa, gāmaṁ jhāpesī’ti, so evaṁ vadeyya ‘nāhaṁ, bho, gāmaṁ jhāpemi, añño so padīpaggi, yassāhaṁ ālokena bhuñjiṁ, añño so aggi, yena gāmo jhāpito’ti, te vivadamānā tava santike āgaccheyyuṁ, kassa tvaṁ, mahārāja, aṭṭaṁ dhāreyyāsī”ti?</span><br />
</p>
<p id="mil3p2p6c4p3">
<span class="pali m-text">“Gāmajanassa, bhante”ti.</span><br />
</p>
<p id="mil3p2p6c4p4">
<span class="pali m-text">“Kiṁ kāraṇā”ti?</span><br />
</p>
<p id="mil3p2p6c4p5">
<span class="pali m-text">“Kiñcāpi so evaṁ vadeyya, api ca tato eva so aggi nibbatto”ti.</span><br />
</p>
<p id="mil3p2p6c4p6">
<span class="pali m-text">“Evameva kho, mahārāja, kiñcāpi aññaṁ māraṇantikaṁ nāmarūpaṁ, aññaṁ paṭisandhismiṁ nāmarūpaṁ, api ca tatoyeva taṁ nibbattaṁ, tasmā na mutto pāpakehi kammehī”ti.</span><br />
</p>
<p id="mil3p2p6c5p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p6c5p2">
<span class="pali m-text">“Yathā, mahārāja, kocideva puriso dahariṁ dārikaṁ vāretvā suṅkaṁ datvā pakkameyya.</span><br />
</p>
<p id="mil3p2p6c5p3">
<span class="pali m-text">Sā aparena samayena mahatī assa vayappattā, tato añño puriso suṅkaṁ datvā vivāhaṁ kareyya, itaro āgantvā evaṁ vadeyya ‘kissa pana me tvaṁ, ambho purisa, bhariyaṁ nesī’ti?</span><br />
</p>
<p id="mil3p2p6c5p4">
<span class="pali m-text">So evaṁ vadeyya ‘nāhaṁ tava bhariyaṁ nemi, aññā sā dārikā daharī taruṇī, yā tayā vāritā ca dinnasuṅkā ca, aññāyaṁ dārikā mahatī vayappattā mayā vāritā ca dinnasuṅkā cā’ti, te vivadamānā tava santike āgaccheyyuṁ.</span><br />
</p>
<p id="mil3p2p6c5p5">
<span class="pali m-text">Kassa tvaṁ, mahārāja, aṭṭaṁ dhāreyyāsī”ti?</span><br />
</p>
<p id="mil3p2p6c5p6">
<span class="pali m-text">“Purimassa, bhante”ti.</span><br />
</p>
<p id="mil3p2p6c5p7">
<span class="pali m-text">“Kiṁ kāraṇā”ti?</span><br />
</p>
<p id="mil3p2p6c5p8">
<span class="pali m-text">“Kiñcāpi so evaṁ vadeyya, api ca tatoyeva sā mahatī nibbattā”ti.</span><br />
</p>
<p id="mil3p2p6c5p9">
<span class="pali m-text">“Evameva kho, mahārāja, kiñcāpi aññaṁ māraṇantikaṁ nāmarūpaṁ, aññaṁ paṭisandhismiṁ nāmarūpaṁ, api ca tatoyeva taṁ nibbattaṁ, tasmā naparimutto pāpakehi kammehī”ti.</span><br />
</p>
<p id="mil3p2p6c6p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p6c6p2">
<span class="pali m-text">“Yathā, mahārāja, kocideva puriso gopālakassa hatthato khīraghaṭaṁ kiṇitvā tasseva hatthe nikkhipitvā pakkameyya ‘sve gahetvā gamissāmī’ti, taṁ aparajju dadhi sampajjeyya.</span><br />
</p>
<p id="mil3p2p6c6p3">
<span class="pali m-text">So āgantvā evaṁ vadeyya ‘dehi me khīraghaṭan’ti.</span><br />
</p>
<p id="mil3p2p6c6p4">
<span class="pali m-text">So dadhiṁ dasseyya.</span><br />
</p>
<p id="mil3p2p6c6p5">
<span class="pali m-text">Itaro evaṁ vadeyya ‘nāhaṁ tava hatthato dadhiṁ kiṇāmi, dehi me khīraghaṭan’ti.</span><br />
</p>
<p id="mil3p2p6c6p6">
<span class="pali m-text">So evaṁ vadeyya ‘ajānato te khīraṁ dadhibhūtan’ti te vivadamānā tava santike āgaccheyyuṁ, kassa tvaṁ, mahārāja, aṭṭaṁ dhāreyyāsī”ti?</span><br />
</p>
<p id="mil3p2p6c6p7">
<span class="pali m-text">“Gopālakassa, bhante”ti.</span><br />
</p>
<p id="mil3p2p6c6p8">
<span class="pali m-text">“Kiṁ kāraṇā”ti?</span><br />
</p>
<p id="mil3p2p6c6p9">
<span class="pali m-text">“Kiñcāpi so evaṁ vadeyya, api ca tato yeva taṁ nibbattan”ti.</span><br />
</p>
<p id="mil3p2p6c6p10">
<span class="pali m-text">“Evameva kho, mahārāja, kiñcāpi aññaṁ māraṇantikaṁ nāmarūpaṁ, aññaṁ paṭisandhismiṁ nāmarūpaṁ, api ca tato yeva taṁ nibbattaṁ, tasmā na parimutto pāpakehi kammehī”ti.</span><br />
</p>
<p id="mil3p2p6c7p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p2p6c8p1">
<span class="pali m-text">Nāmarūpaekattanānattapañho chaṭṭho.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0002p0005.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0002p0007.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>