<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0338.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0337.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0339.html">Next</a></div>
</div>
<p id="tha-ap338c0p2">
<span class="pali m-text">Gandhodakavagga</span><br />
</p>
<section id="pabhankarattheraapadana">
<span id="tha-ap338c0p3"></span><h2><span class="pali m-text">6. Pabhaṅkarattheraapadāna</span></h2>
<p id="tha-ap338c1p1">
<span class="pali m-text">“Padumuttarabhagavato,</span><br />
</p>
<p id="tha-ap338c1p2">
<span class="pali m-text">lokajeṭṭhassa tādino;</span><br />
</p>
<p id="tha-ap338c1p3">
<span class="pali m-text">Vipine cetiyaṁ āsi,</span><br />
</p>
<p id="tha-ap338c1p4">
<span class="pali m-text">vāḷamigasamākule.</span><br />
</p>
<p id="tha-ap338c2p1">
<span class="pali m-text">Na koci visahi gantuṁ,</span><br />
</p>
<p id="tha-ap338c2p2">
<span class="pali m-text">cetiyaṁ abhivandituṁ;</span><br />
</p>
<p id="tha-ap338c2p3">
<span class="pali m-text">Tiṇakaṭṭhalatonaddhaṁ,</span><br />
</p>
<p id="tha-ap338c2p4">
<span class="pali m-text">paluggaṁ āsi cetiyaṁ.</span><br />
</p>
<p id="tha-ap338c3p1">
<span class="pali m-text">Vanakammiko tadā āsiṁ,</span><br />
</p>
<p id="tha-ap338c3p2">
<span class="pali m-text">pitumātumatenahaṁ;</span><br />
</p>
<p id="tha-ap338c3p3">
<span class="pali m-text">Addasaṁ vipine thūpaṁ,</span><br />
</p>
<p id="tha-ap338c3p4">
<span class="pali m-text">luggaṁ tiṇalatākulaṁ.</span><br />
</p>
<p id="tha-ap338c4p1">
<span class="pali m-text">Disvānāhaṁ buddhathūpaṁ,</span><br />
</p>
<p id="tha-ap338c4p2">
<span class="pali m-text">garucittaṁ upaṭṭhahiṁ;</span><br />
</p>
<p id="tha-ap338c4p3">
<span class="pali m-text">Buddhaseṭṭhassa thūpoyaṁ,</span><br />
</p>
<p id="tha-ap338c4p4">
<span class="pali m-text">paluggo acchatī vane.</span><br />
</p>
<p id="tha-ap338c5p1">
<span class="pali m-text">Nacchannaṁ nappatirūpaṁ,</span><br />
</p>
<p id="tha-ap338c5p2">
<span class="pali m-text">jānantassa guṇāguṇaṁ;</span><br />
</p>
<p id="tha-ap338c5p3">
<span class="pali m-text">Buddhathūpaṁ asodhetvā,</span><br />
</p>
<p id="tha-ap338c5p4">
<span class="pali m-text">aññaṁ kammaṁ payojaye.</span><br />
</p>
<p id="tha-ap338c6p1">
<span class="pali m-text">Tiṇakaṭṭhañca valliñca,</span><br />
</p>
<p id="tha-ap338c6p2">
<span class="pali m-text">sodhayitvāna cetiye;</span><br />
</p>
<p id="tha-ap338c6p3">
<span class="pali m-text">Vanditvā aṭṭha vārāni,</span><br />
</p>
<p id="tha-ap338c6p4">
<span class="pali m-text">paṭikuṭiko agacchahaṁ.</span><br />
</p>
<p id="tha-ap338c7p1">
<span class="pali m-text">Tena kammena sukatena,</span><br />
</p>
<p id="tha-ap338c7p2">
<span class="pali m-text">cetanāpaṇidhīhi ca;</span><br />
</p>
<p id="tha-ap338c7p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap338c7p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap338c8p1">
<span class="pali m-text">Tattha me sukataṁ byamhaṁ,</span><br />
</p>
<p id="tha-ap338c8p2">
<span class="pali m-text">sovaṇṇaṁ sapabhassaraṁ;</span><br />
</p>
<p id="tha-ap338c8p3">
<span class="pali m-text">Saṭṭhiyojanamubbiddhaṁ,</span><br />
</p>
<p id="tha-ap338c8p4">
<span class="pali m-text">tiṁsayojanavitthataṁ.</span><br />
</p>
<p id="tha-ap338c9p1">
<span class="pali m-text">Tisatāni ca vārāni,</span><br />
</p>
<p id="tha-ap338c9p2">
<span class="pali m-text">devarajjamakārayiṁ;</span><br />
</p>
<p id="tha-ap338c9p3">
<span class="pali m-text">Pañcavīsatikkhattuñca,</span><br />
</p>
<p id="tha-ap338c9p4">
<span class="pali m-text">cakkavattī ahosahaṁ.</span><br />
</p>
<p id="tha-ap338c10p1">
<span class="pali m-text">Bhavābhave saṁsaranto,</span><br />
</p>
<p id="tha-ap338c10p2">
<span class="pali m-text">mahābhogaṁ labhāmahaṁ;</span><br />
</p>
<p id="tha-ap338c10p3">
<span class="pali m-text">Bhoge me ūnatā natthi,</span><br />
</p>
<p id="tha-ap338c10p4">
<span class="pali m-text">sodhanāya idaṁ phalaṁ.</span><br />
</p>
<p id="tha-ap338c11p1">
<span class="pali m-text">Sivikā hatthikhandhena,</span><br />
</p>
<p id="tha-ap338c11p2">
<span class="pali m-text">vipine gacchato mama;</span><br />
</p>
<p id="tha-ap338c11p3">
<span class="pali m-text">Yaṁ yaṁ disāhaṁ gacchāmi,</span><br />
</p>
<p id="tha-ap338c11p4">
<span class="pali m-text">saraṇaṁ sampate vanaṁ.</span><br />
</p>
<p id="tha-ap338c12p1">
<span class="pali m-text">Khāṇuṁ vā kaṇṭakaṁ vāpi,</span><br />
</p>
<p id="tha-ap338c12p2">
<span class="pali m-text">nāhaṁ passāmi cakkhunā;</span><br />
</p>
<p id="tha-ap338c12p3">
<span class="pali m-text">Puññakammena saṁyutto,</span><br />
</p>
<p id="tha-ap338c12p4">
<span class="pali m-text">sayamevāpanīyare.</span><br />
</p>
<p id="tha-ap338c13p1">
<span class="pali m-text">Kuṭṭhaṁ gaṇḍo kilāso ca,</span><br />
</p>
<p id="tha-ap338c13p2">
<span class="pali m-text">apamāro vitacchikā;</span><br />
</p>
<p id="tha-ap338c13p3">
<span class="pali m-text">Daddu kacchu ca me natthi,</span><br />
</p>
<p id="tha-ap338c13p4">
<span class="pali m-text">sodhanāya idaṁ phalaṁ.</span><br />
</p>
<p id="tha-ap338c14p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c14p2">
<span class="pali m-text">buddhathūpassa sodhane;</span><br />
</p>
<p id="tha-ap338c14p3">
<span class="pali m-text">Nābhijānāmi me kāye,</span><br />
</p>
<p id="tha-ap338c14p4">
<span class="pali m-text">jātaṁ piḷakabindukaṁ.</span><br />
</p>
<p id="tha-ap338c15p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c15p2">
<span class="pali m-text">buddhathūpamhi sodhite;</span><br />
</p>
<p id="tha-ap338c15p3">
<span class="pali m-text">Duve bhave saṁsarāmi,</span><br />
</p>
<p id="tha-ap338c15p4">
<span class="pali m-text">devatte atha mānuse.</span><br />
</p>
<p id="tha-ap338c16p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c16p2">
<span class="pali m-text">buddhathūpamhi sodhite;</span><br />
</p>
<p id="tha-ap338c16p3">
<span class="pali m-text">Suvaṇṇavaṇṇo sabbattha,</span><br />
</p>
<p id="tha-ap338c16p4">
<span class="pali m-text">sappabhāso bhavāmahaṁ.</span><br />
</p>
<p id="tha-ap338c17p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c17p2">
<span class="pali m-text">buddhathūpamhi sodhite;</span><br />
</p>
<p id="tha-ap338c17p3">
<span class="pali m-text">Amanāpaṁ vivajjati,</span><br />
</p>
<p id="tha-ap338c17p4">
<span class="pali m-text">manāpaṁ upatiṭṭhati.</span><br />
</p>
<p id="tha-ap338c18p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c18p2">
<span class="pali m-text">buddhathūpamhi sodhite;</span><br />
</p>
<p id="tha-ap338c18p3">
<span class="pali m-text">Visuddhaṁ hoti me cittaṁ,</span><br />
</p>
<p id="tha-ap338c18p4">
<span class="pali m-text">ekaggaṁ susamāhitaṁ.</span><br />
</p>
<p id="tha-ap338c19p1">
<span class="pali m-text">Aññampi me acchariyaṁ,</span><br />
</p>
<p id="tha-ap338c19p2">
<span class="pali m-text">buddhathūpamhi sodhite;</span><br />
</p>
<p id="tha-ap338c19p3">
<span class="pali m-text">Ekāsane nisīditvā,</span><br />
</p>
<p id="tha-ap338c19p4">
<span class="pali m-text">arahattamapāpuṇiṁ.</span><br />
</p>
<p id="tha-ap338c20p1">
<span class="pali m-text">Satasahassito kappe,</span><br />
</p>
<p id="tha-ap338c20p2">
<span class="pali m-text">yaṁ kammamakariṁ tadā;</span><br />
</p>
<p id="tha-ap338c20p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap338c20p4">
<span class="pali m-text">sodhanāya idaṁ phalaṁ.</span><br />
</p>
<p id="tha-ap338c21p1">
<span class="pali m-text">Paṭisambhidā catasso,</span><br />
</p>
<p id="tha-ap338c21p2">
<span class="pali m-text">…pe…</span><br />
</p>
<p id="tha-ap338c21p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap338c22p1">
<span class="pali m-text">Itthaṁ sudaṁ āyasmā pabhaṅkaro thero imā gāthāyo abhāsitthāti.</span><br />
</p>
<p id="tha-ap338c23p1">
<span class="pali m-text">Pabhaṅkarattherassāpadānaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>