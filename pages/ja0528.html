<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0528.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0527.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0529.html">Next</a></div>
</div>
<p id="ja528c0p2">
<span class="pali m-text">Paṇṇāsanipāta</span><br />
</p>
<p id="ja528c0p3">
<span class="pali m-text">Niḷinikāvagga</span><br />
</p>
<section id="mahabodhijataka">
<span id="ja528c0p4"></span><h2><span class="pali m-text">3. Mahābodhijātaka</span></h2>
<p id="ja528c1p1">
<span class="pali m-text">“Kiṁ nu daṇḍaṁ kimajinaṁ,</span><br />
</p>
<p id="ja528c1p2">
<span class="pali m-text">kiṁ chattaṁ kimupāhanaṁ;</span><br />
</p>
<p id="ja528c1p3">
<span class="pali m-text">Kimaṅkusañca pattañca,</span><br />
</p>
<p id="ja528c1p4">
<span class="pali m-text">saṅghāṭiñcāpi brāhmaṇa;</span><br />
</p>
<p id="ja528c1p5">
<span class="pali m-text">Taramānarūpohāsi,</span><br />
</p>
<p id="ja528c1p6">
<span class="pali m-text">kiṁ nu patthayase disaṁ”.</span><br />
</p>
<p id="ja528c2p1">
<span class="pali m-text">“Dvādasetāni vassāni,</span><br />
</p>
<p id="ja528c2p2">
<span class="pali m-text">vusitāni tavantike;</span><br />
</p>
<p id="ja528c2p3">
<span class="pali m-text">Nābhijānāmi soṇena,</span><br />
</p>
<p id="ja528c2p4">
<span class="pali m-text">piṅgalenābhikūjitaṁ.</span><br />
</p>
<p id="ja528c3p1">
<span class="pali m-text">Svāyaṁ dittova nadati,</span><br />
</p>
<p id="ja528c3p2">
<span class="pali m-text">sukkadāṭhaṁ vidaṁsayaṁ;</span><br />
</p>
<p id="ja528c3p3">
<span class="pali m-text">Tava sutvā sabhariyassa,</span><br />
</p>
<p id="ja528c3p4">
<span class="pali m-text">vītasaddhassa maṁ pati”.</span><br />
</p>
<p id="ja528c4p1">
<span class="pali m-text">“Ahu esa kato doso,</span><br />
</p>
<p id="ja528c4p2">
<span class="pali m-text">yathā bhāsasi brāhmaṇa;</span><br />
</p>
<p id="ja528c4p3">
<span class="pali m-text">Esa bhiyyo pasīdāmi,</span><br />
</p>
<p id="ja528c4p4">
<span class="pali m-text">vasa brāhmaṇa māgamā”.</span><br />
</p>
<p id="ja528c5p1">
<span class="pali m-text">“Sabbaseto pure āsi,</span><br />
</p>
<p id="ja528c5p2">
<span class="pali m-text">tatopi sabalo ahu;</span><br />
</p>
<p id="ja528c5p3">
<span class="pali m-text">Sabbalohitako dāni,</span><br />
</p>
<p id="ja528c5p4">
<span class="pali m-text">kālo pakkamituṁ mama.</span><br />
</p>
<p id="ja528c6p1">
<span class="pali m-text">Abbhantaraṁ pure āsi,</span><br />
</p>
<p id="ja528c6p2">
<span class="pali m-text">tato majjhe tato bahi;</span><br />
</p>
<p id="ja528c6p3">
<span class="pali m-text">Purā niddhamanā hoti,</span><br />
</p>
<p id="ja528c6p4">
<span class="pali m-text">sayameva vajāmahaṁ.</span><br />
</p>
<p id="ja528c7p1">
<span class="pali m-text">Vītasaddhaṁ na seveyya,</span><br />
</p>
<p id="ja528c7p2">
<span class="pali m-text">udapānaṁvanodakaṁ;</span><br />
</p>
<p id="ja528c7p3">
<span class="pali m-text">Sacepi naṁ anukhaṇe,</span><br />
</p>
<p id="ja528c7p4">
<span class="pali m-text">vāri kaddamagandhikaṁ.</span><br />
</p>
<p id="ja528c8p1">
<span class="pali m-text">Pasannameva seveyya,</span><br />
</p>
<p id="ja528c8p2">
<span class="pali m-text">appasannaṁ vivajjaye;</span><br />
</p>
<p id="ja528c8p3">
<span class="pali m-text">Pasannaṁ payirupāseyya,</span><br />
</p>
<p id="ja528c8p4">
<span class="pali m-text">rahadaṁ vudakatthiko.</span><br />
</p>
<p id="ja528c9p1">
<span class="pali m-text">Bhaje bhajantaṁ purisaṁ,</span><br />
</p>
<p id="ja528c9p2">
<span class="pali m-text">abhajantaṁ na bhajjaye;</span><br />
</p>
<p id="ja528c9p3">
<span class="pali m-text">Asappurisadhammo so,</span><br />
</p>
<p id="ja528c9p4">
<span class="pali m-text">yo bhajantaṁ na bhajjati.</span><br />
</p>
<p id="ja528c10p1">
<span class="pali m-text">Yo bhajantaṁ na bhajati,</span><br />
</p>
<p id="ja528c10p2">
<span class="pali m-text">sevamānaṁ na sevati;</span><br />
</p>
<p id="ja528c10p3">
<span class="pali m-text">Sa ve manussapāpiṭṭho,</span><br />
</p>
<p id="ja528c10p4">
<span class="pali m-text">migo sākhassito yathā.</span><br />
</p>
<p id="ja528c11p1">
<span class="pali m-text">Accābhikkhaṇasaṁsaggā,</span><br />
</p>
<p id="ja528c11p2">
<span class="pali m-text">asamosaraṇena ca;</span><br />
</p>
<p id="ja528c11p3">
<span class="pali m-text">Etena mittā jīranti,</span><br />
</p>
<p id="ja528c11p4">
<span class="pali m-text">akāle yācanāya ca.</span><br />
</p>
<p id="ja528c12p1">
<span class="pali m-text">Tasmā nābhikkhaṇaṁ gacche,</span><br />
</p>
<p id="ja528c12p2">
<span class="pali m-text">na ca gacche cirāciraṁ;</span><br />
</p>
<p id="ja528c12p3">
<span class="pali m-text">Kālena yācaṁ yāceyya,</span><br />
</p>
<p id="ja528c12p4">
<span class="pali m-text">evaṁ mittā na jīyare.</span><br />
</p>
<p id="ja528c13p1">
<span class="pali m-text">Aticiraṁ nivāsena,</span><br />
</p>
<p id="ja528c13p2">
<span class="pali m-text">piyo bhavati appiyo;</span><br />
</p>
<p id="ja528c13p3">
<span class="pali m-text">Āmanta kho taṁ gacchāma,</span><br />
</p>
<p id="ja528c13p4">
<span class="pali m-text">purā te homa appiyā”.</span><br />
</p>
<p id="ja528c14p1">
<span class="pali m-text">“Evañce yācamānānaṁ,</span><br />
</p>
<p id="ja528c14p2">
<span class="pali m-text">Añjaliṁ nāvabujjhasi;</span><br />
</p>
<p id="ja528c14p3">
<span class="pali m-text">Paricārakānaṁ sataṁ,</span><br />
</p>
<p id="ja528c14p4">
<span class="pali m-text">Vacanaṁ na karosi no;</span><br />
</p>
<p id="ja528c14p5">
<span class="pali m-text">Evaṁ taṁ abhiyācāma,</span><br />
</p>
<p id="ja528c14p6">
<span class="pali m-text">Puna kayirāsi pariyāyaṁ”.</span><br />
</p>
<p id="ja528c15p1">
<span class="pali m-text">“Evañce no viharataṁ,</span><br />
</p>
<p id="ja528c15p2">
<span class="pali m-text">Antarāyo na hessati;</span><br />
</p>
<p id="ja528c15p3">
<span class="pali m-text">Tuyhaṁ vāpi mahārāja,</span><br />
</p>
<p id="ja528c15p4">
<span class="pali m-text">Mayhaṁ vā raṭṭhavaddhana;</span><br />
</p>
<p id="ja528c15p5">
<span class="pali m-text">Appeva nāma passema,</span><br />
</p>
<p id="ja528c15p6">
<span class="pali m-text">Ahorattānamaccaye.</span><br />
</p>
<p id="ja528c16p1">
<span class="pali m-text">Udīraṇā ce saṅgatyā,</span><br />
</p>
<p id="ja528c16p2">
<span class="pali m-text">bhāvāya manuvattati;</span><br />
</p>
<p id="ja528c16p3">
<span class="pali m-text">Akāmā akaraṇīyaṁ vā,</span><br />
</p>
<p id="ja528c16p4">
<span class="pali m-text">karaṇīyaṁ vāpi kubbati;</span><br />
</p>
<p id="ja528c16p5">
<span class="pali m-text">Akāmākaraṇīyamhi,</span><br />
</p>
<p id="ja528c16p6">
<span class="pali m-text">kvidha pāpena lippati.</span><br />
</p>
<p id="ja528c17p1">
<span class="pali m-text">So ce attho ca dhammo ca,</span><br />
</p>
<p id="ja528c17p2">
<span class="pali m-text">kalyāṇo na ca pāpako;</span><br />
</p>
<p id="ja528c17p3">
<span class="pali m-text">Bhoto ce vacanaṁ saccaṁ,</span><br />
</p>
<p id="ja528c17p4">
<span class="pali m-text">suhato vānaro mayā.</span><br />
</p>
<p id="ja528c18p1">
<span class="pali m-text">Attano ce hi vādassa,</span><br />
</p>
<p id="ja528c18p2">
<span class="pali m-text">aparādhaṁ vijāniyā;</span><br />
</p>
<p id="ja528c18p3">
<span class="pali m-text">Na maṁ tvaṁ garaheyyāsi,</span><br />
</p>
<p id="ja528c18p4">
<span class="pali m-text">bhoto vādo hi tādiso.</span><br />
</p>
<p id="ja528c19p1">
<span class="pali m-text">Issaro sabbalokassa,</span><br />
</p>
<p id="ja528c19p2">
<span class="pali m-text">sace kappeti jīvitaṁ;</span><br />
</p>
<p id="ja528c19p3">
<span class="pali m-text">Iddhiṁ byasanabhāvañca,</span><br />
</p>
<p id="ja528c19p4">
<span class="pali m-text">kammaṁ kalyāṇapāpakaṁ;</span><br />
</p>
<p id="ja528c19p5">
<span class="pali m-text">Niddesakārī puriso,</span><br />
</p>
<p id="ja528c19p6">
<span class="pali m-text">issaro tena lippati.</span><br />
</p>
<p id="ja528c20p1">
<span class="pali m-text">So ce attho ca dhammo ca,</span><br />
</p>
<p id="ja528c20p2">
<span class="pali m-text">kalyāṇo na ca pāpako;</span><br />
</p>
<p id="ja528c20p3">
<span class="pali m-text">Bhoto ce vacanaṁ saccaṁ,</span><br />
</p>
<p id="ja528c20p4">
<span class="pali m-text">suhato vānaro mayā.</span><br />
</p>
<p id="ja528c21p1">
<span class="pali m-text">Attano ce hi vādassa,</span><br />
</p>
<p id="ja528c21p2">
<span class="pali m-text">aparādhaṁ vijāniyā;</span><br />
</p>
<p id="ja528c21p3">
<span class="pali m-text">Na maṁ tvaṁ garaheyyāsi,</span><br />
</p>
<p id="ja528c21p4">
<span class="pali m-text">bhoto vādo hi tādiso.</span><br />
</p>
<p id="ja528c22p1">
<span class="pali m-text">Sace pubbekatahetu,</span><br />
</p>
<p id="ja528c22p2">
<span class="pali m-text">sukhadukkhaṁ nigacchati;</span><br />
</p>
<p id="ja528c22p3">
<span class="pali m-text">Porāṇakaṁ kataṁ pāpaṁ,</span><br />
</p>
<p id="ja528c22p4">
<span class="pali m-text">tameso muccate iṇaṁ;</span><br />
</p>
<p id="ja528c22p5">
<span class="pali m-text">Porāṇakaiṇamokkho,</span><br />
</p>
<p id="ja528c22p6">
<span class="pali m-text">kvidha pāpena lippati.</span><br />
</p>
<p id="ja528c23p1">
<span class="pali m-text">So ce attho ca dhammo ca,</span><br />
</p>
<p id="ja528c23p2">
<span class="pali m-text">kalyāṇo na ca pāpako;</span><br />
</p>
<p id="ja528c23p3">
<span class="pali m-text">Bhoto ce vacanaṁ saccaṁ,</span><br />
</p>
<p id="ja528c23p4">
<span class="pali m-text">suhato vānaro mayā.</span><br />
</p>
<p id="ja528c24p1">
<span class="pali m-text">Attano ce hi vādassa,</span><br />
</p>
<p id="ja528c24p2">
<span class="pali m-text">aparādhaṁ vijāniyā;</span><br />
</p>
<p id="ja528c24p3">
<span class="pali m-text">Na maṁ tvaṁ garaheyyāsi,</span><br />
</p>
<p id="ja528c24p4">
<span class="pali m-text">bhoto vādo hi tādiso.</span><br />
</p>
<p id="ja528c25p1">
<span class="pali m-text">Catunnaṁyevupādāya,</span><br />
</p>
<p id="ja528c25p2">
<span class="pali m-text">rūpaṁ sambhoti pāṇinaṁ;</span><br />
</p>
<p id="ja528c25p3">
<span class="pali m-text">Yato ca rūpaṁ sambhoti,</span><br />
</p>
<p id="ja528c25p4">
<span class="pali m-text">tatthevānupagacchati;</span><br />
</p>
<p id="ja528c25p5">
<span class="pali m-text">Idheva jīvati jīvo,</span><br />
</p>
<p id="ja528c25p6">
<span class="pali m-text">pecca pecca vinassati.</span><br />
</p>
<p id="ja528c26p1">
<span class="pali m-text">Ucchijjati ayaṁ loko,</span><br />
</p>
<p id="ja528c26p2">
<span class="pali m-text">ye bālā ye ca paṇḍitā;</span><br />
</p>
<p id="ja528c26p3">
<span class="pali m-text">Ucchijjamāne lokasmiṁ,</span><br />
</p>
<p id="ja528c26p4">
<span class="pali m-text">kvidha pāpena lippati.</span><br />
</p>
<p id="ja528c27p1">
<span class="pali m-text">So ce attho ca dhammo ca,</span><br />
</p>
<p id="ja528c27p2">
<span class="pali m-text">kalyāṇo na ca pāpako;</span><br />
</p>
<p id="ja528c27p3">
<span class="pali m-text">Bhoto ce vacanaṁ saccaṁ,</span><br />
</p>
<p id="ja528c27p4">
<span class="pali m-text">suhato vānaro mayā.</span><br />
</p>
<p id="ja528c28p1">
<span class="pali m-text">Attano ce hi vādassa,</span><br />
</p>
<p id="ja528c28p2">
<span class="pali m-text">aparādhaṁ vijāniyā;</span><br />
</p>
<p id="ja528c28p3">
<span class="pali m-text">Na maṁ tvaṁ garaheyyāsi,</span><br />
</p>
<p id="ja528c28p4">
<span class="pali m-text">bhoto vādo hi tādiso.</span><br />
</p>
<p id="ja528c29p1">
<span class="pali m-text">Āhu khattavidā loke,</span><br />
</p>
<p id="ja528c29p2">
<span class="pali m-text">bālā paṇḍitamānino;</span><br />
</p>
<p id="ja528c29p3">
<span class="pali m-text">‘Mātaraṁ pitaraṁ haññe,</span><br />
</p>
<p id="ja528c29p4">
<span class="pali m-text">atho jeṭṭhampi bhātaraṁ;</span><br />
</p>
<p id="ja528c29p5">
<span class="pali m-text">Haneyya puttadāre ca,</span><br />
</p>
<p id="ja528c29p6">
<span class="pali m-text">attho ce tādiso siyā’.</span><br />
</p>
<p id="ja528c30p1">
<span class="pali m-text">Yassa rukkhassa chāyāya,</span><br />
</p>
<p id="ja528c30p2">
<span class="pali m-text">nisīdeyya sayeyya vā;</span><br />
</p>
<p id="ja528c30p3">
<span class="pali m-text">Na tassa sākhaṁ bhañjeyya,</span><br />
</p>
<p id="ja528c30p4">
<span class="pali m-text">mittadubbho hi pāpako.</span><br />
</p>
<p id="ja528c31p1">
<span class="pali m-text">Atha atthe samuppanne,</span><br />
</p>
<p id="ja528c31p2">
<span class="pali m-text">samūlamapi abbahe;</span><br />
</p>
<p id="ja528c31p3">
<span class="pali m-text">Attho me sambalenāpi,</span><br />
</p>
<p id="ja528c31p4">
<span class="pali m-text">suhato vānaro mayā.</span><br />
</p>
<p id="ja528c32p1">
<span class="pali m-text">So ce attho ca dhammo ca,</span><br />
</p>
<p id="ja528c32p2">
<span class="pali m-text">kalyāṇo na ca pāpako;</span><br />
</p>
<p id="ja528c32p3">
<span class="pali m-text">Bhoto ce vacanaṁ saccaṁ,</span><br />
</p>
<p id="ja528c32p4">
<span class="pali m-text">suhato vānaro mayā.</span><br />
</p>
<p id="ja528c33p1">
<span class="pali m-text">Attano ce hi vādassa,</span><br />
</p>
<p id="ja528c33p2">
<span class="pali m-text">aparādhaṁ vijāniyā;</span><br />
</p>
<p id="ja528c33p3">
<span class="pali m-text">Na maṁ tvaṁ garaheyyāsi,</span><br />
</p>
<p id="ja528c33p4">
<span class="pali m-text">bhoto vādo hi tādiso.</span><br />
</p>
<p id="ja528c34p1">
<span class="pali m-text">Ahetuvādo puriso,</span><br />
</p>
<p id="ja528c34p2">
<span class="pali m-text">yo ca issarakuttiko;</span><br />
</p>
<p id="ja528c34p3">
<span class="pali m-text">Pubbekatī ca ucchedī,</span><br />
</p>
<p id="ja528c34p4">
<span class="pali m-text">yo ca khattavido naro.</span><br />
</p>
<p id="ja528c35p1">
<span class="pali m-text">Ete asappurisā loke,</span><br />
</p>
<p id="ja528c35p2">
<span class="pali m-text">bālā paṇḍitamānino;</span><br />
</p>
<p id="ja528c35p3">
<span class="pali m-text">Kareyya tādiso pāpaṁ,</span><br />
</p>
<p id="ja528c35p4">
<span class="pali m-text">atho aññampi kāraye;</span><br />
</p>
<p id="ja528c35p5">
<span class="pali m-text">Asappurisasaṁsaggo,</span><br />
</p>
<p id="ja528c35p6">
<span class="pali m-text">dukkhanto kaṭukudrayo.</span><br />
</p>
<p id="ja528c36p1">
<span class="pali m-text">Urabbharūpena vakassu pubbe,</span><br />
</p>
<p id="ja528c36p2">
<span class="pali m-text">Asaṅkito ajayūthaṁ upeti;</span><br />
</p>
<p id="ja528c36p3">
<span class="pali m-text">Hantvā uraṇiṁ ajikaṁ ajañca,</span><br />
</p>
<p id="ja528c36p4">
<span class="pali m-text">Utrāsayitvā yena kāmaṁ paleti.</span><br />
</p>
<p id="ja528c37p1">
<span class="pali m-text">Tathāvidheke samaṇabrāhmaṇāse,</span><br />
</p>
<p id="ja528c37p2">
<span class="pali m-text">Chadanaṁ katvā vañcayanti manusse;</span><br />
</p>
<p id="ja528c37p3">
<span class="pali m-text">Anāsakā thaṇḍilaseyyakā ca,</span><br />
</p>
<p id="ja528c37p4">
<span class="pali m-text">Rajojallaṁ ukkuṭikappadhānaṁ;</span><br />
</p>
<p id="ja528c37p5">
<span class="pali m-text">Pariyāyabhattañca apānakattā,</span><br />
</p>
<p id="ja528c37p6">
<span class="pali m-text">Pāpācārā arahanto vadānā.</span><br />
</p>
<p id="ja528c38p1">
<span class="pali m-text">Ete asappurisā loke,</span><br />
</p>
<p id="ja528c38p2">
<span class="pali m-text">bālā paṇḍitamānino;</span><br />
</p>
<p id="ja528c38p3">
<span class="pali m-text">Kareyya tādiso pāpaṁ,</span><br />
</p>
<p id="ja528c38p4">
<span class="pali m-text">atho aññampi kāraye;</span><br />
</p>
<p id="ja528c38p5">
<span class="pali m-text">Asappurisasaṁsaggo,</span><br />
</p>
<p id="ja528c38p6">
<span class="pali m-text">dukkhanto kaṭukudrayo.</span><br />
</p>
<p id="ja528c39p1">
<span class="pali m-text">Yamāhu natthi vīriyanti,</span><br />
</p>
<p id="ja528c39p2">
<span class="pali m-text">ahetuñca pavadanti ye;</span><br />
</p>
<p id="ja528c39p3">
<span class="pali m-text">Parakāraṁ attakārañca,</span><br />
</p>
<p id="ja528c39p4">
<span class="pali m-text">ye tucchaṁ samavaṇṇayuṁ.</span><br />
</p>
<p id="ja528c40p1">
<span class="pali m-text">Ete asappurisā loke,</span><br />
</p>
<p id="ja528c40p2">
<span class="pali m-text">bālā paṇḍitamānino;</span><br />
</p>
<p id="ja528c40p3">
<span class="pali m-text">Kareyya tādiso pāpaṁ,</span><br />
</p>
<p id="ja528c40p4">
<span class="pali m-text">atho aññampi kāraye;</span><br />
</p>
<p id="ja528c40p5">
<span class="pali m-text">Asappurisasaṁsaggo,</span><br />
</p>
<p id="ja528c40p6">
<span class="pali m-text">dukkhanto kaṭukudrayo.</span><br />
</p>
<p id="ja528c41p1">
<span class="pali m-text">Sace hi vīriyaṁ nāssa,</span><br />
</p>
<p id="ja528c41p2">
<span class="pali m-text">kammaṁ kalyāṇapāpakaṁ;</span><br />
</p>
<p id="ja528c41p3">
<span class="pali m-text">Na bhare vaḍḍhakiṁ rājā,</span><br />
</p>
<p id="ja528c41p4">
<span class="pali m-text">napi yantāni kāraye.</span><br />
</p>
<p id="ja528c42p1">
<span class="pali m-text">Yasmā ca vīriyaṁ atthi,</span><br />
</p>
<p id="ja528c42p2">
<span class="pali m-text">kammaṁ kalyāṇapāpakaṁ;</span><br />
</p>
<p id="ja528c42p3">
<span class="pali m-text">Tasmā yantāni kāreti,</span><br />
</p>
<p id="ja528c42p4">
<span class="pali m-text">rājā bharati vaḍḍhakiṁ.</span><br />
</p>
<p id="ja528c43p1">
<span class="pali m-text">Yadi vassasataṁ devo,</span><br />
</p>
<p id="ja528c43p2">
<span class="pali m-text">na vasse na himaṁ pate;</span><br />
</p>
<p id="ja528c43p3">
<span class="pali m-text">Ucchijjeyya ayaṁ loko,</span><br />
</p>
<p id="ja528c43p4">
<span class="pali m-text">vinasseyya ayaṁ pajā.</span><br />
</p>
<p id="ja528c44p1">
<span class="pali m-text">Yasmā ca vassatī devo,</span><br />
</p>
<p id="ja528c44p2">
<span class="pali m-text">himañcānuphusāyati;</span><br />
</p>
<p id="ja528c44p3">
<span class="pali m-text">Tasmā sassāni paccanti,</span><br />
</p>
<p id="ja528c44p4">
<span class="pali m-text">raṭṭhañca pālite ciraṁ.</span><br />
</p>
<p id="ja528c45p1">
<span class="pali m-text">Gavañce taramānānaṁ,</span><br />
</p>
<p id="ja528c45p2">
<span class="pali m-text">jimhaṁ gacchati puṅgavo;</span><br />
</p>
<p id="ja528c45p3">
<span class="pali m-text">Sabbā tā jimhaṁ gacchanti,</span><br />
</p>
<p id="ja528c45p4">
<span class="pali m-text">nette jimhaṁ gate sati.</span><br />
</p>
<p id="ja528c46p1">
<span class="pali m-text">Evameva manussesu,</span><br />
</p>
<p id="ja528c46p2">
<span class="pali m-text">yo hoti seṭṭhasammato;</span><br />
</p>
<p id="ja528c46p3">
<span class="pali m-text">So ce adhammaṁ carati,</span><br />
</p>
<p id="ja528c46p4">
<span class="pali m-text">pageva itarā pajā;</span><br />
</p>
<p id="ja528c46p5">
<span class="pali m-text">Sabbaṁ raṭṭhaṁ dukhaṁ seti,</span><br />
</p>
<p id="ja528c46p6">
<span class="pali m-text">rājā ce hoti adhammiko.</span><br />
</p>
<p id="ja528c47p1">
<span class="pali m-text">Gavañce taramānānaṁ,</span><br />
</p>
<p id="ja528c47p2">
<span class="pali m-text">ujuṁ gacchati puṅgavo;</span><br />
</p>
<p id="ja528c47p3">
<span class="pali m-text">Sabbā gāvī ujuṁ yanti,</span><br />
</p>
<p id="ja528c47p4">
<span class="pali m-text">nette ujuṁ gate sati.</span><br />
</p>
<p id="ja528c48p1">
<span class="pali m-text">Evameva manussesu,</span><br />
</p>
<p id="ja528c48p2">
<span class="pali m-text">yo hoti seṭṭhasammato;</span><br />
</p>
<p id="ja528c48p3">
<span class="pali m-text">So sace dhammaṁ carati,</span><br />
</p>
<p id="ja528c48p4">
<span class="pali m-text">pageva itarā pajā;</span><br />
</p>
<p id="ja528c48p5">
<span class="pali m-text">Sabbaṁ raṭṭhaṁ sukhaṁ seti,</span><br />
</p>
<p id="ja528c48p6">
<span class="pali m-text">rājā ce hoti dhammiko.</span><br />
</p>
<p id="ja528c49p1">
<span class="pali m-text">Mahārukkhassa phalino,</span><br />
</p>
<p id="ja528c49p2">
<span class="pali m-text">āmaṁ chindati yo phalaṁ;</span><br />
</p>
<p id="ja528c49p3">
<span class="pali m-text">Rasañcassa na jānāti,</span><br />
</p>
<p id="ja528c49p4">
<span class="pali m-text">bījañcassa vinassati.</span><br />
</p>
<p id="ja528c50p1">
<span class="pali m-text">Mahārukkhūpamaṁ raṭṭhaṁ,</span><br />
</p>
<p id="ja528c50p2">
<span class="pali m-text">adhammena pasāsati;</span><br />
</p>
<p id="ja528c50p3">
<span class="pali m-text">Rasañcassa na jānāti,</span><br />
</p>
<p id="ja528c50p4">
<span class="pali m-text">raṭṭhañcassa vinassati.</span><br />
</p>
<p id="ja528c51p1">
<span class="pali m-text">Mahārukkhassa phalino,</span><br />
</p>
<p id="ja528c51p2">
<span class="pali m-text">pakkaṁ chindati yo phalaṁ;</span><br />
</p>
<p id="ja528c51p3">
<span class="pali m-text">Rasañcassa vijānāti,</span><br />
</p>
<p id="ja528c51p4">
<span class="pali m-text">bījañcassa na nassati.</span><br />
</p>
<p id="ja528c52p1">
<span class="pali m-text">Mahārukkhūpamaṁ raṭṭhaṁ,</span><br />
</p>
<p id="ja528c52p2">
<span class="pali m-text">dhammena yo pasāsati;</span><br />
</p>
<p id="ja528c52p3">
<span class="pali m-text">Rasañcassa vijānāti,</span><br />
</p>
<p id="ja528c52p4">
<span class="pali m-text">raṭṭhañcassa na nassati.</span><br />
</p>
<p id="ja528c53p1">
<span class="pali m-text">Yo ca rājā janapadaṁ,</span><br />
</p>
<p id="ja528c53p2">
<span class="pali m-text">adhammena pasāsati;</span><br />
</p>
<p id="ja528c53p3">
<span class="pali m-text">Sabbosadhīhi so rājā,</span><br />
</p>
<p id="ja528c53p4">
<span class="pali m-text">viruddho hoti khattiyo.</span><br />
</p>
<p id="ja528c54p1">
<span class="pali m-text">Tatheva negame hiṁsaṁ,</span><br />
</p>
<p id="ja528c54p2">
<span class="pali m-text">ye yuttā kayavikkaye;</span><br />
</p>
<p id="ja528c54p3">
<span class="pali m-text">Ojadānabalīkāre,</span><br />
</p>
<p id="ja528c54p4">
<span class="pali m-text">sa kosena virujjhati.</span><br />
</p>
<p id="ja528c55p1">
<span class="pali m-text">Pahāravarakhettaññū,</span><br />
</p>
<p id="ja528c55p2">
<span class="pali m-text">saṅgāme katanissame;</span><br />
</p>
<p id="ja528c55p3">
<span class="pali m-text">Ussite hiṁsayaṁ rājā,</span><br />
</p>
<p id="ja528c55p4">
<span class="pali m-text">sa balena virujjhati.</span><br />
</p>
<p id="ja528c56p1">
<span class="pali m-text">Tatheva isayo hiṁsaṁ,</span><br />
</p>
<p id="ja528c56p2">
<span class="pali m-text">saññate brahmacārino;</span><br />
</p>
<p id="ja528c56p3">
<span class="pali m-text">Adhammacārī khattiyo,</span><br />
</p>
<p id="ja528c56p4">
<span class="pali m-text">so saggena virujjhati.</span><br />
</p>
<p id="ja528c57p1">
<span class="pali m-text">Yo ca rājā adhammaṭṭho,</span><br />
</p>
<p id="ja528c57p2">
<span class="pali m-text">bhariyaṁ hanti adūsikaṁ;</span><br />
</p>
<p id="ja528c57p3">
<span class="pali m-text">Luddaṁ pasavate ṭhānaṁ,</span><br />
</p>
<p id="ja528c57p4">
<span class="pali m-text">puttehi ca virujjhati.</span><br />
</p>
<p id="ja528c58p1">
<span class="pali m-text">Dhammaṁ care jānapade,</span><br />
</p>
<p id="ja528c58p2">
<span class="pali m-text">negamesu balesu ca;</span><br />
</p>
<p id="ja528c58p3">
<span class="pali m-text">Isayo ca na hiṁseyya,</span><br />
</p>
<p id="ja528c58p4">
<span class="pali m-text">puttadāre samaṁ care.</span><br />
</p>
<p id="ja528c59p1">
<span class="pali m-text">Sa tādiso bhūmipati,</span><br />
</p>
<p id="ja528c59p2">
<span class="pali m-text">Raṭṭhapālo akodhano;</span><br />
</p>
<p id="ja528c59p3">
<span class="pali m-text">Sapatte sampakampeti,</span><br />
</p>
<p id="ja528c59p4">
<span class="pali m-text">Indova asurādhipo”ti.</span><br />
</p>
<p id="ja528c60p1">
<span class="pali m-text">Mahābodhijātakaṁ tatiyaṁ.</span><br />
</p>
<p id="ja528c61p1">
<span class="pali m-text">Paṇṇāsanipātaṁ niṭṭhitaṁ.</span><br />
</p>
<p id="ja528c62p1">
<span class="pali m-text">Tassuddānaṁ</span><br />
</p>
<p id="ja528c63p1">
<span class="pali m-text">Saniḷīnikamavhayano paṭhamo,</span><br />
</p>
<p id="ja528c63p2">
<span class="pali m-text">Dutiyo pana saummadantivaro;</span><br />
</p>
<p id="ja528c63p3">
<span class="pali m-text">Tatiyo pana bodhisirīvhayano,</span><br />
</p>
<p id="ja528c63p4">
<span class="pali m-text">Kathitā pana tīṇi jinena subhāti.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0527.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0529.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>