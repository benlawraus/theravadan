<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily006p004p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily006p004p001z.html" />
  <meta property="og:description" content="Anumānavagga 1. Anumānapañha Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā āyasmantaṁ nāgasenaṁ etadavoca— “bhante nāgasena …" />
  <meta name="twitter:description" content="Anumānavagga 1. Anumānapañha Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā āyasmantaṁ nāgasenaṁ etadavoca— “bhante nāgasena …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<p id="mil6p4p1c0p2">
<span class="pali m-text">Anumānavagga</span><br />
</p>
<section id="anumanapanha">
<span id="mil6p4p1c0p3"></span><h2><span class="pali m-text">1. Anumānapañha</span></h2>
<p id="mil6p4p1c1p1">
<span class="pali m-text">Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā āyasmantaṁ nāgasenaṁ etadavoca—</span><br />
</p>
<p id="mil6p4p1c1p2">
<span class="pali m-text">“bhante nāgasena, kiṁ pana buddho tayā diṭṭho”ti.</span><br />
</p>
<p id="mil6p4p1c1p3">
<span class="pali m-text">“Na hi, mahārājā”ti.</span><br />
</p>
<p id="mil6p4p1c1p4">
<span class="pali m-text">“Kiṁ pana te ācariyehi buddho diṭṭho”ti?</span><br />
</p>
<p id="mil6p4p1c1p5">
<span class="pali m-text">“Na hi, mahārājā”ti.</span><br />
</p>
<p id="mil6p4p1c1p6">
<span class="pali m-text">“Bhante nāgasena, na kira tayā buddho diṭṭho, nāpi kira te ācariyehi buddho diṭṭho.</span><br />
</p>
<p id="mil6p4p1c1p7">
<span class="pali m-text">Tena hi, bhante nāgasena, natthi buddho, na hettha buddho paññāyatī”ti.</span><br />
</p>
<p id="mil6p4p1c2p1">
<span class="pali m-text">“Atthi pana te, mahārāja, pubbakā khattiyā, ye te tava khattiyavaṁsassa pubbaṅgamā”ti?</span><br />
</p>
<p id="mil6p4p1c2p2">
<span class="pali m-text">“Āma, bhante.</span><br />
</p>
<p id="mil6p4p1c2p3">
<span class="pali m-text">Ko saṁsayo, atthi pubbakā khattiyā, ye mama khattiyavaṁsassa pubbaṅgamā”ti.</span><br />
</p>
<p id="mil6p4p1c2p4">
<span class="pali m-text">“Diṭṭhapubbā tayā, mahārāja, pubbakā khattiyā”ti?</span><br />
</p>
<p id="mil6p4p1c2p5">
<span class="pali m-text">“Na hi, bhante”ti.</span><br />
</p>
<p id="mil6p4p1c2p6">
<span class="pali m-text">“Ye pana taṁ, mahārāja, anusāsanti purohitā senāpatino akkhadassā mahāmattā, tehi pubbakā khattiyā diṭṭhapubbā”ti?</span><br />
</p>
<p id="mil6p4p1c2p7">
<span class="pali m-text">“Na hi, bhante”ti.</span><br />
</p>
<p id="mil6p4p1c2p8">
<span class="pali m-text">“Yadi pana te, mahārāja, pubbakā khattiyā na diṭṭhā, nāpi kira te anusāsakehi pubbakā khattiyā diṭṭhā, tena hi natthi pubbakā khattiyā, na hettha pubbakā khattiyā paññāyantī”ti.</span><br />
</p>
<p id="mil6p4p1c3p1">
<span class="pali m-text">“Dissanti, bhante nāgasena, pubbakānaṁ khattiyānaṁ anubhūtāni paribhogabhaṇḍāni.</span><br />
</p>
<p id="mil6p4p1c3p2">
<span class="pali m-text">Seyyathidaṁ—</span><br />
</p>
<p id="mil6p4p1c3p3">
<span class="pali m-text">setacchattaṁ uṇhīsaṁ pādukā vālabījanī khaggaratanaṁ mahārahāni ca sayanāni.</span><br />
</p>
<p id="mil6p4p1c3p4">
<span class="pali m-text">Yehi mayaṁ jāneyyāma saddaheyyāma ‘atthi pubbakā khattiyā’”ti.</span><br />
</p>
<p id="mil6p4p1c3p5">
<span class="pali m-text">“Evameva kho, mahārāja, mayampetaṁ bhagavantaṁ jāneyyāma saddaheyyāma.</span><br />
</p>
<p id="mil6p4p1c3p6">
<span class="pali m-text">Atthi taṁ kāraṇaṁ, yena mayaṁ kāraṇena jāneyyāma saddaheyyāma ‘atthi so bhagavā’ti.</span><br />
</p>
<p id="mil6p4p1c3p7">
<span class="pali m-text">Katamaṁ taṁ kāraṇaṁ?</span><br />
</p>
<p id="mil6p4p1c3p8">
<span class="pali m-text">Atthi kho, mahārāja, tena bhagavatā jānatā passatā arahatā sammāsambuddhena anubhūtāni paribhogabhaṇḍāni.</span><br />
</p>
<p id="mil6p4p1c3p9">
<span class="pali m-text">Seyyathidaṁ—</span><br />
</p>
<p id="mil6p4p1c3p10">
<span class="pali m-text">cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, yehi sadevako loko jānāti saddahati ‘atthi so bhagavā’ti.</span><br />
</p>
<p id="mil6p4p1c3p11">
<span class="pali m-text">Iminā, mahārāja, kāraṇena iminā hetunā iminā nayena iminā anumānena ñātabbo ‘atthi so bhagavā’ti.</span><br />
</p>
<p id="mil6p4p1c4p1">
<span class="pali m-text">‘Bahū jane tārayitvā,</span><br />
</p>
<p id="mil6p4p1c4p2">
<span class="pali m-text">nibbuto upadhikkhaye;</span><br />
</p>
<p id="mil6p4p1c4p3">
<span class="pali m-text">Anumānena ñātabbaṁ,</span><br />
</p>
<p id="mil6p4p1c4p4">
<span class="pali m-text">atthi so dvipaduttamo’”ti.</span><br />
</p>
<p id="mil6p4p1c5p1">
<span class="pali m-text">“Bhante nāgasena, opammaṁ karohī”ti.</span><br />
</p>
<p id="mil6p4p1c5p2">
<span class="pali m-text">“Yathā, mahārāja, nagaravaḍḍhakī nagaraṁ māpetukāmo paṭhamaṁ tāva samaṁ anunnatamanonataṁ asakkharapāsāṇaṁ nirupaddavamanavajjaṁ ramaṇīyaṁ bhūmibhāgaṁ anuviloketvā yaṁ tattha visamaṁ, taṁ samaṁ kārāpetvā khāṇukaṇṭakaṁ visodhāpetvā tattha nagaraṁ māpeyya sobhanaṁ vibhattaṁ bhāgaso mitaṁ ukkiṇṇaparikhāpākāraṁ daḷhagopuraṭṭālakoṭṭakaṁ puthucaccaracatukkasandhisiṅghāṭakaṁ sucisamatalarājamaggaṁ suvibhattaantarāpaṇaṁ ārāmuyyānataḷākapokkharaṇiudapānasampannaṁ bahuvidhadevaṭṭhānappaṭimaṇḍitaṁ sabbadosavirahitaṁ, so tasmiṁ nagare sabbathā vepullattaṁ patte aññaṁ desaṁ upagaccheyya, atha taṁ nagaraṁ aparena samayena iddhaṁ bhaveyya phītaṁ subhikkhaṁ khemaṁ samiddhaṁ sivaṁ anītikaṁ nirupaddavaṁ nānājanasamākulaṁ, puthū khattiyā brāhmaṇā vessā suddā hatthārohā assārohā rathikā pattikā dhanuggahā tharuggahā celakā calakā piṇḍadāyakā uggā rājaputtā pakkhandino mahānāgā sūrā vammino yodhino dāsikaputtā bhaṭiputtā mallakā gaṇakā āḷārikā sūdā kappakā nahāpakā cundā mālākārā suvaṇṇakārā sajjhukārā sīsakārā tipukārā lohakārā vaṭṭakārā ayokārā maṇikārā pesakārā kumbhakārā veṇukārā loṇakārā cammakārā rathakārā dantakārā rajjukārā kocchakārā suttakārā vilīvakārā dhanukārā jiyakārā usukārā cittakārā raṅgakārā rajakā tantavāyā tunnavāyā heraññikā dussikā gandhikā tiṇahārakā kaṭṭhahārakā bhatakā paṇṇikā phalikā mūlikā odanikā pūvikā macchikā maṁsikā majjikā naṭakā naccakā laṅghakā indajālikā vetālikā mallā chavaḍāhakā pupphachaḍḍakā venā nesādā gaṇikā lāsikā kumbhadāsiyo sakkayavanacīnavilātā ujjenakā bhārukacchakā kāsikosalā parantakā māgadhakā sāketakā soreyyakā pāveyyakā koṭumbaramāthurakā alasandakasmīragandhārā taṁ nagaraṁ vāsāya upagatā nānāvisayino janā navaṁ suvibhattaṁ adosamanavajjaṁ ramaṇīyaṁ taṁ nagaraṁ passitvā anumānena jānanti ‘cheko vata bho so nagaravaḍḍhakī, yo imassa nagarassa māpetā’ti.</span><br />
</p>
<p id="mil6p4p1c5p3">
<span class="pali m-text">Evameva kho, mahārāja, so bhagavā asamo asamasamo appaṭisamo asadiso atulo asaṅkhyeyyo appameyyo aparimeyyo amitaguṇo guṇapāramippatto anantadhiti anantatejo anantavīriyo anantabalo buddhabalapāramiṁ gato sasenamāraṁ parājetvā diṭṭhijālaṁ padāletvā avijjaṁ khepetvā vijjaṁ uppādetvā dhammukkaṁ dhārayitvā sabbaññutaṁ pāpuṇitvā vijitasaṅgāmo dhammanagaraṁ māpesi.</span><br />
</p>
<p id="mil6p4p1c6p1">
<span class="pali m-text">Bhagavato kho, mahārāja, dhammanagaraṁ sīlapākāraṁ hiriparikhaṁ ñāṇadvārakoṭṭhakaṁ vīriyaaṭṭālakaṁ saddhāesikaṁ satidovārikaṁ paññāpāsādaṁ suttantacaccaraṁ abhidhammasiṅghāṭakaṁ vinayavinicchayaṁ satipaṭṭhānavīthikaṁ, tassa kho pana, mahārāja, satipaṭṭhānavīthiyaṁ evarūpā āpaṇā pasāritā honti.</span><br />
</p>
<p id="mil6p4p1c6p2">
<span class="pali m-text">Seyyathidaṁ—</span><br />
</p>
<p id="mil6p4p1c6p3">
<span class="pali m-text">pupphāpaṇaṁ gandhāpaṇaṁ phalāpaṇaṁ agadāpaṇaṁ osadhāpaṇaṁ amatāpaṇaṁ ratanāpaṇaṁ sabbāpaṇan”ti.</span><br />
</p>
<p id="mil6p4p1c7p1">
<span class="pali m-text">“Bhante nāgasena, katamaṁ buddhassa bhagavato pupphāpaṇan”ti?</span><br />
</p>
<p id="mil6p4p1c7p2">
<span class="pali m-text">“Atthi kho pana, mahārāja, tena bhagavatā jānatā passatā arahatā sammāsambuddhena ārammaṇavibhattiyo akkhātā.</span><br />
</p>
<p id="mil6p4p1c7p3">
<span class="pali m-text">Seyyathidaṁ—</span><br />
</p>
<p id="mil6p4p1c7p4">
<span class="pali m-text">aniccasaññā dukkhasaññā anattasaññā asubhasaññā ādīnavasaññā pahānasaññā virāgasaññā nirodhasaññā sabbaloke anabhiratisaññā sabbasaṅkhāresu aniccasaññā ānāpānassati uddhumātakasaññā vinīlakasaññā vipubbakasaññā vicchiddakasaññā vikkhāyitakasaññā vikkhittakasaññā hatavikkhittakasaññā lohitakasaññā puḷavakasaññā aṭṭhikasaññā mettāsaññā karuṇāsaññā muditāsaññā upekkhāsaññā maraṇānussati kāyagatāsati, ime kho, mahārāja, buddhena bhagavatā ārammaṇavibhattiyo akkhātā.</span><br />
</p>
<p id="mil6p4p1c7p5">
<span class="pali m-text">Tattha yo koci jarāmaraṇā muccitukāmo, so tesu aññataraṁ ārammaṇaṁ gaṇhāti, tena ārammaṇena rāgā vimuccati, dosā vimuccati, mohā vimuccati, mānato vimuccati, diṭṭhito vimuccati, saṁsāraṁ tarati, taṇhāsotaṁ nivāreti, tividhaṁ malaṁ visodheti, sabbakilese upahantvā amalaṁ virajaṁ suddhaṁ paṇḍaraṁ ajātiṁ ajaraṁ amaraṁ sukhaṁ sītibhūtaṁ abhayaṁ nagaruttamaṁ nibbānanagaraṁ pavisitvā arahatte cittaṁ vimoceti, idaṁ vuccati, mahārāja, ‘bhagavato pupphāpaṇan’ti.</span><br />
</p>
<p id="mil6p4p1c8p1">
<span class="pali m-text">‘Kammamūlaṁ gahetvāna,</span><br />
</p>
<p id="mil6p4p1c8p2">
<span class="pali m-text">āpaṇaṁ upagacchatha;</span><br />
</p>
<p id="mil6p4p1c8p3">
<span class="pali m-text">Ārammaṇaṁ kiṇitvāna,</span><br />
</p>
<p id="mil6p4p1c8p4">
<span class="pali m-text">tato muccatha muttiyā’”ti.</span><br />
</p>
<p id="mil6p4p1c9p1">
<span class="pali m-text">“Bhante nāgasena, katamaṁ buddhassa bhagavato gandhāpaṇan”ti?</span><br />
</p>
<p id="mil6p4p1c9p2">
<span class="pali m-text">“Atthi kho pana, mahārāja, tena bhagavatā sīlavibhattiyo akkhātā, yena sīlagandhena anulittā bhagavato puttā sadevakaṁ lokaṁ sīlagandhena dhūpenti sampadhūpenti, disampi anudisampi anuvātampi paṭivātampi vāyanti ativāyanti, pharitvā tiṭṭhanti.</span><br />
</p>
<p id="mil6p4p1c9p3">
<span class="pali m-text">Katamā tā sīlavibhattiyo?</span><br />
</p>
<p id="mil6p4p1c9p4">
<span class="pali m-text">Saraṇasīlaṁ pañcaṅgasīlaṁ aṭṭhaṅgasīlaṁ dasaṅgasīlaṁ pañcuddesapariyāpannaṁ pātimokkhasaṁvarasīlaṁ.</span><br />
</p>
<p id="mil6p4p1c9p5">
<span class="pali m-text">Idaṁ vuccati, mahārāja, ‘bhagavato gandhāpaṇan’ti.</span><br />
</p>
<p id="mil6p4p1c9p6">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil6p4p1c10p1">
<span class="pali m-text">‘Na pupphagandho paṭivātameti,</span><br />
</p>
<p id="mil6p4p1c10p2">
<span class="pali m-text">Na candanaṁ taggaramallikā vā;</span><br />
</p>
<p id="mil6p4p1c10p3">
<span class="pali m-text">Satañca gandho paṭivātameti,</span><br />
</p>
<p id="mil6p4p1c10p4">
<span class="pali m-text">Sabbā disā sappuriso pavāyati.</span><br />
</p>
<p id="mil6p4p1c11p1">
<span class="pali m-text">Candanaṁ tagaraṁ vāpi,</span><br />
</p>
<p id="mil6p4p1c11p2">
<span class="pali m-text">uppalaṁ atha vassikī;</span><br />
</p>
<p id="mil6p4p1c11p3">
<span class="pali m-text">Etesaṁ gandhajātānaṁ,</span><br />
</p>
<p id="mil6p4p1c11p4">
<span class="pali m-text">sīlagandho anuttaro.</span><br />
</p>
<p id="mil6p4p1c12p1">
<span class="pali m-text">Appamatto ayaṁ gandho,</span><br />
</p>
<p id="mil6p4p1c12p2">
<span class="pali m-text">yvāyaṁ tagaracandanaṁ;</span><br />
</p>
<p id="mil6p4p1c12p3">
<span class="pali m-text">Yo ca sīlavataṁ gandho,</span><br />
</p>
<p id="mil6p4p1c12p4">
<span class="pali m-text">vāti devesu uttamo’”ti.</span><br />
</p>
<p id="mil6p4p1c13p1">
<span class="pali m-text">“Bhante nāgasena, katamaṁ buddhassa bhagavato phalāpaṇan”ti?</span><br />
</p>
<p id="mil6p4p1c13p2">
<span class="pali m-text">“Phalāni kho, mahārāja, bhagavatā akkhātāni.</span><br />
</p>
<p id="mil6p4p1c13p3">
<span class="pali m-text">Seyyathidaṁ—</span><br />
</p>
<p id="mil6p4p1c13p4">
<span class="pali m-text">sotāpattiphalaṁ sakadāgāmiphalaṁ anāgāmiphalaṁ arahattaphalaṁ suññataphalasamāpatti animittaphalasamāpatti appaṇihitaphalasamāpatti.</span><br />
</p>
<p id="mil6p4p1c13p5">
<span class="pali m-text">Tattha yo koci yaṁ phalaṁ icchati, so kammamūlaṁ datvā patthitaṁ phalaṁ kiṇāti.</span><br />
</p>
<p id="mil6p4p1c13p6">
<span class="pali m-text">Yadi sotāpattiphalaṁ, yadi sakadāgāmiphalaṁ, yadi anāgāmiphalaṁ, yadi arahattaphalaṁ, yadi suññataphalasamāpattiṁ, yadi animittaphalasamāpattiṁ, yadi appaṇihitaphalasamāpattiṁ.</span><br />
</p>
<p id="mil6p4p1c13p7">
<span class="pali m-text">Yathā, mahārāja, kassaci purisassa dhuvaphalo ambo bhaveyya, so na tāva tato phalāni pāteti, yāva kayikā na āgacchanti, anuppatte pana kayike mūlaṁ gahetvā evaṁ ācikkhati ‘ambho purisa, eso kho dhuvaphalo ambo, tato yaṁ icchasi, ettakaṁ phalaṁ gaṇhāhi salāṭukaṁ vā dovilaṁ vā kesikaṁ vā āmaṁ vā pakkaṁ vā’ti, so tena attanā dinnamūlena yadi salāṭukaṁ icchati, salāṭukaṁ gaṇhāti, yadi dovilaṁ icchati, dovilaṁ gaṇhāti, yadi kesikaṁ icchati, kesikaṁ gaṇhāti, yadi āmakaṁ icchati, āmakaṁ gaṇhāti, yadi pakkaṁ icchati, pakkaṁ gaṇhāti.</span><br />
</p>
<p id="mil6p4p1c13p8">
<span class="pali m-text">Evameva kho, mahārāja, yo yaṁ phalaṁ icchati, so kammamūlaṁ datvā patthitaṁ phalaṁ gaṇhāti, yadi sotāpattiphalaṁ …pe…</span><br />
</p>
<p id="mil6p4p1c13p9">
<span class="pali m-text">yadi appaṇihitaphalasamāpattiṁ, idaṁ vuccati, mahārāja, ‘bhagavato phalāpaṇan’ti.</span><br />
</p>
<p id="mil6p4p1c14p1">
<span class="pali m-text">‘Kammamūlaṁ janā datvā,</span><br />
</p>
<p id="mil6p4p1c14p2">
<span class="pali m-text">gaṇhanti amatapphalaṁ;</span><br />
</p>
<p id="mil6p4p1c14p3">
<span class="pali m-text">Tena te sukhitā honti,</span><br />
</p>
<p id="mil6p4p1c14p4">
<span class="pali m-text">ye kītā amatapphalan’”ti.</span><br />
</p>
<p id="mil6p4p1c15p1">
<span class="pali m-text">“Bhante nāgasena, katamaṁ buddhassa bhagavato agadāpaṇan”ti?</span><br />
</p>
<p id="mil6p4p1c15p2">
<span class="pali m-text">“Agadāni kho, mahārāja, bhagavatā akkhātāni, yehi agadehi so bhagavā sadevakaṁ lokaṁ kilesavisato parimoceti.</span><br />
</p>
<p id="mil6p4p1c15p3">
<span class="pali m-text">Katamāni pana tāni agadāni?</span><br />
</p>
<p id="mil6p4p1c15p4">
<span class="pali m-text">Yānimāni, mahārāja, bhagavatā cattāri ariyasaccāni akkhātāni.</span><br />
</p>
<p id="mil6p4p1c15p5">
<span class="pali m-text">Seyyathidaṁ—</span><br />
</p>
<p id="mil6p4p1c15p6">
<span class="pali m-text">dukkhaṁ ariyasaccaṁ dukkhasamudayaṁ ariyasaccaṁ dukkhanirodhaṁ ariyasaccaṁ dukkhanirodhagāminī paṭipadā ariyasaccaṁ, tattha ye keci aññāpekkhā catusaccaṁ dhammaṁ suṇanti, te jātiyā parimuccanti, jarāya parimuccanti, maraṇā parimuccanti, sokaparidevadukkhadomanassupāyāsehi parimuccanti, idaṁ vuccati, mahārāja, ‘bhagavato agadāpaṇan’ti.</span><br />
</p>
<p id="mil6p4p1c16p1">
<span class="pali m-text">‘Ye keci agadā loke,</span><br />
</p>
<p id="mil6p4p1c16p2">
<span class="pali m-text">visānaṁ paṭibāhakā;</span><br />
</p>
<p id="mil6p4p1c16p3">
<span class="pali m-text">Dhammāgadasamaṁ natthi,</span><br />
</p>
<p id="mil6p4p1c16p4">
<span class="pali m-text">etaṁ pivatha bhikkhavo’”ti.</span><br />
</p>
<p id="mil6p4p1c17p1">
<span class="pali m-text">“Bhante nāgasena, katamaṁ buddhassa bhagavato osadhāpaṇan”ti?</span><br />
</p>
<p id="mil6p4p1c17p2">
<span class="pali m-text">“Osadhāni kho, mahārāja, bhagavatā akkhātāni, yehi osadhehi so bhagavā devamanusse tikicchati.</span><br />
</p>
<p id="mil6p4p1c17p3">
<span class="pali m-text">Seyyathidaṁ—</span><br />
</p>
<p id="mil6p4p1c17p4">
<span class="pali m-text">cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, etehi osadhehi bhagavā micchādiṭṭhiṁ vireceti, micchāsaṅkappaṁ vireceti, micchāvācaṁ vireceti, micchākammantaṁ vireceti, micchāājīvaṁ vireceti, micchāvāyāmaṁ vireceti, micchāsatiṁ vireceti, micchāsamādhiṁ vireceti, lobhavamanaṁ kāreti, dosavamanaṁ kāreti, mohavamanaṁ kāreti, mānavamanaṁ kāreti, diṭṭhivamanaṁ kāreti, vicikicchāvamanaṁ kāreti, uddhaccavamanaṁ kāreti, thinamiddhavamanaṁ kāreti, ahirikānottappavamanaṁ kāreti, sabbakilesavamanaṁ kāreti, idaṁ vuccati, mahārāja, ‘bhagavato osadhāpaṇan’ti.</span><br />
</p>
<p id="mil6p4p1c18p1">
<span class="pali m-text">‘Ye keci osadhā loke,</span><br />
</p>
<p id="mil6p4p1c18p2">
<span class="pali m-text">vijjanti vividhā bahū;</span><br />
</p>
<p id="mil6p4p1c18p3">
<span class="pali m-text">Dhammosadhasamaṁ natthi,</span><br />
</p>
<p id="mil6p4p1c18p4">
<span class="pali m-text">etaṁ pivatha bhikkhavo.</span><br />
</p>
<p id="mil6p4p1c19p1">
<span class="pali m-text">Dhammosadhaṁ pivitvāna,</span><br />
</p>
<p id="mil6p4p1c19p2">
<span class="pali m-text">ajarāmaraṇā siyuṁ;</span><br />
</p>
<p id="mil6p4p1c19p3">
<span class="pali m-text">Bhāvayitvā ca passitvā,</span><br />
</p>
<p id="mil6p4p1c19p4">
<span class="pali m-text">nibbutā upadhikkhaye’”ti.</span><br />
</p>
<p id="mil6p4p1c20p1">
<span class="pali m-text">“Bhante nāgasena, katamaṁ buddhassa bhagavato amatāpaṇan”ti?</span><br />
</p>
<p id="mil6p4p1c20p2">
<span class="pali m-text">“Amataṁ kho, mahārāja, bhagavatā akkhātaṁ, yena amatena so bhagavā sadevakaṁ lokaṁ abhisiñci, yena amatena abhisittā devamanussā jātijarābyādhimaraṇasokaparidevadukkhadomanassupāyāsehi parimucciṁsu.</span><br />
</p>
<p id="mil6p4p1c20p3">
<span class="pali m-text">Katamaṁ taṁ amataṁ?</span><br />
</p>
<p id="mil6p4p1c20p4">
<span class="pali m-text">Yadidaṁ kāyagatāsati.</span><br />
</p>
<p id="mil6p4p1c20p5">
<span class="pali m-text">Bhāsitampetaṁ, mahārāja, bhagavatā devātidevena ‘amataṁ te, bhikkhave, paribhuñjanti, ye kāyagatāsatiṁ paribhuñjantī’ti.</span><br />
</p>
<p id="mil6p4p1c20p6">
<span class="pali m-text">Idaṁ vuccati, mahārāja, ‘bhagavato amatāpaṇan’ti.</span><br />
</p>
<p id="mil6p4p1c21p1">
<span class="pali m-text">‘Byādhitaṁ janataṁ disvā,</span><br />
</p>
<p id="mil6p4p1c21p2">
<span class="pali m-text">Amatāpaṇaṁ pasārayi;</span><br />
</p>
<p id="mil6p4p1c21p3">
<span class="pali m-text">Kammena taṁ kiṇitvāna,</span><br />
</p>
<p id="mil6p4p1c21p4">
<span class="pali m-text">Amataṁ ādetha bhikkhavo’”ti.</span><br />
</p>
<p id="mil6p4p1c22p1">
<span class="pali m-text">“Bhante nāgasena, katamaṁ buddhassa bhagavato ratanāpaṇan”ti?</span><br />
</p>
<p id="mil6p4p1c22p2">
<span class="pali m-text">“Ratanāni kho, mahārāja, bhagavatā akkhātāni, yehi ratanehi vibhūsitā bhagavato puttā sadevakaṁ lokaṁ virocanti obhāsenti pabhāsenti jalanti pajjalanti uddhaṁ adho tiriyaṁ ālokaṁ dassenti.</span><br />
</p>
<p id="mil6p4p1c22p3">
<span class="pali m-text">Katamāni tāni ratanāni?</span><br />
</p>
<p id="mil6p4p1c22p4">
<span class="pali m-text">Sīlaratanaṁ samādhiratanaṁ paññāratanaṁ vimuttiratanaṁ vimuttiñāṇadassanaratanaṁ paṭisambhidāratanaṁ bojjhaṅgaratanaṁ.</span><br />
</p>
<p id="mil6p4p1c23p1">
<span class="pali m-text">Katamaṁ, mahārāja, bhagavato sīlaratanaṁ?</span><br />
</p>
<p id="mil6p4p1c23p2">
<span class="pali m-text">Pātimokkhasaṁvarasīlaṁ indriyasaṁvarasīlaṁ ājīvapārisuddhisīlaṁ paccayasannissitasīlaṁ cūḷasīlaṁ majjhimasīlaṁ mahāsīlaṁ maggasīlaṁ phalasīlaṁ.</span><br />
</p>
<p id="mil6p4p1c23p3">
<span class="pali m-text">Sīlaratanena kho, mahārāja, vibhūsitassa puggalassa sadevako loko samārako sabrahmako sassamaṇabrāhmaṇī pajā pihayati pattheti, sīlaratanapiḷandho kho, mahārāja, bhikkhu disampi anudisampi uddhampi adhopi tiriyampi virocati ativirocati, heṭṭhato avīciṁ uparito bhavaggaṁ upādāya etthantare sabbaratanāni atikkamitvā abhibhavitvā ajjhottharitvā tiṭṭhati, evarūpāni kho, mahārāja, sīlaratanāni bhagavato ratanāpaṇe pasāritāni, idaṁ vuccati, mahārāja, ‘bhagavato sīlaratanan’ti.</span><br />
</p>
<p id="mil6p4p1c24p1">
<span class="pali m-text">‘Evarūpāni sīlāni,</span><br />
</p>
<p id="mil6p4p1c24p2">
<span class="pali m-text">santi buddhassa āpaṇe;</span><br />
</p>
<p id="mil6p4p1c24p3">
<span class="pali m-text">Kammena taṁ kiṇitvāna,</span><br />
</p>
<p id="mil6p4p1c24p4">
<span class="pali m-text">ratanaṁ vo piḷandhathā’ti.</span><br />
</p>
<p id="mil6p4p1c25p1">
<span class="pali m-text">Katamaṁ, mahārāja, bhagavato samādhiratanaṁ?</span><br />
</p>
<p id="mil6p4p1c25p2">
<span class="pali m-text">Savitakkasavicāro samādhi, avitakkavicāramatto samādhi, avitakkaavicāro samādhi, suññato samādhi, animitto samādhi, appaṇihito samādhi.</span><br />
</p>
<p id="mil6p4p1c25p3">
<span class="pali m-text">Samādhiratanaṁ kho, mahārāja, piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti.</span><br />
</p>
<p id="mil6p4p1c25p4">
<span class="pali m-text">Yathā, mahārāja, vāri pokkharapatte vikirati vidhamati viddhaṁsati na saṇṭhāti na upalimpati.</span><br />
</p>
<p id="mil6p4p1c25p5">
<span class="pali m-text">Taṁ kissa hetu?</span><br />
</p>
<p id="mil6p4p1c25p6">
<span class="pali m-text">Parisuddhattā padumassa.</span><br />
</p>
<p id="mil6p4p1c25p7">
<span class="pali m-text">Evameva kho, mahārāja, samādhiratanaṁ piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti.</span><br />
</p>
<p id="mil6p4p1c25p8">
<span class="pali m-text">Taṁ kissa hetu?</span><br />
</p>
<p id="mil6p4p1c25p9">
<span class="pali m-text">Parisuddhattā samādhissa.</span><br />
</p>
<p id="mil6p4p1c25p10">
<span class="pali m-text">Idaṁ vuccati, mahārāja, ‘bhagavato samādhiratanan’ti, evarūpāni kho, mahārāja, samādhiratanāni bhagavato ratanāpaṇe pasāritāni.</span><br />
</p>
<p id="mil6p4p1c26p1">
<span class="pali m-text">‘Samādhiratanamālassa,</span><br />
</p>
<p id="mil6p4p1c26p2">
<span class="pali m-text">kuvitakkā na jāyare;</span><br />
</p>
<p id="mil6p4p1c26p3">
<span class="pali m-text">Na ca vikkhipate cittaṁ,</span><br />
</p>
<p id="mil6p4p1c26p4">
<span class="pali m-text">etaṁ tumhe piḷandhathā’ti.</span><br />
</p>
<p id="mil6p4p1c27p1">
<span class="pali m-text">Katamaṁ, mahārāja, bhagavato paññāratanaṁ?</span><br />
</p>
<p id="mil6p4p1c27p2">
<span class="pali m-text">Yāya, mahārāja, paññāya ariyasāvako ‘idaṁ kusalan’ti yathābhūtaṁ pajānāti, ‘idaṁ akusalan’ti yathābhūtaṁ pajānāti, ‘idaṁ sāvajjaṁ, idaṁ anavajjaṁ, idaṁ sevitabbaṁ, idaṁ na sevitabbaṁ, idaṁ hīnaṁ, idaṁ paṇītaṁ, idaṁ kaṇhaṁ, idaṁ sukkaṁ, idaṁ kaṇhasukkasappaṭibhāgan’ti yathābhūtaṁ pajānāti, ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti.</span><br />
</p>
<p id="mil6p4p1c27p3">
<span class="pali m-text">Idaṁ vuccati, mahārāja, ‘bhagavato paññāratanan’ti.</span><br />
</p>
<p id="mil6p4p1c28p1">
<span class="pali m-text">‘Paññāratanamālassa,</span><br />
</p>
<p id="mil6p4p1c28p2">
<span class="pali m-text">na ciraṁ vattate bhavo;</span><br />
</p>
<p id="mil6p4p1c28p3">
<span class="pali m-text">Khippaṁ phasseti amataṁ,</span><br />
</p>
<p id="mil6p4p1c28p4">
<span class="pali m-text">na ca so rocate bhave’ti.</span><br />
</p>
<p id="mil6p4p1c29p1">
<span class="pali m-text">Katamaṁ, mahārāja, bhagavato vimuttiratanaṁ?</span><br />
</p>
<p id="mil6p4p1c29p2">
<span class="pali m-text">Vimuttiratanaṁ kho, mahārāja, arahattaṁ vuccati, arahattaṁ patto kho, mahārāja, bhikkhu ‘vimuttiratanaṁ piḷandho’ti vuccati.</span><br />
</p>
<p id="mil6p4p1c29p3">
<span class="pali m-text">Yathā, mahārāja, puriso muttākalāpamaṇikalāpapavāḷakalāpābharaṇappaṭimaṇḍito agalutagaratālīsakalohitacandanānulittagatto nāgapunnāgasālasalaḷacampakayūthikātimuttakapāṭaluppalavassikamallikāvicitto sesajane atikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati mālāgandharatanābharaṇehi;</span><br />
</p>
<p id="mil6p4p1c29p4">
<span class="pali m-text">evameva kho, mahārāja, arahattaṁ patto khīṇāsavo vimuttiratanapiḷandho upādāyupādāya vimuttānaṁ bhikkhūnaṁ atikkamitvā samatikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati vimuttiyā.</span><br />
</p>
<p id="mil6p4p1c29p5">
<span class="pali m-text">Taṁ kissa hetu?</span><br />
</p>
<p id="mil6p4p1c29p6">
<span class="pali m-text">Aggaṁ, mahārāja, etaṁ piḷandhanaṁ sabbapiḷandhanānaṁ, yadidaṁ vimuttipiḷandhanaṁ.</span><br />
</p>
<p id="mil6p4p1c29p7">
<span class="pali m-text">Idaṁ vuccati, mahārāja, ‘bhagavato vimuttiratanan’ti.</span><br />
</p>
<p id="mil6p4p1c30p1">
<span class="pali m-text">‘Maṇimālādharaṁ geha,</span><br />
</p>
<p id="mil6p4p1c30p2">
<span class="pali m-text">jano sāmiṁ udikkhati;</span><br />
</p>
<p id="mil6p4p1c30p3">
<span class="pali m-text">Vimuttiratanamālantu,</span><br />
</p>
<p id="mil6p4p1c30p4">
<span class="pali m-text">udikkhanti sadevakā’ti.</span><br />
</p>
<p id="mil6p4p1c31p1">
<span class="pali m-text">Katamaṁ, mahārāja, bhagavato vimuttiñāṇadassanaratanaṁ?</span><br />
</p>
<p id="mil6p4p1c31p2">
<span class="pali m-text">Paccavekkhaṇañāṇaṁ, mahārāja, bhagavato vimuttiñāṇadassanaratananti vuccati, yena ñāṇena ariyasāvako maggaphalanibbānāni pahīnakilesāvasiṭṭhakilese ca paccavekkhati.</span><br />
</p>
<p id="mil6p4p1c32p1">
<span class="pali m-text">‘Yena ñāṇena bujjhanti,</span><br />
</p>
<p id="mil6p4p1c32p2">
<span class="pali m-text">ariyā katakiccataṁ;</span><br />
</p>
<p id="mil6p4p1c32p3">
<span class="pali m-text">Taṁ ñāṇaratanaṁ laddhuṁ,</span><br />
</p>
<p id="mil6p4p1c32p4">
<span class="pali m-text">vāyametha jinorasā’ti.</span><br />
</p>
<p id="mil6p4p1c33p1">
<span class="pali m-text">Katamaṁ, mahārāja, bhagavato paṭisambhidāratanaṁ?</span><br />
</p>
<p id="mil6p4p1c33p2">
<span class="pali m-text">Catasso kho, mahārāja, paṭisambhidāyo atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti.</span><br />
</p>
<p id="mil6p4p1c33p3">
<span class="pali m-text">Imehi kho, mahārāja, catūhi paṭisambhidāratanehi samalaṅkato bhikkhu yaṁ yaṁ parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ, visārado upasaṅkamati amaṅkubhūto abhīru acchambhī anutrāsī vigatalomahaṁso parisaṁ upasaṅkamati.</span><br />
</p>
<p id="mil6p4p1c34p1">
<span class="pali m-text">Yathā, mahārāja, yodho saṅgāmasūro sannaddhapañcāvudho acchambhito saṅgāmaṁ otarati, ‘sace amittā dūre bhavissanti usunā pātayissāmi, tato orato bhavissanti sattiyā paharissāmi, tato orato bhavissanti kaṇayena paharissāmi, upagataṁ santaṁ maṇḍalaggena dvidhā chindissāmi, kāyūpagataṁ churikāya vinivijjhissāmī’ti;</span><br />
</p>
<p id="mil6p4p1c34p2">
<span class="pali m-text">evameva kho, mahārāja, catupaṭisambhidāratanamaṇḍito bhikkhu acchambhito parisaṁ upasaṅkamati.</span><br />
</p>
<p id="mil6p4p1c35p1">
<span class="pali m-text">‘Yo koci maṁ atthapaṭisambhide pañhaṁ pucchissati, tassa atthena atthaṁ kathayissāmi, kāraṇena kāraṇaṁ kathayissāmi, hetunā hetuṁ kathayissāmi, nayena nayaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena.</span><br />
</p>
<p id="mil6p4p1c36p1">
<span class="pali m-text">Yo koci maṁ dhammapaṭisambhide pañhaṁ pucchissati, tassa dhammena dhammaṁ kathayissāmi, amatena amataṁ kathayissāmi, asaṅkhatena asaṅkhataṁ kathayissāmi, nibbānena nibbānaṁ kathayissāmi, suññatena suññataṁ kathayissāmi, animittena animittaṁ kathayissāmi, appaṇihitena appaṇihitaṁ kathayissāmi, anejena anejaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena.</span><br />
</p>
<p id="mil6p4p1c37p1">
<span class="pali m-text">Yo koci maṁ niruttipaṭisambhide pañhaṁ pucchissati, tassa niruttiyā niruttiṁ kathayissāmi, padena padaṁ kathayissāmi, anupadena anupadaṁ kathayissāmi, akkharena akkharaṁ kathayissāmi, sandhiyā sandhiṁ kathayissāmi, byañjanena byañjanaṁ kathayissāmi, anubyañjanena anubyañjanaṁ kathayissāmi, vaṇṇena vaṇṇaṁ kathayissāmi, sarena saraṁ kathayissāmi, paññattiyā paññattiṁ kathayissāmi, vohārena vohāraṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena.</span><br />
</p>
<p id="mil6p4p1c38p1">
<span class="pali m-text">Yo koci maṁ paṭibhānapaṭisambhide pañhaṁ pucchissati, tassa paṭibhānena paṭibhānaṁ kathayissāmi, opammena opammaṁ kathayissāmi, lakkhaṇena lakkhaṇaṁ kathayissāmi, rasena rasaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇenā’ti.</span><br />
</p>
<p id="mil6p4p1c38p2">
<span class="pali m-text">Idaṁ vuccati, mahārāja, ‘bhagavato paṭisambhidāratanan’ti.</span><br />
</p>
<p id="mil6p4p1c39p1">
<span class="pali m-text">‘Paṭisambhidā kiṇitvāna,</span><br />
</p>
<p id="mil6p4p1c39p2">
<span class="pali m-text">Ñāṇena phassayeyya yo;</span><br />
</p>
<p id="mil6p4p1c39p3">
<span class="pali m-text">Acchambhito anubbiggo,</span><br />
</p>
<p id="mil6p4p1c39p4">
<span class="pali m-text">Atirocati sadevake’ti.</span><br />
</p>
<p id="mil6p4p1c40p1">
<span class="pali m-text">Katamaṁ, mahārāja, bhagavato bojjhaṅgaratanaṁ?</span><br />
</p>
<p id="mil6p4p1c40p2">
<span class="pali m-text">Sattime, mahārāja, bojjhaṅgā, satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.</span><br />
</p>
<p id="mil6p4p1c40p3">
<span class="pali m-text">Imehi kho, mahārāja, sattahi bojjhaṅgaratanehi paṭimaṇḍito bhikkhu sabbaṁ tamaṁ abhibhuyya sadevakaṁ lokaṁ obhāseti pabhāseti ālokaṁ janeti.</span><br />
</p>
<p id="mil6p4p1c40p4">
<span class="pali m-text">Idaṁ vuccati, mahārāja, ‘bhagavato bojjhaṅgaratanan’ti.</span><br />
</p>
<p id="mil6p4p1c41p1">
<span class="pali m-text">‘Bojjhaṅgaratanamālassa,</span><br />
</p>
<p id="mil6p4p1c41p2">
<span class="pali m-text">uṭṭhahanti sadevakā;</span><br />
</p>
<p id="mil6p4p1c41p3">
<span class="pali m-text">Kammena taṁ kiṇitvāna,</span><br />
</p>
<p id="mil6p4p1c41p4">
<span class="pali m-text">ratanaṁ vo piḷandhathā’”ti.</span><br />
</p>
<p id="mil6p4p1c42p1">
<span class="pali m-text">“Bhante nāgasena, katamaṁ buddhassa bhagavato sabbāpaṇan”ti?</span><br />
</p>
<p id="mil6p4p1c42p2">
<span class="pali m-text">“Sabbāpaṇaṁ kho, mahārāja, bhagavato navaṅgaṁ buddhavacanaṁ sārīrikāni pāribhogikāni cetiyāni saṅgharatanañca.</span><br />
</p>
<p id="mil6p4p1c42p3">
<span class="pali m-text">Sabbāpaṇe, mahārāja, bhagavatā jātisampatti pasāritā, bhogasampatti pasāritā, āyusampatti pasāritā, ārogyasampatti pasāritā, vaṇṇasampatti pasāritā, paññāsampatti pasāritā, mānusikasampatti pasāritā, dibbasampatti pasāritā, nibbānasampatti pasāritā.</span><br />
</p>
<p id="mil6p4p1c42p4">
<span class="pali m-text">Tattha ye taṁ taṁ sampattiṁ icchanti, te kammamūlaṁ datvā patthitapatthitaṁ sampattiṁ kiṇanti, keci sīlasamādānena kiṇanti, keci uposathakammena kiṇanti, appamattakenapi kammamūlena upādāyupādāya sampattiyo paṭilabhanti.</span><br />
</p>
<p id="mil6p4p1c42p5">
<span class="pali m-text">Yathā, mahārāja, āpaṇikassa āpaṇe tilamuggamāse parittakenapi taṇḍulamuggamāsena appakenapi mūlena upādāyupādāya gaṇhanti;</span><br />
</p>
<p id="mil6p4p1c42p6">
<span class="pali m-text">evameva kho, mahārāja, bhagavato sabbāpaṇe appamattakenapi kammamūlena upādāyupādāya sampattiyo paṭilabhanti.</span><br />
</p>
<p id="mil6p4p1c42p7">
<span class="pali m-text">Idaṁ vuccati, mahārāja, ‘bhagavato sabbāpaṇan’ti.</span><br />
</p>
<p id="mil6p4p1c43p1">
<span class="pali m-text">‘Āyu arogatā vaṇṇaṁ,</span><br />
</p>
<p id="mil6p4p1c43p2">
<span class="pali m-text">saggaṁ uccākulīnatā;</span><br />
</p>
<p id="mil6p4p1c43p3">
<span class="pali m-text">Asaṅkhatañca amataṁ,</span><br />
</p>
<p id="mil6p4p1c43p4">
<span class="pali m-text">atthi sabbāpaṇe jine.</span><br />
</p>
<p id="mil6p4p1c44p1">
<span class="pali m-text">Appena bahukenāpi,</span><br />
</p>
<p id="mil6p4p1c44p2">
<span class="pali m-text">kammamūlena gayhati;</span><br />
</p>
<p id="mil6p4p1c44p3">
<span class="pali m-text">Kiṇitvā saddhāmūlena,</span><br />
</p>
<p id="mil6p4p1c44p4">
<span class="pali m-text">samiddhā hotha bhikkhavo’ti.</span><br />
</p>
<p id="mil6p4p1c45p1">
<span class="pali m-text">Bhagavato kho, mahārāja, dhammanagare evarūpā janā paṭivasanti, suttantikā venayikā ābhidhammikā dhammakathikā jātakabhāṇakā dīghabhāṇakā majjhimabhāṇakā saṁyuttabhāṇakā aṅguttarabhāṇakā khuddakabhāṇakā sīlasampannā samādhisampannā paññāsampannā bojjhaṅgabhāvanāratā vipassakā sadatthamanuyuttā āraññikā rukkhamūlikā abbhokāsikā palālapuñjikā sosānikā nesajjikā paṭipannakā phalaṭṭhā sekkhā phalasamaṅgino sotāpannā sakadāgāmino anāgāmino arahanto tevijjā chaḷabhiññā iddhimanto paññāya pāramiṅgatā satipaṭṭhānasammappadhānaiddhipādaindriyabalabojjhaṅgamaggavarajhānavimokkharūpārūpasantasukhasamāpattikusalā, tehi arahantehi ākulaṁ samākulaṁ ākiṇṇaṁ samākiṇṇaṁ naḷavanasaravanamiva dhammanagaraṁ ahosi.</span><br />
</p>
<p id="mil6p4p1c45p2">
<span class="pali m-text">Bhavatīha—</span><br />
</p>
<p id="mil6p4p1c46p1">
<span class="pali m-text">‘Vītarāgā vītadosā,</span><br />
</p>
<p id="mil6p4p1c46p2">
<span class="pali m-text">vītamohā anāsavā;</span><br />
</p>
<p id="mil6p4p1c46p3">
<span class="pali m-text">Vītataṇhā anādānā,</span><br />
</p>
<p id="mil6p4p1c46p4">
<span class="pali m-text">dhammanagare vasanti te.</span><br />
</p>
<p id="mil6p4p1c47p1">
<span class="pali m-text">Āraññikā dhutadharā,</span><br />
</p>
<p id="mil6p4p1c47p2">
<span class="pali m-text">jhāyino lūkhacīvarā;</span><br />
</p>
<p id="mil6p4p1c47p3">
<span class="pali m-text">Vivekābhiratā dhīrā,</span><br />
</p>
<p id="mil6p4p1c47p4">
<span class="pali m-text">dhammanagare vasanti te.</span><br />
</p>
<p id="mil6p4p1c48p1">
<span class="pali m-text">Nesajjikā santhatikā,</span><br />
</p>
<p id="mil6p4p1c48p2">
<span class="pali m-text">athopi ṭhānacaṅkamā;</span><br />
</p>
<p id="mil6p4p1c48p3">
<span class="pali m-text">Paṁsukūladharā sabbe,</span><br />
</p>
<p id="mil6p4p1c48p4">
<span class="pali m-text">dhammanagare vasanti te.</span><br />
</p>
<p id="mil6p4p1c49p1">
<span class="pali m-text">Ticīvaradharā santā,</span><br />
</p>
<p id="mil6p4p1c49p2">
<span class="pali m-text">cammakhaṇḍacatutthakā;</span><br />
</p>
<p id="mil6p4p1c49p3">
<span class="pali m-text">Ratā ekāsane viññū,</span><br />
</p>
<p id="mil6p4p1c49p4">
<span class="pali m-text">dhammanagare vasanti te.</span><br />
</p>
<p id="mil6p4p1c50p1">
<span class="pali m-text">Appicchā nipakā dhīrā,</span><br />
</p>
<p id="mil6p4p1c50p2">
<span class="pali m-text">appāhārā alolupā;</span><br />
</p>
<p id="mil6p4p1c50p3">
<span class="pali m-text">Lābhālābhena santuṭṭhā,</span><br />
</p>
<p id="mil6p4p1c50p4">
<span class="pali m-text">dhammanagare vasanti te.</span><br />
</p>
<p id="mil6p4p1c51p1">
<span class="pali m-text">Jhāyī jhānaratā dhīrā,</span><br />
</p>
<p id="mil6p4p1c51p2">
<span class="pali m-text">santacittā samāhitā;</span><br />
</p>
<p id="mil6p4p1c51p3">
<span class="pali m-text">Ākiñcaññaṁ patthayānā,</span><br />
</p>
<p id="mil6p4p1c51p4">
<span class="pali m-text">dhammanagare vasanti te.</span><br />
</p>
<p id="mil6p4p1c52p1">
<span class="pali m-text">Paṭipannā phalaṭṭhā ca,</span><br />
</p>
<p id="mil6p4p1c52p2">
<span class="pali m-text">sekkhā phalasamaṅgino;</span><br />
</p>
<p id="mil6p4p1c52p3">
<span class="pali m-text">Āsīsakā uttamatthaṁ,</span><br />
</p>
<p id="mil6p4p1c52p4">
<span class="pali m-text">dhammanagare vasanti te.</span><br />
</p>
<p id="mil6p4p1c53p1">
<span class="pali m-text">Sotāpannā ca vimalā,</span><br />
</p>
<p id="mil6p4p1c53p2">
<span class="pali m-text">sakadāgāmino ca ye;</span><br />
</p>
<p id="mil6p4p1c53p3">
<span class="pali m-text">Anāgāmī ca arahanto,</span><br />
</p>
<p id="mil6p4p1c53p4">
<span class="pali m-text">dhammanagare vasanti te.</span><br />
</p>
<p id="mil6p4p1c54p1">
<span class="pali m-text">Satipaṭṭhānakusalā,</span><br />
</p>
<p id="mil6p4p1c54p2">
<span class="pali m-text">bojjhaṅgabhāvanāratā;</span><br />
</p>
<p id="mil6p4p1c54p3">
<span class="pali m-text">Vipassakā dhammadharā,</span><br />
</p>
<p id="mil6p4p1c54p4">
<span class="pali m-text">dhammanagare vasanti te.</span><br />
</p>
<p id="mil6p4p1c55p1">
<span class="pali m-text">Iddhipādesu kusalā,</span><br />
</p>
<p id="mil6p4p1c55p2">
<span class="pali m-text">samādhibhāvanāratā;</span><br />
</p>
<p id="mil6p4p1c55p3">
<span class="pali m-text">Sammappadhānānuyuttā,</span><br />
</p>
<p id="mil6p4p1c55p4">
<span class="pali m-text">dhammanagare vasanti te.</span><br />
</p>
<p id="mil6p4p1c56p1">
<span class="pali m-text">Abhiññāpāramippattā,</span><br />
</p>
<p id="mil6p4p1c56p2">
<span class="pali m-text">pettike gocare ratā;</span><br />
</p>
<p id="mil6p4p1c56p3">
<span class="pali m-text">Antalikkhamhi caraṇā,</span><br />
</p>
<p id="mil6p4p1c56p4">
<span class="pali m-text">dhammanagare vasanti te.</span><br />
</p>
<p id="mil6p4p1c57p1">
<span class="pali m-text">Okkhittacakkhū mitabhāṇī,</span><br />
</p>
<p id="mil6p4p1c57p2">
<span class="pali m-text">guttadvārā susaṁvutā;</span><br />
</p>
<p id="mil6p4p1c57p3">
<span class="pali m-text">Sudantā uttame damme,</span><br />
</p>
<p id="mil6p4p1c57p4">
<span class="pali m-text">dhammanagare vasanti te.</span><br />
</p>
<p id="mil6p4p1c58p1">
<span class="pali m-text">Tevijjā chaḷabhiññā ca,</span><br />
</p>
<p id="mil6p4p1c58p2">
<span class="pali m-text">Iddhiyā pāramiṁ gatā;</span><br />
</p>
<p id="mil6p4p1c58p3">
<span class="pali m-text">Paññāya pāramippattā,</span><br />
</p>
<p id="mil6p4p1c58p4">
<span class="pali m-text">Dhammanagare vasanti te’ti.</span><br />
</p>
<p id="mil6p4p1c59p1">
<span class="pali m-text">Ye kho te, mahārāja, bhikkhū aparimitañāṇavaradharā asaṅgā atulaguṇā atulayasā atulabalā atulatejā dhammacakkānuppavattakā paññāpāramiṁ gatā, evarūpā kho, mahārāja, bhikkhū bhagavato dhammanagare **‘dhammasenāpatino’**ti vuccanti.</span><br />
</p>
<p id="mil6p4p1c60p1">
<span class="pali m-text">Ye pana te, mahārāja, bhikkhū iddhimanto adhigatappaṭisambhidāpattavesārajjā gaganacarā durāsadā duppasahā anālambacarā sasāgaramahidharapathavikampakā candasūriyaparimajjakā vikubbanādhiṭṭhānābhinīhārakusalā iddhiyā pāramiṁ gatā, evarūpā kho, mahārāja, bhikkhū bhagavato dhammanagare **‘purohitā’**ti vuccanti.</span><br />
</p>
<p id="mil6p4p1c61p1">
<span class="pali m-text">Ye pana te, mahārāja, bhikkhū dhutaṅgamanugatā appicchā santuṭṭhā viññattimanesanajigucchakā piṇḍāya sapadānacārino bhamarāva gandhamanughāyitvā pavisanti vivittakānanaṁ, kāye ca jīvite ca nirapekkhā arahattamanuppattā dhutaṅgaguṇe agganikkhittā, evarūpā kho, mahārāja, bhikkhū bhagavato dhammanagare **‘akkhadassā’**ti vuccanti.</span><br />
</p>
<p id="mil6p4p1c62p1">
<span class="pali m-text">Ye pana te, mahārāja, bhikkhū parisuddhā vimalā nikkilesā cutūpapātakusalā dibbacakkhumhi pāramiṁ gatā, evarūpā kho, mahārāja, bhikkhū bhagavato dhammanagare **‘nagarajotakā’**ti vuccanti.</span><br />
</p>
<p id="mil6p4p1c63p1">
<span class="pali m-text">Ye pana te, mahārāja, bhikkhū bahussutā āgatāgamā dhammadharā vinayadharā mātikādharā sithiladhanitadīgharassagarukalahukakkharaparicchedakusalā navaṅgasāsanadharā, evarūpā kho, mahārāja, bhikkhū bhagavato dhammanagare **‘dhammarakkhā’**ti vuccanti.</span><br />
</p>
<p id="mil6p4p1c64p1">
<span class="pali m-text">Ye pana te, mahārāja, bhikkhū vinayaññū vinayakovidā ṭhānāṭṭhānakusalā āpattānāpattigarukalahukasatekicchaatekicchavuṭṭhānadesanāniggahapaṭikammaosāraṇanissāraṇapaṭisāraṇakusalā vinaye pāramiṁ gatā, evarūpā kho, mahārāja, bhikkhū bhagavato dhammanagare **‘rūparakkhā’**ti vuccanti.</span><br />
</p>
<p id="mil6p4p1c65p1">
<span class="pali m-text">Ye pana te, mahārāja, bhikkhū vimuttivarakusumamālabaddhā varapavaramahagghaseṭṭhabhāvamanuppattā bahujanakantamabhipatthitā, evarūpā kho, mahārāja, bhikkhū bhagavato dhammanagare **‘pupphāpaṇikā’**ti vuccanti.</span><br />
</p>
<p id="mil6p4p1c66p1">
<span class="pali m-text">Ye pana te, mahārāja, bhikkhū catusaccābhisamayappaṭividdhā diṭṭhasaccā viññātasāsanā catūsu sāmaññaphalesu tiṇṇavicikicchā paṭiladdhaphalasukhā aññesampi paṭipannānaṁ te phale saṁvibhajanti, evarūpā kho, mahārāja, bhikkhū bhagavato dhammanagare **‘phalāpaṇikā’**ti vuccanti.</span><br />
</p>
<p id="mil6p4p1c67p1">
<span class="pali m-text">Ye pana te, mahārāja, bhikkhū sīlasaṁvaragandhamanulittā anekavidhabahuguṇadharā kilesamaladuggandhavidhamakā, evarūpā kho, mahārāja, bhikkhū bhagavato dhammanagare **‘gandhāpaṇikā’**ti vuccanti.</span><br />
</p>
<p id="mil6p4p1c68p1">
<span class="pali m-text">Ye pana te, mahārāja, bhikkhū dhammakāmā piyasamudāhārā abhidhamme abhivinaye uḷārapāmojjā araññagatāpi rukkhamūlagatāpi suññāgāragatāpi dhammavararasaṁ pivanti, kāyena vācāya manasā dhammavararasamogāḷhā adhimattapaṭibhānā dhammesu dhammesanappaṭipannā ito vā tato vā yattha yattha appicchakathā santuṭṭhikathā pavivekakathā asaṁsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā, tattha tattha gantvā taṁ taṁ kathārasaṁ pivanti, evarūpā kho, mahārāja, bhikkhū bhagavato dhammanagare **‘soṇḍā pipāsā’**ti vuccanti.</span><br />
</p>
<p id="mil6p4p1c69p1">
<span class="pali m-text">Ye pana te, mahārāja, bhikkhū pubbarattāpararattaṁ jāgariyānuyogamanuyuttā nisajjaṭṭhānacaṅkamehi rattindivaṁ vītināmenti, bhāvanānuyogamanuyuttā kilesapaṭibāhanāya sadatthappasutā, evarūpā kho, mahārāja, bhikkhū bhagavato dhammanagare **‘nagaraguttikā’**ti vuccanti.</span><br />
</p>
<p id="mil6p4p1c70p1">
<span class="pali m-text">Ye pana te, mahārāja, bhikkhū navaṅgaṁ buddhavacanaṁ atthato ca byañjanato ca nayato ca kāraṇato ca hetuto ca udāharaṇato ca vācenti anuvācenti bhāsanti anubhāsanti, evarūpā kho, mahārāja, bhikkhū bhagavato dhammanagare **‘dhammāpaṇikā’**ti vuccanti.</span><br />
</p>
<p id="mil6p4p1c71p1">
<span class="pali m-text">Ye pana te, mahārāja, bhikkhū dhammaratanabhogena āgamapariyattisutabhogena bhogino dhanino niddiṭṭhasarabyañjanalakkhaṇappaṭivedhā viññū pharaṇā, evarūpā kho, mahārāja, bhikkhū bhagavato dhammanagare **‘dhammaseṭṭhino’**ti vuccanti.</span><br />
</p>
<p id="mil6p4p1c72p1">
<span class="pali m-text">Ye pana te, mahārāja, bhikkhū uḷāradesanāpaṭivedhā pariciṇṇārammaṇavibhattiniddesā sikkhāguṇapāramippattā, evarūpā kho, mahārāja, bhikkhū bhagavato dhammanagare **‘vissutadhammikā’**ti vuccanti.</span><br />
</p>
<p id="mil6p4p1c73p1">
<span class="pali m-text">Evaṁ suvibhattaṁ kho, mahārāja, bhagavato dhammanagaraṁ evaṁ sumāpitaṁ evaṁ suvihitaṁ evaṁ suparipūritaṁ evaṁ suvavatthāpitaṁ evaṁ surakkhitaṁ evaṁ sugopitaṁ evaṁ duppasayhaṁ paccatthikehi paccāmittehi, iminā, mahārāja, kāraṇena iminā hetunā iminā nayena iminā anumānena ñātabbaṁ atthi so bhagavāti.</span><br />
</p>
<p id="mil6p4p1c74p1">
<span class="pali m-text">‘Yathāpi nagaraṁ disvā,</span><br />
</p>
<p id="mil6p4p1c74p2">
<span class="pali m-text">suvibhattaṁ manoramaṁ;</span><br />
</p>
<p id="mil6p4p1c74p3">
<span class="pali m-text">Anumānena jānanti,</span><br />
</p>
<p id="mil6p4p1c74p4">
<span class="pali m-text">vaḍḍhakissa mahattanaṁ.</span><br />
</p>
<p id="mil6p4p1c75p1">
<span class="pali m-text">Tatheva lokanāthassa,</span><br />
</p>
<p id="mil6p4p1c75p2">
<span class="pali m-text">disvā dhammapuraṁ varaṁ;</span><br />
</p>
<p id="mil6p4p1c75p3">
<span class="pali m-text">Anumānena jānanti,</span><br />
</p>
<p id="mil6p4p1c75p4">
<span class="pali m-text">atthi so bhagavā iti.</span><br />
</p>
<p id="mil6p4p1c76p1">
<span class="pali m-text">Anumānena jānanti,</span><br />
</p>
<p id="mil6p4p1c76p2">
<span class="pali m-text">ūmiṁ disvāna sāgare;</span><br />
</p>
<p id="mil6p4p1c76p3">
<span class="pali m-text">Yathāyaṁ dissate ūmi,</span><br />
</p>
<p id="mil6p4p1c76p4">
<span class="pali m-text">mahanto so bhavissati.</span><br />
</p>
<p id="mil6p4p1c77p1">
<span class="pali m-text">Tathā buddhaṁ sokanudaṁ,</span><br />
</p>
<p id="mil6p4p1c77p2">
<span class="pali m-text">sabbatthamaparājitaṁ;</span><br />
</p>
<p id="mil6p4p1c77p3">
<span class="pali m-text">Taṇhakkhayamanuppattaṁ,</span><br />
</p>
<p id="mil6p4p1c77p4">
<span class="pali m-text">bhavasaṁsāramocanaṁ.</span><br />
</p>
<p id="mil6p4p1c78p1">
<span class="pali m-text">Anumānena ñātabbaṁ,</span><br />
</p>
<p id="mil6p4p1c78p2">
<span class="pali m-text">ūmiṁ disvā sadevake;</span><br />
</p>
<p id="mil6p4p1c78p3">
<span class="pali m-text">Yathā dhammūmivipphāro,</span><br />
</p>
<p id="mil6p4p1c78p4">
<span class="pali m-text">aggo buddho bhavissati.</span><br />
</p>
<p id="mil6p4p1c79p1">
<span class="pali m-text">Anumānena jānanti,</span><br />
</p>
<p id="mil6p4p1c79p2">
<span class="pali m-text">disvā accuggataṁ giriṁ;</span><br />
</p>
<p id="mil6p4p1c79p3">
<span class="pali m-text">Yathā accuggato eso,</span><br />
</p>
<p id="mil6p4p1c79p4">
<span class="pali m-text">himavā so bhavissati.</span><br />
</p>
<p id="mil6p4p1c80p1">
<span class="pali m-text">Tathā disvā dhammagiriṁ,</span><br />
</p>
<p id="mil6p4p1c80p2">
<span class="pali m-text">sītībhūtaṁ nirūpadhiṁ;</span><br />
</p>
<p id="mil6p4p1c80p3">
<span class="pali m-text">Accuggataṁ bhagavato,</span><br />
</p>
<p id="mil6p4p1c80p4">
<span class="pali m-text">acalaṁ suppatiṭṭhitaṁ.</span><br />
</p>
<p id="mil6p4p1c81p1">
<span class="pali m-text">Anumānena ñātabbaṁ,</span><br />
</p>
<p id="mil6p4p1c81p2">
<span class="pali m-text">disvāna dhammapabbataṁ;</span><br />
</p>
<p id="mil6p4p1c81p3">
<span class="pali m-text">Tathā hi so mahāvīro,</span><br />
</p>
<p id="mil6p4p1c81p4">
<span class="pali m-text">aggo buddho bhavissati.</span><br />
</p>
<p id="mil6p4p1c82p1">
<span class="pali m-text">Yathāpi gajarājassa,</span><br />
</p>
<p id="mil6p4p1c82p2">
<span class="pali m-text">padaṁ disvāna mānusā;</span><br />
</p>
<p id="mil6p4p1c82p3">
<span class="pali m-text">Anumānena jānanti,</span><br />
</p>
<p id="mil6p4p1c82p4">
<span class="pali m-text">mahā eso gajo iti.</span><br />
</p>
<p id="mil6p4p1c83p1">
<span class="pali m-text">Tatheva buddhanāgassa,</span><br />
</p>
<p id="mil6p4p1c83p2">
<span class="pali m-text">padaṁ disvā vibhāvino;</span><br />
</p>
<p id="mil6p4p1c83p3">
<span class="pali m-text">Anumānena jānanti,</span><br />
</p>
<p id="mil6p4p1c83p4">
<span class="pali m-text">uḷāro so bhavissati.</span><br />
</p>
<p id="mil6p4p1c84p1">
<span class="pali m-text">Anumānena jānanti,</span><br />
</p>
<p id="mil6p4p1c84p2">
<span class="pali m-text">bhīte disvāna kummige;</span><br />
</p>
<p id="mil6p4p1c84p3">
<span class="pali m-text">Migarājassa saddena,</span><br />
</p>
<p id="mil6p4p1c84p4">
<span class="pali m-text">bhītāme kummigā iti.</span><br />
</p>
<p id="mil6p4p1c85p1">
<span class="pali m-text">Tatheva titthiye disvā,</span><br />
</p>
<p id="mil6p4p1c85p2">
<span class="pali m-text">vitthate bhītamānase;</span><br />
</p>
<p id="mil6p4p1c85p3">
<span class="pali m-text">Anumānena ñātabbaṁ,</span><br />
</p>
<p id="mil6p4p1c85p4">
<span class="pali m-text">dhammarājena gajjitaṁ.</span><br />
</p>
<p id="mil6p4p1c86p1">
<span class="pali m-text">Nibbutaṁ pathaviṁ disvā,</span><br />
</p>
<p id="mil6p4p1c86p2">
<span class="pali m-text">haritapattaṁ mahodikaṁ;</span><br />
</p>
<p id="mil6p4p1c86p3">
<span class="pali m-text">Anumānena jānanti,</span><br />
</p>
<p id="mil6p4p1c86p4">
<span class="pali m-text">mahāmeghena nibbutaṁ.</span><br />
</p>
<p id="mil6p4p1c87p1">
<span class="pali m-text">Tathevimaṁ janaṁ disvā,</span><br />
</p>
<p id="mil6p4p1c87p2">
<span class="pali m-text">āmoditapamoditaṁ;</span><br />
</p>
<p id="mil6p4p1c87p3">
<span class="pali m-text">Anumānena ñātabbaṁ,</span><br />
</p>
<p id="mil6p4p1c87p4">
<span class="pali m-text">dhammameghena tappitaṁ.</span><br />
</p>
<p id="mil6p4p1c88p1">
<span class="pali m-text">Laggaṁ disvā bhusaṁ paṅkaṁ,</span><br />
</p>
<p id="mil6p4p1c88p2">
<span class="pali m-text">kalaladdagataṁ mahiṁ;</span><br />
</p>
<p id="mil6p4p1c88p3">
<span class="pali m-text">Anumānena jānanti,</span><br />
</p>
<p id="mil6p4p1c88p4">
<span class="pali m-text">vārikkhandho mahā gato.</span><br />
</p>
<p id="mil6p4p1c89p1">
<span class="pali m-text">Tathevimaṁ janaṁ disvā,</span><br />
</p>
<p id="mil6p4p1c89p2">
<span class="pali m-text">rajapaṅkasamohitaṁ;</span><br />
</p>
<p id="mil6p4p1c89p3">
<span class="pali m-text">Vahitaṁ dhammanadiyā,</span><br />
</p>
<p id="mil6p4p1c89p4">
<span class="pali m-text">visaṭṭhaṁ dhammasāgare.</span><br />
</p>
<p id="mil6p4p1c90p1">
<span class="pali m-text">Dhammāmatagataṁ disvā,</span><br />
</p>
<p id="mil6p4p1c90p2">
<span class="pali m-text">sadevakamimaṁ mahiṁ;</span><br />
</p>
<p id="mil6p4p1c90p3">
<span class="pali m-text">Anumānena ñātabbaṁ,</span><br />
</p>
<p id="mil6p4p1c90p4">
<span class="pali m-text">dhammakkhandho mahā gato.</span><br />
</p>
<p id="mil6p4p1c91p1">
<span class="pali m-text">Anumānena jānanti,</span><br />
</p>
<p id="mil6p4p1c91p2">
<span class="pali m-text">ghāyitvā gandhamuttamaṁ;</span><br />
</p>
<p id="mil6p4p1c91p3">
<span class="pali m-text">Yathāyaṁ vāyate gandho,</span><br />
</p>
<p id="mil6p4p1c91p4">
<span class="pali m-text">hessanti pupphitā dumā.</span><br />
</p>
<p id="mil6p4p1c92p1">
<span class="pali m-text">Tathevāyaṁ sīlagandho,</span><br />
</p>
<p id="mil6p4p1c92p2">
<span class="pali m-text">pavāyati sadevake;</span><br />
</p>
<p id="mil6p4p1c92p3">
<span class="pali m-text">Anumānena ñātabbaṁ,</span><br />
</p>
<p id="mil6p4p1c92p4">
<span class="pali m-text">atthi buddho anuttaro’ti.</span><br />
</p>
<p id="mil6p4p1c93p1">
<span class="pali m-text">Evarūpena kho, mahārāja, kāraṇasatena kāraṇasahassena hetusatena hetusahassena nayasatena nayasahassena opammasatena opammasahassena sakkā buddhabalaṁ upadassayituṁ.</span><br />
</p>
<p id="mil6p4p1c93p2">
<span class="pali m-text">Yathā, mahārāja, dakkho mālākāro nānāpuppharāsimhā ācariyānusiṭṭhiyā paccattapurisakārena vicittaṁ mālāguṇarāsiṁ kareyya;</span><br />
</p>
<p id="mil6p4p1c93p3">
<span class="pali m-text">evameva kho, mahārāja, so bhagavā vicittapuppharāsi viya anantaguṇo appameyyaguṇo, ahametarahi jinasāsane mālākāro viya pupphaganthako pubbakānaṁ ācariyānaṁ maggenapi mayhaṁ buddhibalenapi asaṅkhyeyyenapi kāraṇena anumānena buddhabalaṁ dīpayissāmi, tvaṁ panettha chandaṁ janehi savanāyā”ti.</span><br />
</p>
<p id="mil6p4p1c94p1">
<span class="pali m-text">“Dukkaraṁ, bhante nāgasena, aññesaṁ evarūpena kāraṇena anumānena buddhabalaṁ upadassayituṁ, nibbutosmi, bhante nāgasena, tumhākaṁ paramavicittena pañhaveyyākaraṇenā”ti.</span><br />
</p>
<p id="mil6p4p1c95p1">
<span class="pali m-text">Anumānapañho paṭhamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>