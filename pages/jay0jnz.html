<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/jay0jnz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="/pages/jay0jnz.html" />
  <meta property="og:description" content="Dvādasakanipāta Cūḷakuṇālavagga 4. Kāmajātaka “Kāmaṁ kāmayamānassa, tassa ce taṁ samijjhati; Addhā pītimano hoti, laddhā macco yadicchati. Kāmaṁ kāmayamānassa, tassa ce taṁ samijjhati; Tato naṁ aparaṁ kāme, ghamme taṇhaṁva vindati. Gavaṁva siṅgino siṅgaṁ, vaḍḍhamānassa vaḍḍhati; Evaṁ mandassa posassa, bālassa avijānato; Bhiyyo ta …" />
  <meta name="twitter:description" content="Dvādasakanipāta Cūḷakuṇālavagga 4. Kāmajātaka “Kāmaṁ kāmayamānassa, tassa ce taṁ samijjhati; Addhā pītimano hoti, laddhā macco yadicchati. Kāmaṁ kāmayamānassa, tassa ce taṁ samijjhati; Tato naṁ aparaṁ kāme, ghamme taṇhaṁva vindati. Gavaṁva siṅgino siṅgaṁ, vaḍḍhamānassa vaḍḍhati; Evaṁ mandassa posassa, bālassa avijānato; Bhiyyo ta …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="dvadasakanipata">
<h2><a href="#dvadasakanipata">Dvādasakanipāta</a></h2>
<section id="culakunalavagga">
<h3><a href="#culakunalavagga">Cūḷakuṇālavagga</a></h3>
<section id="kamajataka">
<h4><a href="#kamajataka">4. Kāmajātaka</a></h4>
<p id="ja467c1p1">
<span class="pali m-text">“Kāmaṁ kāmayamānassa,</span><br />
</p>
<p id="ja467c1p2">
<span class="pali m-text">tassa ce taṁ samijjhati;</span><br />
</p>
<p id="ja467c1p3">
<span class="pali m-text">Addhā pītimano hoti,</span><br />
</p>
<p id="ja467c1p4">
<span class="pali m-text">laddhā macco yadicchati.</span><br />
</p>
<p id="ja467c2p1">
<span class="pali m-text">Kāmaṁ kāmayamānassa,</span><br />
</p>
<p id="ja467c2p2">
<span class="pali m-text">tassa ce taṁ samijjhati;</span><br />
</p>
<p id="ja467c2p3">
<span class="pali m-text">Tato naṁ aparaṁ kāme,</span><br />
</p>
<p id="ja467c2p4">
<span class="pali m-text">ghamme taṇhaṁva vindati.</span><br />
</p>
<p id="ja467c3p1">
<span class="pali m-text">Gavaṁva siṅgino siṅgaṁ,</span><br />
</p>
<p id="ja467c3p2">
<span class="pali m-text">vaḍḍhamānassa vaḍḍhati;</span><br />
</p>
<p id="ja467c3p3">
<span class="pali m-text">Evaṁ mandassa posassa,</span><br />
</p>
<p id="ja467c3p4">
<span class="pali m-text">bālassa avijānato;</span><br />
</p>
<p id="ja467c3p5">
<span class="pali m-text">Bhiyyo taṇhā pipāsā ca,</span><br />
</p>
<p id="ja467c3p6">
<span class="pali m-text">vaḍḍhamānassa vaḍḍhati.</span><br />
</p>
<p id="ja467c4p1">
<span class="pali m-text">Pathabyā sāliyavakaṁ,</span><br />
</p>
<p id="ja467c4p2">
<span class="pali m-text">gavāssaṁ dāsaporisaṁ;</span><br />
</p>
<p id="ja467c4p3">
<span class="pali m-text">Datvā ca nālamekassa,</span><br />
</p>
<p id="ja467c4p4">
<span class="pali m-text">iti vidvā samaṁ care.</span><br />
</p>
<p id="ja467c5p1">
<span class="pali m-text">Rājā pasayha pathaviṁ vijitvā,</span><br />
</p>
<p id="ja467c5p2">
<span class="pali m-text">Sasāgarantaṁ mahimāvasanto;</span><br />
</p>
<p id="ja467c5p3">
<span class="pali m-text">Oraṁ samuddassa atittarūpo,</span><br />
</p>
<p id="ja467c5p4">
<span class="pali m-text">Pāraṁ samuddassapi patthayetha.</span><br />
</p>
<p id="ja467c6p1">
<span class="pali m-text">Yāva anussaraṁ kāme,</span><br />
</p>
<p id="ja467c6p2">
<span class="pali m-text">Manasā titti nājjhagā;</span><br />
</p>
<p id="ja467c6p3">
<span class="pali m-text">Tato nivattā paṭikkamma disvā,</span><br />
</p>
<p id="ja467c6p4">
<span class="pali m-text">Te ve sutittā ye paññāya tittā.</span><br />
</p>
<p id="ja467c7p1">
<span class="pali m-text">Paññāya tittinaṁ seṭṭhaṁ,</span><br />
</p>
<p id="ja467c7p2">
<span class="pali m-text">na so kāmehi tappati;</span><br />
</p>
<p id="ja467c7p3">
<span class="pali m-text">Paññāya tittaṁ purisaṁ,</span><br />
</p>
<p id="ja467c7p4">
<span class="pali m-text">taṇhā na kurute vasaṁ.</span><br />
</p>
<p id="ja467c8p1">
<span class="pali m-text">Apacinetheva kāmānaṁ,</span><br />
</p>
<p id="ja467c8p2">
<span class="pali m-text">appicchassa alolupo;</span><br />
</p>
<p id="ja467c8p3">
<span class="pali m-text">Samuddamatto puriso,</span><br />
</p>
<p id="ja467c8p4">
<span class="pali m-text">na so kāmehi tappati.</span><br />
</p>
<p id="ja467c9p1">
<span class="pali m-text">Rathakārova cammassa,</span><br />
</p>
<p id="ja467c9p2">
<span class="pali m-text">parikantaṁ upāhanaṁ;</span><br />
</p>
<p id="ja467c9p3">
<span class="pali m-text">Yaṁ yaṁ cajati kāmānaṁ,</span><br />
</p>
<p id="ja467c9p4">
<span class="pali m-text">taṁ taṁ sampajjate sukhaṁ;</span><br />
</p>
<p id="ja467c9p5">
<span class="pali m-text">Sabbañce sukhamiccheyya,</span><br />
</p>
<p id="ja467c9p6">
<span class="pali m-text">sabbe kāme pariccaje”.</span><br />
</p>
<p id="ja467c10p1">
<span class="pali m-text">“Aṭṭha te bhāsitā gāthā,</span><br />
</p>
<p id="ja467c10p2">
<span class="pali m-text">sabbā honti sahassiyo;</span><br />
</p>
<p id="ja467c10p3">
<span class="pali m-text">Paṭigaṇha mahābrahme,</span><br />
</p>
<p id="ja467c10p4">
<span class="pali m-text">sādhetaṁ tava bhāsitaṁ”.</span><br />
</p>
<p id="ja467c11p1">
<span class="pali m-text">“Na me attho sahassehi,</span><br />
</p>
<p id="ja467c11p2">
<span class="pali m-text">satehi nahutehi vā;</span><br />
</p>
<p id="ja467c11p3">
<span class="pali m-text">Pacchimaṁ bhāsato gāthaṁ,</span><br />
</p>
<p id="ja467c11p4">
<span class="pali m-text">kāme me na rato mano”.</span><br />
</p>
<p id="ja467c12p1">
<span class="pali m-text">“Bhadrako vatāyaṁ māṇavako,</span><br />
</p>
<p id="ja467c12p2">
<span class="pali m-text">Sabbalokavidū muni;</span><br />
</p>
<p id="ja467c12p3">
<span class="pali m-text">Yo imaṁ taṇhaṁ dukkhajananiṁ,</span><br />
</p>
<p id="ja467c12p4">
<span class="pali m-text">Parijānāti paṇḍito”ti.</span><br />
</p>
<p id="ja467c13p1">
<span class="pali m-text">Kāmajātakaṁ catutthaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>