<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bv0025.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/bv0024.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0026.html">Next</a></div>
</div>
<section id="konagamanabuddhavamsa">
<span id="bv25c0p2"></span><h2><span class="pali m-text">25. Koṇāgamanabuddhavaṁsa</span></h2>
<p id="bv25c1p1">
<span class="pali m-text">“Kakusandhassa aparena,</span><br />
</p>
<p id="bv25c1p2">
<span class="pali m-text">sambuddho dvipaduttamo;</span><br />
</p>
<p id="bv25c1p3">
<span class="pali m-text">Koṇāgamano nāma jino,</span><br />
</p>
<p id="bv25c1p4">
<span class="pali m-text">lokajeṭṭho narāsabho.</span><br />
</p>
<p id="bv25c2p1">
<span class="pali m-text">Dasa dhamme pūrayitvāna,</span><br />
</p>
<p id="bv25c2p2">
<span class="pali m-text">kantāraṁ samatikkami;</span><br />
</p>
<p id="bv25c2p3">
<span class="pali m-text">Pavāhiya malaṁ sabbaṁ,</span><br />
</p>
<p id="bv25c2p4">
<span class="pali m-text">patto sambodhimuttamaṁ.</span><br />
</p>
<p id="bv25c3p1">
<span class="pali m-text">Dhammacakkaṁ pavattente,</span><br />
</p>
<p id="bv25c3p2">
<span class="pali m-text">koṇāgamananāyake;</span><br />
</p>
<p id="bv25c3p3">
<span class="pali m-text">Tiṁsakoṭisahassānaṁ,</span><br />
</p>
<p id="bv25c3p4">
<span class="pali m-text">paṭhamābhisamayo ahu.</span><br />
</p>
<p id="bv25c4p1">
<span class="pali m-text">Pāṭihīraṁ karonte ca,</span><br />
</p>
<p id="bv25c4p2">
<span class="pali m-text">paravādappamaddane;</span><br />
</p>
<p id="bv25c4p3">
<span class="pali m-text">Vīsatikoṭisahassānaṁ,</span><br />
</p>
<p id="bv25c4p4">
<span class="pali m-text">dutiyābhisamayo ahu.</span><br />
</p>
<p id="bv25c5p1">
<span class="pali m-text">Tato vikubbanaṁ katvā,</span><br />
</p>
<p id="bv25c5p2">
<span class="pali m-text">jino devapuraṁ gato;</span><br />
</p>
<p id="bv25c5p3">
<span class="pali m-text">Vasate tattha sambuddho,</span><br />
</p>
<p id="bv25c5p4">
<span class="pali m-text">silāya paṇḍukambale.</span><br />
</p>
<p id="bv25c6p1">
<span class="pali m-text">Pakaraṇe satta desento,</span><br />
</p>
<p id="bv25c6p2">
<span class="pali m-text">vassaṁ vasati so muni;</span><br />
</p>
<p id="bv25c6p3">
<span class="pali m-text">Dasakoṭisahassānaṁ,</span><br />
</p>
<p id="bv25c6p4">
<span class="pali m-text">tatiyābhisamayo ahu.</span><br />
</p>
<p id="bv25c7p1">
<span class="pali m-text">Tassāpi devadevassa,</span><br />
</p>
<p id="bv25c7p2">
<span class="pali m-text">eko āsi samāgamo;</span><br />
</p>
<p id="bv25c7p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv25c7p4">
<span class="pali m-text">santacittāna tādinaṁ.</span><br />
</p>
<p id="bv25c8p1">
<span class="pali m-text">Tiṁsabhikkhusahassānaṁ,</span><br />
</p>
<p id="bv25c8p2">
<span class="pali m-text">tadā āsi samāgamo;</span><br />
</p>
<p id="bv25c8p3">
<span class="pali m-text">Oghānamatikkantānaṁ,</span><br />
</p>
<p id="bv25c8p4">
<span class="pali m-text">bhijjitānañca maccuyā.</span><br />
</p>
<p id="bv25c9p1">
<span class="pali m-text">Ahaṁ tena samayena,</span><br />
</p>
<p id="bv25c9p2">
<span class="pali m-text">pabbato nāma khattiyo;</span><br />
</p>
<p id="bv25c9p3">
<span class="pali m-text">Mittāmaccehi sampanno,</span><br />
</p>
<p id="bv25c9p4">
<span class="pali m-text">anantabalavāhano.</span><br />
</p>
<p id="bv25c10p1">
<span class="pali m-text">Sambuddhadassanaṁ gantvā,</span><br />
</p>
<p id="bv25c10p2">
<span class="pali m-text">sutvā dhammamanuttaraṁ;</span><br />
</p>
<p id="bv25c10p3">
<span class="pali m-text">Nimantetvā sajinasaṅghaṁ,</span><br />
</p>
<p id="bv25c10p4">
<span class="pali m-text">dānaṁ datvā yadicchakaṁ.</span><br />
</p>
<p id="bv25c11p1">
<span class="pali m-text">Pattuṇṇaṁ cīnapaṭṭañca,</span><br />
</p>
<p id="bv25c11p2">
<span class="pali m-text">koseyyaṁ kambalampi ca;</span><br />
</p>
<p id="bv25c11p3">
<span class="pali m-text">Sovaṇṇapādukañceva,</span><br />
</p>
<p id="bv25c11p4">
<span class="pali m-text">adāsiṁ satthusāvake.</span><br />
</p>
<p id="bv25c12p1">
<span class="pali m-text">Sopi maṁ buddho byākāsi,</span><br />
</p>
<p id="bv25c12p2">
<span class="pali m-text">saṅghamajjhe nisīdiya;</span><br />
</p>
<p id="bv25c12p3">
<span class="pali m-text">‘Imamhi bhaddake kappe,</span><br />
</p>
<p id="bv25c12p4">
<span class="pali m-text">ayaṁ buddho bhavissati.</span><br />
</p>
<p id="bv25c13p1">
<span class="pali m-text">Ahu kapilavhayā rammā,</span><br />
</p>
<p id="bv25c13p2">
<span class="pali m-text">…pe…</span><br />
</p>
<p id="bv25c13p3">
<span class="pali m-text">hessāma sammukhā imaṁ’.</span><br />
</p>
<p id="bv25c14p1">
<span class="pali m-text">Tassāpi vacanaṁ sutvā,</span><br />
</p>
<p id="bv25c14p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv25c14p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv25c14p4">
<span class="pali m-text">dasapāramipūriyā.</span><br />
</p>
<p id="bv25c15p1">
<span class="pali m-text">Sabbaññutaṁ gavesanto,</span><br />
</p>
<p id="bv25c15p2">
<span class="pali m-text">dānaṁ datvā naruttame;</span><br />
</p>
<p id="bv25c15p3">
<span class="pali m-text">Ohāyāhaṁ mahārajjaṁ,</span><br />
</p>
<p id="bv25c15p4">
<span class="pali m-text">pabbajiṁ jinasantike.</span><br />
</p>
<p id="bv25c16p1">
<span class="pali m-text">Nagaraṁ sobhavatī nāma,</span><br />
</p>
<p id="bv25c16p2">
<span class="pali m-text">sobho nāmāsi khattiyo;</span><br />
</p>
<p id="bv25c16p3">
<span class="pali m-text">Vasate tattha nagare,</span><br />
</p>
<p id="bv25c16p4">
<span class="pali m-text">sambuddhassa mahākulaṁ.</span><br />
</p>
<p id="bv25c17p1">
<span class="pali m-text">Brāhmaṇo yaññadatto ca,</span><br />
</p>
<p id="bv25c17p2">
<span class="pali m-text">āsi buddhassa so pitā;</span><br />
</p>
<p id="bv25c17p3">
<span class="pali m-text">Uttarā nāma janikā,</span><br />
</p>
<p id="bv25c17p4">
<span class="pali m-text">koṇāgamanassa satthuno.</span><br />
</p>
<p id="bv25c18p1">
<span class="pali m-text">Tīṇi vassasahassāni,</span><br />
</p>
<p id="bv25c18p2">
<span class="pali m-text">Agāraṁ ajjha so vasi;</span><br />
</p>
<p id="bv25c18p3">
<span class="pali m-text">Tusitasantusitasantuṭṭhā,</span><br />
</p>
<p id="bv25c18p4">
<span class="pali m-text">Tayo pāsādamuttamā.</span><br />
</p>
<p id="bv25c19p1">
<span class="pali m-text">Anūnasoḷasasahassāni,</span><br />
</p>
<p id="bv25c19p2">
<span class="pali m-text">Nāriyo samalaṅkatā;</span><br />
</p>
<p id="bv25c19p3">
<span class="pali m-text">Rucigattā nāma nārī,</span><br />
</p>
<p id="bv25c19p4">
<span class="pali m-text">Satthavāho nāma atrajo.</span><br />
</p>
<p id="bv25c20p1">
<span class="pali m-text">Nimitte caturo disvā,</span><br />
</p>
<p id="bv25c20p2">
<span class="pali m-text">hatthiyānena nikkhami;</span><br />
</p>
<p id="bv25c20p3">
<span class="pali m-text">Chamāsaṁ padhānacāraṁ,</span><br />
</p>
<p id="bv25c20p4">
<span class="pali m-text">acarī purisuttamo.</span><br />
</p>
<p id="bv25c21p1">
<span class="pali m-text">Brahmunā yācito santo,</span><br />
</p>
<p id="bv25c21p2">
<span class="pali m-text">koṇāgamananāyako;</span><br />
</p>
<p id="bv25c21p3">
<span class="pali m-text">Vatti cakkaṁ mahāvīro,</span><br />
</p>
<p id="bv25c21p4">
<span class="pali m-text">migadāye naruttamo.</span><br />
</p>
<p id="bv25c22p1">
<span class="pali m-text">Bhiyyaso uttaro nāma,</span><br />
</p>
<p id="bv25c22p2">
<span class="pali m-text">ahesuṁ aggasāvakā;</span><br />
</p>
<p id="bv25c22p3">
<span class="pali m-text">Sotthijo nāmupaṭṭhāko,</span><br />
</p>
<p id="bv25c22p4">
<span class="pali m-text">koṇāgamanassa satthuno.</span><br />
</p>
<p id="bv25c23p1">
<span class="pali m-text">Samuddā uttarā ceva,</span><br />
</p>
<p id="bv25c23p2">
<span class="pali m-text">ahesuṁ aggasāvikā;</span><br />
</p>
<p id="bv25c23p3">
<span class="pali m-text">Bodhi tassa bhagavato,</span><br />
</p>
<p id="bv25c23p4">
<span class="pali m-text">udumbaroti pavuccati.</span><br />
</p>
<p id="bv25c24p1">
<span class="pali m-text">Uggo ca somadevo ca,</span><br />
</p>
<p id="bv25c24p2">
<span class="pali m-text">ahesuṁ aggupaṭṭhakā;</span><br />
</p>
<p id="bv25c24p3">
<span class="pali m-text">Sīvalā ceva sāmā ca,</span><br />
</p>
<p id="bv25c24p4">
<span class="pali m-text">ahesuṁ aggupaṭṭhikā.</span><br />
</p>
<p id="bv25c25p1">
<span class="pali m-text">Uccattanena so buddho,</span><br />
</p>
<p id="bv25c25p2">
<span class="pali m-text">tiṁsahatthasamuggato;</span><br />
</p>
<p id="bv25c25p3">
<span class="pali m-text">Ukkāmukhe yathā kambu,</span><br />
</p>
<p id="bv25c25p4">
<span class="pali m-text">evaṁ raṁsīhi maṇḍito.</span><br />
</p>
<p id="bv25c26p1">
<span class="pali m-text">Tiṁsavassasahassāni,</span><br />
</p>
<p id="bv25c26p2">
<span class="pali m-text">āyu buddhassa tāvade;</span><br />
</p>
<p id="bv25c26p3">
<span class="pali m-text">Tāvatā tiṭṭhamāno so,</span><br />
</p>
<p id="bv25c26p4">
<span class="pali m-text">tāresi janataṁ bahuṁ.</span><br />
</p>
<p id="bv25c27p1">
<span class="pali m-text">Dhammacetiṁ samussetvā,</span><br />
</p>
<p id="bv25c27p2">
<span class="pali m-text">dhammadussavibhūsitaṁ;</span><br />
</p>
<p id="bv25c27p3">
<span class="pali m-text">Dhammapupphaguḷaṁ katvā,</span><br />
</p>
<p id="bv25c27p4">
<span class="pali m-text">nibbuto so sasāvako.</span><br />
</p>
<p id="bv25c28p1">
<span class="pali m-text">Mahāvilāso tassa jano,</span><br />
</p>
<p id="bv25c28p2">
<span class="pali m-text">siridhammappakāsano;</span><br />
</p>
<p id="bv25c28p3">
<span class="pali m-text">Sabbaṁ tamantarahitaṁ,</span><br />
</p>
<p id="bv25c28p4">
<span class="pali m-text">nanu rittā sabbasaṅkhārā.</span><br />
</p>
<p id="bv25c29p1">
<span class="pali m-text">Koṇāgamano sambuddho,</span><br />
</p>
<p id="bv25c29p2">
<span class="pali m-text">Pabbatārāmamhi nibbuto;</span><br />
</p>
<p id="bv25c29p3">
<span class="pali m-text">Dhātuvitthārikaṁ āsi,</span><br />
</p>
<p id="bv25c29p4">
<span class="pali m-text">Tesu tesu padesato”ti.</span><br />
</p>
<p id="bv25c30p1">
<span class="pali m-text">Koṇāgamanassa bhagavato vaṁso tevīsatimo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/bv0024.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0026.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>