<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily005p005p001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily005p005p001z.html" />
  <meta property="og:description" content="Meṇḍakapañha Santhavavagga 1. Santhavapañha “Bhante nāgasena, bhāsitampetaṁ bhagavatā— ‘Santhavato bhayaṁ jātaṁ, niketā jāyate rajo; Aniketamasanthavaṁ, etaṁ ve munidassanan’ti. Puna ca bhagavatā bhaṇitaṁ— ‘vihāre kāraye ramme, vāsayettha bahussute’ti. Yadi, bhante nāgasena, tathāgatena bhaṇitaṁ— ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti, tena hi …" />
  <meta name="twitter:description" content="Meṇḍakapañha Santhavavagga 1. Santhavapañha “Bhante nāgasena, bhāsitampetaṁ bhagavatā— ‘Santhavato bhayaṁ jātaṁ, niketā jāyate rajo; Aniketamasanthavaṁ, etaṁ ve munidassanan’ti. Puna ca bhagavatā bhaṇitaṁ— ‘vihāre kāraye ramme, vāsayettha bahussute’ti. Yadi, bhante nāgasena, tathāgatena bhaṇitaṁ— ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti, tena hi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="santhavavagga">
<h3><a href="#santhavavagga">Santhavavagga</a></h3>
<section id="santhavapanha">
<h4><a href="#santhavapanha">1. Santhavapañha</a></h4>
<p id="mil5p5p1c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p5p1c2p1">
<span class="m-text m-primary">‘Santhavato bhayaṁ jātaṁ,</span><br />
</p>
<p id="mil5p5p1c2p2">
<span class="m-text m-primary">niketā jāyate rajo;</span><br />
</p>
<p id="mil5p5p1c2p3">
<span class="m-text m-primary">Aniketamasanthavaṁ,</span><br />
</p>
<p id="mil5p5p1c2p4">
<span class="m-text m-primary">etaṁ ve munidassanan’ti.</span><br />
</p>
<p id="mil5p5p1c3p1">
<span class="m-text m-primary">Puna ca bhagavatā bhaṇitaṁ—</span><br />
</p>
<p id="mil5p5p1c3p2">
<span class="m-text m-primary">‘vihāre kāraye ramme, vāsayettha bahussute’ti.</span><br />
</p>
<p id="mil5p5p1c3p3">
<span class="m-text m-primary">Yadi, bhante nāgasena, tathāgatena bhaṇitaṁ—</span><br />
</p>
<p id="mil5p5p1c3p4">
<span class="m-text m-primary">‘santhavato bhayaṁ jātaṁ, niketā jāyate rajo.</span><br />
</p>
<p id="mil5p5p1c3p5">
<span class="m-text m-primary">Aniketamasanthavaṁ, etaṁ ve munidassanan’ti, tena hi ‘vihāre kāraye ramme, vāsayettha bahussute’ti yaṁ vacanaṁ, taṁ micchā.</span><br />
</p>
<p id="mil5p5p1c3p6">
<span class="m-text m-primary">Yadi tathāgatena bhaṇitaṁ—</span><br />
</p>
<p id="mil5p5p1c3p7">
<span class="m-text m-primary">‘vihāre kāraye ramme, vāsayettha bahussute’ti, tena hi ‘santhavato bhayaṁ jātaṁ, niketā jāyate rajo.</span><br />
</p>
<p id="mil5p5p1c3p8">
<span class="m-text m-primary">Aniketamasanthavaṁ, etaṁ ve munidassanan’ti tampi vacanaṁ micchā.</span><br />
</p>
<p id="mil5p5p1c3p9">
<span class="m-text m-primary">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p5p1c4p1">
<span class="m-text m-primary">“Bhāsitampetaṁ, mahārāja, bhagavatā—</span><br />
</p>
<p id="mil5p5p1c4p2">
<span class="m-text m-primary">‘santhavato bhayaṁ jātaṁ, niketā jāyate rajo.</span><br />
</p>
<p id="mil5p5p1c4p3">
<span class="m-text m-primary">Aniketamasanthavaṁ, etaṁ ve munidassanan’ti.</span><br />
</p>
<p id="mil5p5p1c4p4">
<span class="m-text m-primary">Bhaṇitañca—</span><br />
</p>
<p id="mil5p5p1c4p5">
<span class="m-text m-primary">‘vihāre kāraye ramme, vāsayettha bahussute’ti.</span><br />
</p>
<p id="mil5p5p1c4p6">
<span class="m-text m-primary">Yaṁ, mahārāja, bhagavatā bhaṇitaṁ—</span><br />
</p>
<p id="mil5p5p1c4p7">
<span class="m-text m-primary">‘santhavato bhayaṁ jātaṁ, niketā jāyate rajo.</span><br />
</p>
<p id="mil5p5p1c4p8">
<span class="m-text m-primary">Aniketamasanthavaṁ, etaṁ ve munidassanan’ti, taṁ sabhāvavacanaṁ asesavacanaṁ nissesavacanaṁ nippariyāyavacanaṁ samaṇānucchavaṁ samaṇasāruppaṁ samaṇappatirūpaṁ samaṇārahaṁ samaṇagocaraṁ samaṇappaṭipadā samaṇappaṭipatti.</span><br />
</p>
<p id="mil5p5p1c4p9">
<span class="m-text m-primary">Yathā, mahārāja, āraññako migo araññe pavane caramāno nirālayo aniketo yathicchakaṁ sayati;</span><br />
</p>
<p id="mil5p5p1c4p10">
<span class="m-text m-primary">evameva kho, mahārāja, bhikkhunā ‘santhavato bhayaṁ jātaṁ, niketā jāyate rajo.</span><br />
</p>
<p id="mil5p5p1c4p11">
<span class="m-text m-primary">Aniketamasanthavaṁ, etaṁ ve munidassanan’ti cintetabbaṁ.</span><br />
</p>
<p id="mil5p5p1c5p1">
<span class="m-text m-primary">Yaṁ pana, mahārāja, bhagavatā bhaṇitaṁ—</span><br />
</p>
<p id="mil5p5p1c5p2">
<span class="m-text m-primary">‘vihāre kāraye ramme, vāsayettha bahussute’ti, taṁ dve atthavase sampassamānena bhagavatā bhaṇitaṁ.</span><br />
</p>
<p id="mil5p5p1c5p3">
<span class="m-text m-primary">Katame dve?</span><br />
</p>
<p id="mil5p5p1c5p4">
<span class="m-text m-primary">Vihāradānaṁ nāma sabbabuddhehi vaṇṇitaṁ anumataṁ thomitaṁ pasatthaṁ, taṁ te vihāradānaṁ datvā jātijarāmaraṇā parimuccissantīti.</span><br />
</p>
<p id="mil5p5p1c5p5">
<span class="m-text m-primary">Ayaṁ tāva paṭhamo ānisaṁso vihāradāne.</span><br />
</p>
<p id="mil5p5p1c6p1">
<span class="m-text m-primary">Puna caparaṁ vihāre vijjamāne bhikkhuniyo byattasaṅketā bhavissanti, sulabhaṁ dassanaṁ dassanakāmānaṁ, anikete duddassanā bhavissantīti.</span><br />
</p>
<p id="mil5p5p1c6p2">
<span class="m-text m-primary">Ayaṁ dutiyo ānisaṁso vihāradāne.</span><br />
</p>
<p id="mil5p5p1c6p3">
<span class="m-text m-primary">Ime dve atthavase sampassamānena bhagavatā bhaṇitaṁ—</span><br />
</p>
<p id="mil5p5p1c6p4">
<span class="m-text m-primary">‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti.</span><br />
</p>
<p id="mil5p5p1c6p5">
<span class="m-text m-primary">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p5p1c7p1">
<span class="m-text m-primary">Santhavapañho paṭhamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>