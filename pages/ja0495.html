<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0495.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0494.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0496.html">Next</a></div>
</div>
<p id="ja495c0p2">
<span class="pali m-text">Pakiṇṇakanipāta</span><br />
</p>
<p id="ja495c0p3">
<span class="pali m-text">Sālikedāravagga</span><br />
</p>
<section id="dasabrahmanajataka">
<span id="ja495c0p4"></span><h2><span class="pali m-text">12. Dasabrāhmaṇajātaka</span></h2>
<p id="ja495c1p1">
<span class="pali m-text">Rājā avoca vidhuraṁ,</span><br />
</p>
<p id="ja495c1p2">
<span class="pali m-text">Dhammakāmo yudhiṭṭhilo;</span><br />
</p>
<p id="ja495c1p3">
<span class="pali m-text">“Brāhmaṇe vidhura pariyesa,</span><br />
</p>
<p id="ja495c1p4">
<span class="pali m-text">Sīlavante bahussute.</span><br />
</p>
<p id="ja495c2p1">
<span class="pali m-text">Virate methunā dhammā,</span><br />
</p>
<p id="ja495c2p2">
<span class="pali m-text">Ye me bhuñjeyyu bhojanaṁ;</span><br />
</p>
<p id="ja495c2p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c2p4">
<span class="pali m-text">Yattha dinnaṁ mahapphalaṁ”.</span><br />
</p>
<p id="ja495c3p1">
<span class="pali m-text">“Dullabhā brāhmaṇā deva,</span><br />
</p>
<p id="ja495c3p2">
<span class="pali m-text">sīlavanto bahussutā;</span><br />
</p>
<p id="ja495c3p3">
<span class="pali m-text">Viratā methunā dhammā,</span><br />
</p>
<p id="ja495c3p4">
<span class="pali m-text">ye te bhuñjeyyu bhojanaṁ.</span><br />
</p>
<p id="ja495c4p1">
<span class="pali m-text">Dasa khalu mahārāja,</span><br />
</p>
<p id="ja495c4p2">
<span class="pali m-text">yā tā brāhmaṇajātiyo;</span><br />
</p>
<p id="ja495c4p3">
<span class="pali m-text">Tesaṁ vibhaṅgaṁ vicayaṁ,</span><br />
</p>
<p id="ja495c4p4">
<span class="pali m-text">vitthārena suṇohi me.</span><br />
</p>
<p id="ja495c5p1">
<span class="pali m-text">Pasibbake gahetvāna,</span><br />
</p>
<p id="ja495c5p2">
<span class="pali m-text">puṇṇe mūlassa saṁvute;</span><br />
</p>
<p id="ja495c5p3">
<span class="pali m-text">Osadhikāyo ganthenti,</span><br />
</p>
<p id="ja495c5p4">
<span class="pali m-text">nhāpayanti japanti ca.</span><br />
</p>
<p id="ja495c6p1">
<span class="pali m-text">Tikicchakasamā rāja,</span><br />
</p>
<p id="ja495c6p2">
<span class="pali m-text">tepi vuccanti brāhmaṇā;</span><br />
</p>
<p id="ja495c6p3">
<span class="pali m-text">Akkhātā te mahārāja,</span><br />
</p>
<p id="ja495c6p4">
<span class="pali m-text">tādise nipatāmase”.</span><br />
</p>
<p id="ja495c7p1">
<span class="pali m-text">“Apetā te ca brahmaññā,</span><br />
</p>
<p id="ja495c7p2">
<span class="pali m-text">(iti rājā korabyo)</span><br />
</p>
<p id="ja495c7p3">
<span class="pali m-text">Na te vuccanti brāhmaṇā;</span><br />
</p>
<p id="ja495c7p4">
<span class="pali m-text">Aññe vidhura pariyesa,</span><br />
</p>
<p id="ja495c7p5">
<span class="pali m-text">Sīlavante bahussute.</span><br />
</p>
<p id="ja495c8p1">
<span class="pali m-text">Virate methunā dhammā,</span><br />
</p>
<p id="ja495c8p2">
<span class="pali m-text">Ye me bhuñjeyyu bhojanaṁ;</span><br />
</p>
<p id="ja495c8p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c8p4">
<span class="pali m-text">Yattha dinnaṁ mahapphalaṁ”.</span><br />
</p>
<p id="ja495c9p1">
<span class="pali m-text">“Kiṅkiṇikāyo gahetvā,</span><br />
</p>
<p id="ja495c9p2">
<span class="pali m-text">ghosenti puratopi te;</span><br />
</p>
<p id="ja495c9p3">
<span class="pali m-text">Pesanānipi gacchanti,</span><br />
</p>
<p id="ja495c9p4">
<span class="pali m-text">rathacariyāsu sikkhare.</span><br />
</p>
<p id="ja495c10p1">
<span class="pali m-text">Paricārakasamā rāja,</span><br />
</p>
<p id="ja495c10p2">
<span class="pali m-text">tepi vuccanti brāhmaṇā;</span><br />
</p>
<p id="ja495c10p3">
<span class="pali m-text">Akkhātā te mahārāja,</span><br />
</p>
<p id="ja495c10p4">
<span class="pali m-text">tādise nipatāmase”.</span><br />
</p>
<p id="ja495c11p1">
<span class="pali m-text">“Apetā te ca brahmaññā,</span><br />
</p>
<p id="ja495c11p2">
<span class="pali m-text">(iti rājā korabyo)</span><br />
</p>
<p id="ja495c11p3">
<span class="pali m-text">Na te vuccanti brāhmaṇā;</span><br />
</p>
<p id="ja495c11p4">
<span class="pali m-text">Aññe vidhura pariyesa,</span><br />
</p>
<p id="ja495c11p5">
<span class="pali m-text">Sīlavante bahussute.</span><br />
</p>
<p id="ja495c12p1">
<span class="pali m-text">Virate methunā dhammā,</span><br />
</p>
<p id="ja495c12p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c12p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c12p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c13p1">
<span class="pali m-text">“Kamaṇḍaluṁ gahetvāna,</span><br />
</p>
<p id="ja495c13p2">
<span class="pali m-text">vaṅkadaṇḍañca brāhmaṇā;</span><br />
</p>
<p id="ja495c13p3">
<span class="pali m-text">Paccupessanti rājāno,</span><br />
</p>
<p id="ja495c13p4">
<span class="pali m-text">gāmesu nigamesu ca;</span><br />
</p>
<p id="ja495c13p5">
<span class="pali m-text">Nādinne vuṭṭhahissāma,</span><br />
</p>
<p id="ja495c13p6">
<span class="pali m-text">gāmamhi vā vanamhi vā.</span><br />
</p>
<p id="ja495c14p1">
<span class="pali m-text">Niggāhakasamā rāja,</span><br />
</p>
<p id="ja495c14p2">
<span class="pali m-text">tepi vuccanti brāhmaṇā;</span><br />
</p>
<p id="ja495c14p3">
<span class="pali m-text">Akkhātā te mahārāja,</span><br />
</p>
<p id="ja495c14p4">
<span class="pali m-text">tādise nipatāmase”.</span><br />
</p>
<p id="ja495c15p1">
<span class="pali m-text">“Apetā te ca brahmaññā,</span><br />
</p>
<p id="ja495c15p2">
<span class="pali m-text">(iti rājā korabyo)</span><br />
</p>
<p id="ja495c15p3">
<span class="pali m-text">Na te vuccanti brāhmaṇā;</span><br />
</p>
<p id="ja495c15p4">
<span class="pali m-text">Aññe vidhura pariyesa,</span><br />
</p>
<p id="ja495c15p5">
<span class="pali m-text">Sīlavante bahussute.</span><br />
</p>
<p id="ja495c16p1">
<span class="pali m-text">Virate methunā dhammā,</span><br />
</p>
<p id="ja495c16p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c16p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c16p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c17p1">
<span class="pali m-text">“Parūḷhakacchanakhalomā,</span><br />
</p>
<p id="ja495c17p2">
<span class="pali m-text">paṅkadantā rajassirā;</span><br />
</p>
<p id="ja495c17p3">
<span class="pali m-text">Okiṇṇā rajareṇūhi,</span><br />
</p>
<p id="ja495c17p4">
<span class="pali m-text">yācakā vicaranti te.</span><br />
</p>
<p id="ja495c18p1">
<span class="pali m-text">Khāṇughātasamā rāja,</span><br />
</p>
<p id="ja495c18p2">
<span class="pali m-text">tepi vuccanti brāhmaṇā;</span><br />
</p>
<p id="ja495c18p3">
<span class="pali m-text">Akkhātā te mahārāja,</span><br />
</p>
<p id="ja495c18p4">
<span class="pali m-text">tādise nipatāmase”.</span><br />
</p>
<p id="ja495c19p1">
<span class="pali m-text">“Apetā te ca brahmaññā,</span><br />
</p>
<p id="ja495c19p2">
<span class="pali m-text">(iti rājā korabyo)</span><br />
</p>
<p id="ja495c19p3">
<span class="pali m-text">Na te vuccanti brāhmaṇā;</span><br />
</p>
<p id="ja495c19p4">
<span class="pali m-text">Aññe vidhura pariyesa,</span><br />
</p>
<p id="ja495c19p5">
<span class="pali m-text">Sīlavante bahussute.</span><br />
</p>
<p id="ja495c20p1">
<span class="pali m-text">Virate methunā dhammā,</span><br />
</p>
<p id="ja495c20p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c20p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c20p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c21p1">
<span class="pali m-text">“Harītakaṁ āmalakaṁ,</span><br />
</p>
<p id="ja495c21p2">
<span class="pali m-text">Ambaṁ jambuṁ vibhītakaṁ;</span><br />
</p>
<p id="ja495c21p3">
<span class="pali m-text">Labujaṁ dantapoṇāni,</span><br />
</p>
<p id="ja495c21p4">
<span class="pali m-text">Beluvā badarāni ca.</span><br />
</p>
<p id="ja495c22p1">
<span class="pali m-text">Rājāyatanaṁ ucchupuṭaṁ,</span><br />
</p>
<p id="ja495c22p2">
<span class="pali m-text">dhūmanettaṁ madhuañjanaṁ;</span><br />
</p>
<p id="ja495c22p3">
<span class="pali m-text">Uccāvacāni paṇiyāni,</span><br />
</p>
<p id="ja495c22p4">
<span class="pali m-text">vipaṇenti janādhipa.</span><br />
</p>
<p id="ja495c23p1">
<span class="pali m-text">Vāṇijakasamā rāja,</span><br />
</p>
<p id="ja495c23p2">
<span class="pali m-text">tepi vuccanti brāhmaṇā;</span><br />
</p>
<p id="ja495c23p3">
<span class="pali m-text">Akkhātā te mahārāja,</span><br />
</p>
<p id="ja495c23p4">
<span class="pali m-text">tādise nipatāmase”.</span><br />
</p>
<p id="ja495c24p1">
<span class="pali m-text">“Apetā te ca brahmaññā,</span><br />
</p>
<p id="ja495c24p2">
<span class="pali m-text">(iti rājā korabyo)</span><br />
</p>
<p id="ja495c24p3">
<span class="pali m-text">Na te vuccanti brāhmaṇā;</span><br />
</p>
<p id="ja495c24p4">
<span class="pali m-text">Aññe vidhura pariyesa,</span><br />
</p>
<p id="ja495c24p5">
<span class="pali m-text">Sīlavante bahussute.</span><br />
</p>
<p id="ja495c25p1">
<span class="pali m-text">Virate methunā dhammā,</span><br />
</p>
<p id="ja495c25p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c25p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c25p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c26p1">
<span class="pali m-text">“Kasivāṇijjaṁ kārenti,</span><br />
</p>
<p id="ja495c26p2">
<span class="pali m-text">posayanti ajeḷake;</span><br />
</p>
<p id="ja495c26p3">
<span class="pali m-text">Kumāriyo pavecchanti,</span><br />
</p>
<p id="ja495c26p4">
<span class="pali m-text">vivāhantāvahanti ca.</span><br />
</p>
<p id="ja495c27p1">
<span class="pali m-text">Samā ambaṭṭhavessehi,</span><br />
</p>
<p id="ja495c27p2">
<span class="pali m-text">tepi vuccanti brāhmaṇā;</span><br />
</p>
<p id="ja495c27p3">
<span class="pali m-text">Akkhātā te mahārāja,</span><br />
</p>
<p id="ja495c27p4">
<span class="pali m-text">tādise nipatāmase”.</span><br />
</p>
<p id="ja495c28p1">
<span class="pali m-text">“Apetā te ca brahmaññā,</span><br />
</p>
<p id="ja495c28p2">
<span class="pali m-text">(iti rājā korabyo)</span><br />
</p>
<p id="ja495c28p3">
<span class="pali m-text">Na te vuccanti brāhmaṇā;</span><br />
</p>
<p id="ja495c28p4">
<span class="pali m-text">Aññe vidhura pariyesa,</span><br />
</p>
<p id="ja495c28p5">
<span class="pali m-text">Sīlavante bahussute.</span><br />
</p>
<p id="ja495c29p1">
<span class="pali m-text">Virate methunā dhammā,</span><br />
</p>
<p id="ja495c29p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c29p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c29p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c30p1">
<span class="pali m-text">“Nikkhittabhikkhaṁ bhuñjanti,</span><br />
</p>
<p id="ja495c30p2">
<span class="pali m-text">gāmesveke purohitā;</span><br />
</p>
<p id="ja495c30p3">
<span class="pali m-text">Bahū te paripucchanti,</span><br />
</p>
<p id="ja495c30p4">
<span class="pali m-text">aṇḍacchedā nilañchakā.</span><br />
</p>
<p id="ja495c31p1">
<span class="pali m-text">Pasūpi tattha haññanti,</span><br />
</p>
<p id="ja495c31p2">
<span class="pali m-text">mahiṁsā sūkarā ajā;</span><br />
</p>
<p id="ja495c31p3">
<span class="pali m-text">Goghātakasamā rāja,</span><br />
</p>
<p id="ja495c31p4">
<span class="pali m-text">tepi vuccanti brāhmaṇā;</span><br />
</p>
<p id="ja495c31p5">
<span class="pali m-text">Akkhātā te mahārāja,</span><br />
</p>
<p id="ja495c31p6">
<span class="pali m-text">tādise nipatāmase”.</span><br />
</p>
<p id="ja495c32p1">
<span class="pali m-text">“Apetā te ca brahmaññā,</span><br />
</p>
<p id="ja495c32p2">
<span class="pali m-text">(iti rājā korabyo)</span><br />
</p>
<p id="ja495c32p3">
<span class="pali m-text">Na te vuccanti brāhmaṇā;</span><br />
</p>
<p id="ja495c32p4">
<span class="pali m-text">Aññe vidhura pariyesa,</span><br />
</p>
<p id="ja495c32p5">
<span class="pali m-text">Sīlavante bahussute.</span><br />
</p>
<p id="ja495c33p1">
<span class="pali m-text">Virate methunā dhammā,</span><br />
</p>
<p id="ja495c33p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c33p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c33p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c34p1">
<span class="pali m-text">“Asicammaṁ gahetvāna,</span><br />
</p>
<p id="ja495c34p2">
<span class="pali m-text">khaggaṁ paggayha brāhmaṇā;</span><br />
</p>
<p id="ja495c34p3">
<span class="pali m-text">Vessapathesu tiṭṭhanti,</span><br />
</p>
<p id="ja495c34p4">
<span class="pali m-text">satthaṁ abbāhayantipi.</span><br />
</p>
<p id="ja495c35p1">
<span class="pali m-text">Samā gopanisādehi,</span><br />
</p>
<p id="ja495c35p2">
<span class="pali m-text">tepi vuccanti brāhmaṇā;</span><br />
</p>
<p id="ja495c35p3">
<span class="pali m-text">Akkhātā te mahārāja,</span><br />
</p>
<p id="ja495c35p4">
<span class="pali m-text">tādise nipatāmase”.</span><br />
</p>
<p id="ja495c36p1">
<span class="pali m-text">“Apetā te ca brahmaññā,</span><br />
</p>
<p id="ja495c36p2">
<span class="pali m-text">(iti rājā korabyo)</span><br />
</p>
<p id="ja495c36p3">
<span class="pali m-text">Na te vuccanti brāhmaṇā;</span><br />
</p>
<p id="ja495c36p4">
<span class="pali m-text">Aññe vidhura pariyesa,</span><br />
</p>
<p id="ja495c36p5">
<span class="pali m-text">Sīlavante bahussute.</span><br />
</p>
<p id="ja495c37p1">
<span class="pali m-text">Virate methunā dhammā,</span><br />
</p>
<p id="ja495c37p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c37p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c37p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c38p1">
<span class="pali m-text">“Araññe kuṭikaṁ katvā,</span><br />
</p>
<p id="ja495c38p2">
<span class="pali m-text">kūṭāni kārayanti te;</span><br />
</p>
<p id="ja495c38p3">
<span class="pali m-text">Sasabiḷāre bādhenti,</span><br />
</p>
<p id="ja495c38p4">
<span class="pali m-text">āgodhā macchakacchapaṁ.</span><br />
</p>
<p id="ja495c39p1">
<span class="pali m-text">Te luddakasamā rāja,</span><br />
</p>
<p id="ja495c39p2">
<span class="pali m-text">tepi vuccanti brāhmaṇā;</span><br />
</p>
<p id="ja495c39p3">
<span class="pali m-text">Akkhātā te mahārāja,</span><br />
</p>
<p id="ja495c39p4">
<span class="pali m-text">tādise nipatāmase”.</span><br />
</p>
<p id="ja495c40p1">
<span class="pali m-text">“Apetā te ca brahmaññā,</span><br />
</p>
<p id="ja495c40p2">
<span class="pali m-text">(iti rājā korabyo)</span><br />
</p>
<p id="ja495c40p3">
<span class="pali m-text">Na te vuccanti brāhmaṇā;</span><br />
</p>
<p id="ja495c40p4">
<span class="pali m-text">Aññe vidhura pariyesa,</span><br />
</p>
<p id="ja495c40p5">
<span class="pali m-text">Sīlavante bahussute.</span><br />
</p>
<p id="ja495c41p1">
<span class="pali m-text">Virate methunā dhammā,</span><br />
</p>
<p id="ja495c41p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c41p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c41p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c42p1">
<span class="pali m-text">“Aññe dhanassa kāmā hi,</span><br />
</p>
<p id="ja495c42p2">
<span class="pali m-text">heṭṭhāmañce pasakkitā;</span><br />
</p>
<p id="ja495c42p3">
<span class="pali m-text">Rājāno upari nhāyanti,</span><br />
</p>
<p id="ja495c42p4">
<span class="pali m-text">somayāge upaṭṭhite.</span><br />
</p>
<p id="ja495c43p1">
<span class="pali m-text">Malamajjakasamā rāja,</span><br />
</p>
<p id="ja495c43p2">
<span class="pali m-text">Tepi vuccanti brāhmaṇā;</span><br />
</p>
<p id="ja495c43p3">
<span class="pali m-text">Akkhātā te mahārāja,</span><br />
</p>
<p id="ja495c43p4">
<span class="pali m-text">Tādise nipatāmase”.</span><br />
</p>
<p id="ja495c44p1">
<span class="pali m-text">“Apetā te ca brahmaññā,</span><br />
</p>
<p id="ja495c44p2">
<span class="pali m-text">(iti rājā korabyo)</span><br />
</p>
<p id="ja495c44p3">
<span class="pali m-text">Na te vuccanti brāhmaṇā;</span><br />
</p>
<p id="ja495c44p4">
<span class="pali m-text">Aññe vidhura pariyesa,</span><br />
</p>
<p id="ja495c44p5">
<span class="pali m-text">Sīlavante bahussute.</span><br />
</p>
<p id="ja495c45p1">
<span class="pali m-text">Virate methunā dhammā,</span><br />
</p>
<p id="ja495c45p2">
<span class="pali m-text">ye me bhuñjeyyu bhojanaṁ;</span><br />
</p>
<p id="ja495c45p3">
<span class="pali m-text">Dakkhiṇaṁ samma dassāma,</span><br />
</p>
<p id="ja495c45p4">
<span class="pali m-text">yattha dinnaṁ mahapphalaṁ”.</span><br />
</p>
<p id="ja495c46p1">
<span class="pali m-text">“Atthi kho brāhmaṇā deva,</span><br />
</p>
<p id="ja495c46p2">
<span class="pali m-text">sīlavanto bahussutā;</span><br />
</p>
<p id="ja495c46p3">
<span class="pali m-text">Viratā methunā dhammā,</span><br />
</p>
<p id="ja495c46p4">
<span class="pali m-text">ye te bhuñjeyyu bhojanaṁ.</span><br />
</p>
<p id="ja495c47p1">
<span class="pali m-text">Ekañca bhattaṁ bhuñjanti,</span><br />
</p>
<p id="ja495c47p2">
<span class="pali m-text">na ca majjaṁ pivanti te;</span><br />
</p>
<p id="ja495c47p3">
<span class="pali m-text">Akkhātā te mahārāja,</span><br />
</p>
<p id="ja495c47p4">
<span class="pali m-text">tādise nipatāmase”.</span><br />
</p>
<p id="ja495c48p1">
<span class="pali m-text">“Ete kho brāhmaṇā vidhura,</span><br />
</p>
<p id="ja495c48p2">
<span class="pali m-text">Sīlavanto bahussutā;</span><br />
</p>
<p id="ja495c48p3">
<span class="pali m-text">Ete vidhura pariyesa,</span><br />
</p>
<p id="ja495c48p4">
<span class="pali m-text">Khippañca ne nimantayā”ti.</span><br />
</p>
<p id="ja495c49p1">
<span class="pali m-text">Dasabrāhmaṇajātakaṁ dvādasamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0494.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0496.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>