<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0jkz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0jkz.html" />
  <meta property="og:description" content="Dvādasakanipāta Cūḷakuṇālavagga 2. Bhaddasālajātaka “Kā tvaṁ suddhehi vatthehi, aghe vehāyasaṁ ṭhitā; Kena tyāssūni vattanti, kuto taṁ bhayamāgataṁ”. “Taveva deva vijite, bhaddasāloti maṁ vidū; Saṭṭhi vassasahassāni, tiṭṭhato pūjitassa me. Kārayantā nagarāni, agāre ca disampati; Vividhe cāpi pāsāde, na maṁ te accamaññisuṁ; Yatheva maṁ te pūjesuṁ, tatheva tvampi …" />
  <meta name="twitter:description" content="Dvādasakanipāta Cūḷakuṇālavagga 2. Bhaddasālajātaka “Kā tvaṁ suddhehi vatthehi, aghe vehāyasaṁ ṭhitā; Kena tyāssūni vattanti, kuto taṁ bhayamāgataṁ”. “Taveva deva vijite, bhaddasāloti maṁ vidū; Saṭṭhi vassasahassāni, tiṭṭhato pūjitassa me. Kārayantā nagarāni, agāre ca disampati; Vividhe cāpi pāsāde, na maṁ te accamaññisuṁ; Yatheva maṁ te pūjesuṁ, tatheva tvampi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="dvadasakanipata">
<h2><a href="#dvadasakanipata">Dvādasakanipāta</a></h2>
<section id="culakunalavagga">
<h3><a href="#culakunalavagga">Cūḷakuṇālavagga</a></h3>
<section id="bhaddasalajataka">
<h4><a href="#bhaddasalajataka">2. Bhaddasālajātaka</a></h4>
<p id="ja465c1p1">
<span class="m-text m-primary">“Kā tvaṁ suddhehi vatthehi,</span><br />
</p>
<p id="ja465c1p2">
<span class="m-text m-primary">aghe vehāyasaṁ ṭhitā;</span><br />
</p>
<p id="ja465c1p3">
<span class="m-text m-primary">Kena tyāssūni vattanti,</span><br />
</p>
<p id="ja465c1p4">
<span class="m-text m-primary">kuto taṁ bhayamāgataṁ”.</span><br />
</p>
<p id="ja465c2p1">
<span class="m-text m-primary">“Taveva deva vijite,</span><br />
</p>
<p id="ja465c2p2">
<span class="m-text m-primary">bhaddasāloti maṁ vidū;</span><br />
</p>
<p id="ja465c2p3">
<span class="m-text m-primary">Saṭṭhi vassasahassāni,</span><br />
</p>
<p id="ja465c2p4">
<span class="m-text m-primary">tiṭṭhato pūjitassa me.</span><br />
</p>
<p id="ja465c3p1">
<span class="m-text m-primary">Kārayantā nagarāni,</span><br />
</p>
<p id="ja465c3p2">
<span class="m-text m-primary">agāre ca disampati;</span><br />
</p>
<p id="ja465c3p3">
<span class="m-text m-primary">Vividhe cāpi pāsāde,</span><br />
</p>
<p id="ja465c3p4">
<span class="m-text m-primary">na maṁ te accamaññisuṁ;</span><br />
</p>
<p id="ja465c3p5">
<span class="m-text m-primary">Yatheva maṁ te pūjesuṁ,</span><br />
</p>
<p id="ja465c3p6">
<span class="m-text m-primary">tatheva tvampi pūjaya”.</span><br />
</p>
<p id="ja465c4p1">
<span class="m-text m-primary">“Taṁ ivāhaṁ na passāmi,</span><br />
</p>
<p id="ja465c4p2">
<span class="m-text m-primary">thūlaṁ kāyena te dumaṁ;</span><br />
</p>
<p id="ja465c4p3">
<span class="m-text m-primary">Ārohapariṇāhena,</span><br />
</p>
<p id="ja465c4p4">
<span class="m-text m-primary">abhirūposi jātiyā.</span><br />
</p>
<p id="ja465c5p1">
<span class="m-text m-primary">Pāsādaṁ kārayissāmi,</span><br />
</p>
<p id="ja465c5p2">
<span class="m-text m-primary">ekatthambhaṁ manoramaṁ;</span><br />
</p>
<p id="ja465c5p3">
<span class="m-text m-primary">Tattha taṁ upanessāmi,</span><br />
</p>
<p id="ja465c5p4">
<span class="m-text m-primary">ciraṁ te yakkha jīvitaṁ”.</span><br />
</p>
<p id="ja465c6p1">
<span class="m-text m-primary">“Evaṁ cittaṁ udapādi,</span><br />
</p>
<p id="ja465c6p2">
<span class="m-text m-primary">sarīrena vinābhāvo;</span><br />
</p>
<p id="ja465c6p3">
<span class="m-text m-primary">Puthuso maṁ vikantitvā,</span><br />
</p>
<p id="ja465c6p4">
<span class="m-text m-primary">khaṇḍaso avakantatha.</span><br />
</p>
<p id="ja465c7p1">
<span class="m-text m-primary">Agge ca chetvā majjhe ca,</span><br />
</p>
<p id="ja465c7p2">
<span class="m-text m-primary">pacchā mūlamhi chindatha;</span><br />
</p>
<p id="ja465c7p3">
<span class="m-text m-primary">Evaṁ me chijjamānassa,</span><br />
</p>
<p id="ja465c7p4">
<span class="m-text m-primary">na dukkhaṁ maraṇaṁ siyā”.</span><br />
</p>
<p id="ja465c8p1">
<span class="m-text m-primary">“Hatthapādaṁ yathā chinde,</span><br />
</p>
<p id="ja465c8p2">
<span class="m-text m-primary">Kaṇṇanāsañca jīvato;</span><br />
</p>
<p id="ja465c8p3">
<span class="m-text m-primary">Tato pacchā siro chinde,</span><br />
</p>
<p id="ja465c8p4">
<span class="m-text m-primary">Taṁ dukkhaṁ maraṇaṁ siyā.</span><br />
</p>
<p id="ja465c9p1">
<span class="m-text m-primary">Sukhaṁ nu khaṇḍaso chinnaṁ,</span><br />
</p>
<p id="ja465c9p2">
<span class="m-text m-primary">bhaddasāla vanappati;</span><br />
</p>
<p id="ja465c9p3">
<span class="m-text m-primary">Kiṁhetu kiṁ upādāya,</span><br />
</p>
<p id="ja465c9p4">
<span class="m-text m-primary">khaṇḍaso chinnamicchasi”.</span><br />
</p>
<p id="ja465c10p1">
<span class="m-text m-primary">“Yañca hetumupādāya,</span><br />
</p>
<p id="ja465c10p2">
<span class="m-text m-primary">hetuṁ dhammūpasaṁhitaṁ;</span><br />
</p>
<p id="ja465c10p3">
<span class="m-text m-primary">Khaṇḍaso chinnamicchāmi,</span><br />
</p>
<p id="ja465c10p4">
<span class="m-text m-primary">mahārāja suṇohi me.</span><br />
</p>
<p id="ja465c11p1">
<span class="m-text m-primary">Ñātī me sukhasaṁvaddhā,</span><br />
</p>
<p id="ja465c11p2">
<span class="m-text m-primary">mama passe nivātajā;</span><br />
</p>
<p id="ja465c11p3">
<span class="m-text m-primary">Tepihaṁ upahiṁseyyaṁ,</span><br />
</p>
<p id="ja465c11p4">
<span class="m-text m-primary">paresaṁ asukhocitaṁ”.</span><br />
</p>
<p id="ja465c12p1">
<span class="m-text m-primary">“Ceteyyarūpaṁ cetesi,</span><br />
</p>
<p id="ja465c12p2">
<span class="m-text m-primary">bhaddasāla vanappati;</span><br />
</p>
<p id="ja465c12p3">
<span class="m-text m-primary">Hitakāmosi ñātīnaṁ,</span><br />
</p>
<p id="ja465c12p4">
<span class="m-text m-primary">abhayaṁ samma dammi te”ti.</span><br />
</p>
<p id="ja465c13p1">
<span class="m-text m-primary">Bhaddasālajātakaṁ dutiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>