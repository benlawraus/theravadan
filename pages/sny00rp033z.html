<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; sn &raquo; sn22 &raquo; Saṁyutta Nikāya 22 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/sny00rp033z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Saṁyutta Nikāya 22" />
  <meta name="twitter:title" content="Saṁyutta Nikāya 22" />
  <meta property="og:url" content="https://www.theravadan.org/pages/sny00rp033z.html" />
  <meta property="og:description" content="Translators: sujato Linked Discourses 22 9. Theravagga 9. Senior Mendicants 87. Vakkalisutta 87. With Vakkali Ekaṁ samayaṁ bhagavā rājagahe viharati veḷuvane kalandakanivāpe. At one time the Buddha was staying near Rājagaha, in the Bamboo Grove, the squirrels’ feeding ground. Tena kho pana samayena āyasmā vakkali kumbhakāranivesane viharati ābādhiko dukkhito …" />
  <meta name="twitter:description" content="Translators: sujato Linked Discourses 22 9. Theravagga 9. Senior Mendicants 87. Vakkalisutta 87. With Vakkali Ekaṁ samayaṁ bhagavā rājagahe viharati veḷuvane kalandakanivāpe. At one time the Buddha was staying near Rājagaha, in the Bamboo Grove, the squirrels’ feeding ground. Tena kho pana samayena āyasmā vakkali kumbhakāranivesane viharati ābādhiko dukkhito …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-sn-index.html">sn</a> &raquo;
            <a href="https://www.theravadan.org/pages/ms-sutta-sn-sn22-index.html">sn22</a> &raquo;
          </span>
          Saṁyutta Nikāya 22
        </h1>
<!-- content -->
<p>Translators: <span class="m-text">sujato</span></p>
<p><span class="m-text">Linked Discourses 22</span></p>
<section id="theravagga">
<h2><a href="#theravagga">9. Theravagga</a></h2>
<p><span class="m-text">9. Senior Mendicants</span></p>
<section id="vakkalisutta">
<h3><a href="#vakkalisutta">87. Vakkalisutta</a></h3>
<p><span class="m-text">87. With Vakkali</span></p>
<p id="sn22p87c1p1">
<span class="m-text m-primary">Ekaṁ samayaṁ bhagavā rājagahe viharati veḷuvane kalandakanivāpe.</span><br />
<span class="m-text">At one time the Buddha was staying near Rājagaha, in the Bamboo Grove, the squirrels’ feeding ground.</span><br />
</p>
<p id="sn22p87c1p2">
<span class="m-text m-primary">Tena kho pana samayena āyasmā vakkali kumbhakāranivesane viharati ābādhiko dukkhito bāḷhagilāno.</span><br />
<span class="m-text">Now at that time Venerable Vakkali was staying in a potter’s shed, and he was sick, suffering, gravely ill.</span><br />
</p>
<p id="sn22p87c1p3">
<span class="m-text m-primary">Atha kho āyasmā vakkali upaṭṭhāke āmantesi:</span><br />
<span class="m-text">Then he addressed his carers,</span><br />
</p>
<p id="sn22p87c1p4">
<span class="m-text m-primary">“etha tumhe, āvuso, yena bhagavā tenupasaṅkamatha; upasaṅkamitvā mama vacanena bhagavato pāde sirasā vandatha:</span><br />
<span class="m-text">“Please, reverends, go to the Buddha, and in my name bow with your head to his feet. Say to him:</span><br />
</p>
<p id="sn22p87c1p5">
<span class="m-text m-primary">‘vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandatī’ti.</span><br />
<span class="m-text">‘Sir, the mendicant Vakkali is sick, suffering, and gravely ill. He bows with his head to your feet.’</span><br />
</p>
<p id="sn22p87c1p6">
<span class="m-text m-primary">Evañca vadetha:</span><br />
<span class="m-text">And then say:</span><br />
</p>
<p id="sn22p87c1p7">
<span class="m-text m-primary">‘sādhu kira, bhante, bhagavā yena vakkali bhikkhu tenupasaṅkamatu anukampaṁ upādāyā’”ti.</span><br />
<span class="m-text">‘Sir, please go to the mendicant Vakkali out of compassion.’”</span><br />
</p>
<p id="sn22p87c1p8">
<span class="m-text m-primary">“Evamāvuso”ti kho te bhikkhū āyasmato vakkalissa paṭissutvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:</span><br />
<span class="m-text">“Yes, reverend,” those monks replied. They did as he asked.</span><br />
</p>
<p id="sn22p87c1p9">
<span class="m-text m-primary">“vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandati;</span><br />
</p>
<p id="sn22p87c1p10">
<span class="m-text m-primary">evañca pana vadeti:</span><br />
</p>
<p id="sn22p87c1p11">
<span class="m-text m-primary">‘sādhu kira, bhante, bhagavā yena vakkali bhikkhu tenupasaṅkamatu anukampaṁ upādāyā’”ti.</span><br />
</p>
<p id="sn22p87c1p12">
<span class="m-text m-primary">Adhivāsesi bhagavā tuṇhībhāvena.</span><br />
<span class="m-text">The Buddha consented in silence.</span><br />
</p>
<p id="sn22p87c2p1">
<span class="m-text m-primary">Atha kho bhagavā nivāsetvā pattacīvaramādāya yenāyasmā vakkali tenupasaṅkami.</span><br />
<span class="m-text">Then the Buddha robed up and, taking his bowl and robes, went to Venerable Vakkali.</span><br />
</p>
<p id="sn22p87c2p2">
<span class="m-text m-primary">Addasā kho āyasmā vakkali bhagavantaṁ dūratova āgacchantaṁ. Disvāna mañcake samadhosi.</span><br />
<span class="m-text">Venerable Vakkali saw the Buddha coming off in the distance and tried to rise on his cot.</span><br />
</p>
<p id="sn22p87c2p3">
<span class="m-text m-primary">Atha kho bhagavā āyasmantaṁ vakkaliṁ etadavoca:</span><br />
<span class="m-text">But the Buddha said to him,</span><br />
</p>
<p id="sn22p87c2p4">
<span class="m-text m-primary">“alaṁ, vakkali, mā tvaṁ mañcake samadhosi.</span><br />
<span class="m-text">“It’s all right, Vakkali, don’t get up.</span><br />
</p>
<p id="sn22p87c2p5">
<span class="m-text m-primary">Santimāni āsanāni paññattāni; tatthāhaṁ nisīdissāmī”ti.</span><br />
<span class="m-text">There are some seats spread out, I will sit there.”</span><br />
</p>
<p id="sn22p87c2p6">
<span class="m-text m-primary">Nisīdi bhagavā paññatte āsane. Nisajja kho bhagavā āyasmantaṁ vakkaliṁ etadavoca:</span><br />
<span class="m-text">He sat on the seat spread out and said to Vakkali,</span><br />
</p>
<p id="sn22p87c2p7">
<span class="m-text m-primary">“kacci te, vakkali, khamanīyaṁ, kacci yāpanīyaṁ, kacci dukkhā vedanā paṭikkamanti, no abhikkamanti; paṭikkamosānaṁ paññāyati, no abhikkamo”ti?</span><br />
<span class="m-text">“I hope you’re keeping well, Vakkali; I hope you’re alright. And I hope the pain is fading, not growing, that its fading is evident, not its growing.”</span><br />
</p>
<p id="sn22p87c2p8">
<span class="m-text m-primary">“Na me, bhante, khamanīyaṁ, na yāpanīyaṁ; bāḷhā me dukkhā vedanā abhikkamanti, no paṭikkamanti; abhikkamosānaṁ paññāyati, no paṭikkamo”ti.</span><br />
<span class="m-text">“Sir, I’m not all right, I’m not getting by. My pain is terrible and growing, not fading; its growing is apparent, not its fading.”</span><br />
</p>
<p id="sn22p87c2p9">
<span class="m-text m-primary">“Kacci te, vakkali, na kiñci kukkuccaṁ, na koci vippaṭisāro”ti?</span><br />
<span class="m-text">“I hope you don’t have any remorse or regret?”</span><br />
</p>
<p id="sn22p87c2p10">
<span class="m-text m-primary">“Taggha me, bhante, anappakaṁ kukkuccaṁ, anappako vippaṭisāro”ti.</span><br />
<span class="m-text">“Indeed, sir, I have no little remorse and regret.”</span><br />
</p>
<p id="sn22p87c2p11">
<span class="m-text m-primary">“Kacci pana taṁ, vakkali, attā sīlato na upavadatī”ti?</span><br />
<span class="m-text">“I hope you have no reason to blame yourself when it comes to ethical conduct?”</span><br />
</p>
<p id="sn22p87c2p12">
<span class="m-text m-primary">“Na kho maṁ, bhante, attā sīlato upavadatī”ti.</span><br />
<span class="m-text">“No sir, I have no reason to blame myself when it comes to ethical conduct.”</span><br />
</p>
<p id="sn22p87c2p13">
<span class="m-text m-primary">“No ce kira taṁ, vakkali, attā sīlato upavadati; atha kiñca te kukkuccaṁ ko ca vippaṭisāro”ti?</span><br />
<span class="m-text">“In that case, Vakkali, why do you have remorse and regret?”</span><br />
</p>
<p id="sn22p87c2p14">
<span class="m-text m-primary">“Cirapaṭikāhaṁ, bhante, bhagavantaṁ dassanāya upasaṅkamitukāmo, natthi ca me kāyasmiṁ tāvatikā balamattā, yāvatāhaṁ bhagavantaṁ dassanāya upasaṅkameyyan”ti.</span><br />
<span class="m-text">“For a long time I’ve wanted to go and see the Buddha, but I was physically too weak.”</span><br />
</p>
<p id="sn22p87c3p1">
<span class="m-text m-primary">“Alaṁ, vakkali, kiṁ te iminā pūtikāyena diṭṭhena?</span><br />
<span class="m-text">“Enough, Vakkali! Why would you want to see this rotten body?</span><br />
</p>
<p id="sn22p87c3p2">
<span class="m-text m-primary">Yo kho, vakkali, dhammaṁ passati so maṁ passati;</span><br />
<span class="m-text">One who sees the teaching sees me.</span><br />
</p>
<p id="sn22p87c3p3">
<span class="m-text m-primary">yo maṁ passati so dhammaṁ passati.</span><br />
<span class="m-text">One who sees me sees the teaching.</span><br />
</p>
<p id="sn22p87c3p4">
<span class="m-text m-primary">Dhammañhi, vakkali, passanto maṁ passati;</span><br />
<span class="m-text">Seeing the teaching, you see me.</span><br />
</p>
<p id="sn22p87c3p5">
<span class="m-text m-primary">maṁ passanto dhammaṁ passati.</span><br />
<span class="m-text">Seeing me, you see the teaching.</span><br />
</p>
<p id="sn22p87c4p1">
<span class="m-text m-primary">Taṁ kiṁ maññasi, vakkali,</span><br />
<span class="m-text">What do you think, Vakkali?</span><br />
</p>
<p id="sn22p87c4p2">
<span class="m-text m-primary">rūpaṁ niccaṁ vā aniccaṁ vā”ti?</span><br />
<span class="m-text">Is form permanent or impermanent?”</span><br />
</p>
<p id="sn22p87c4p3">
<span class="m-text m-primary">“Aniccaṁ, bhante”.</span><br />
<span class="m-text">“Impermanent, sir.”</span><br />
</p>
<p id="sn22p87c4p4">
<span class="m-text m-primary">“Yaṁ panāniccaṁ dukkhaṁ vā taṁ sukhaṁ vā”ti?</span><br />
<span class="m-text">“But if it’s impermanent, is it suffering or happiness?”</span><br />
</p>
<p id="sn22p87c4p5">
<span class="m-text m-primary">“Dukkhaṁ, bhante”.</span><br />
<span class="m-text">“Suffering, sir.”</span><br />
</p>
<p id="sn22p87c4p6">
<span class="m-text m-primary">“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ:</span><br />
<span class="m-text">“But if it’s impermanent, suffering, and perishable, is it fit to be regarded thus:</span><br />
</p>
<p id="sn22p87c4p7">
<span class="m-text m-primary">‘etaṁ mama, esohamasmi, eso me attā’”ti?</span><br />
<span class="m-text">‘This is mine, I am this, this is my self’?”</span><br />
</p>
<p id="sn22p87c4p8">
<span class="m-text m-primary">“No hetaṁ, bhante”.</span><br />
<span class="m-text">“No, sir.”</span><br />
</p>
<p id="sn22p87c4p9">
<span class="m-text m-primary">“Vedanā …</span><br />
<span class="m-text">“Is feeling …</span><br />
</p>
<p id="sn22p87c4p10">
<span class="m-text m-primary">saññā …</span><br />
<span class="m-text">perception …</span><br />
</p>
<p id="sn22p87c4p11">
<span class="m-text m-primary">saṅkhārā …</span><br />
<span class="m-text">choices …</span><br />
</p>
<p id="sn22p87c4p12">
<span class="m-text m-primary">viññāṇaṁ niccaṁ vā aniccaṁ vā”ti?</span><br />
<span class="m-text">consciousness permanent or impermanent?”</span><br />
</p>
<p id="sn22p87c4p13">
<span class="m-text m-primary">“Aniccaṁ, bhante” …pe…</span><br />
<span class="m-text">“Impermanent, sir.” …</span><br />
</p>
<p id="sn22p87c4p14">
<span class="m-text m-primary">eso me attāti?</span><br />
</p>
<p id="sn22p87c4p15">
<span class="m-text m-primary">“No hetaṁ, bhante”.</span><br />
</p>
<p id="sn22p87c4p16">
<span class="m-text m-primary">“Tasmātiha …pe…</span><br />
<span class="m-text">“So you should truly see …</span><br />
</p>
<p id="sn22p87c4p17">
<span class="m-text m-primary">evaṁ passaṁ …pe…</span><br />
<span class="m-text">Seeing this …</span><br />
</p>
<p id="sn22p87c4p18">
<span class="m-text m-primary">nāparaṁ itthattāyāti pajānātī”ti.</span><br />
<span class="m-text">They understand: ‘… there is no return to any state of existence.’”</span><br />
</p>
<p id="sn22p87c5p1">
<span class="m-text m-primary">Atha kho bhagavā āyasmantaṁ vakkaliṁ iminā ovādena ovaditvā uṭṭhāyāsanā yena gijjhakūṭo pabbato tena pakkāmi.</span><br />
<span class="m-text">And then, after giving Venerable Vakkali this advice, the Buddha got up from his seat and went to the Vulture’s Peak Mountain.</span><br />
</p>
<p id="sn22p87c5p2">
<span class="m-text m-primary">Atha kho āyasmā vakkali acirapakkantassa bhagavato upaṭṭhāke āmantesi:</span><br />
<span class="m-text">Then Venerable Vakkali addressed his carers,</span><br />
</p>
<p id="sn22p87c5p3">
<span class="m-text m-primary">“etha maṁ, āvuso, mañcakaṁ āropetvā yena isigilipassaṁ kāḷasilā tenupasaṅkamatha.</span><br />
<span class="m-text">“Come on, reverends, lift my cot and take me to the Black Rock on the slopes of Isigili.</span><br />
</p>
<p id="sn22p87c5p4">
<span class="m-text m-primary">Kathañhi nāma mādiso antaraghare kālaṁ kattabbaṁ maññeyyā”ti?</span><br />
<span class="m-text">It’s unthinkable for one like me to die in an inhabited area!”</span><br />
</p>
<p id="sn22p87c5p5">
<span class="m-text m-primary">“Evamāvuso”ti kho te bhikkhū āyasmato vakkalissa paṭissutvā āyasmantaṁ vakkaliṁ mañcakaṁ āropetvā yena isigilipassaṁ kāḷasilā tenupasaṅkamiṁsu.</span><br />
<span class="m-text">“Yes, reverend,” replied those mendicants, and did as he asked.</span><br />
</p>
<p id="sn22p87c5p6">
<span class="m-text m-primary">Atha kho bhagavā tañca rattiṁ tañca divāvasesaṁ gijjhakūṭe pabbate vihāsi.</span><br />
<span class="m-text">Meanwhile, the Buddha spent the rest of that night and day on Vulture’s Peak Mountain.</span><br />
</p>
<p id="sn22p87c5p7">
<span class="m-text m-primary">Atha kho dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena bhagavā tenupasaṅkamiṁsu …pe… ekamantaṁ aṭṭhaṁsu.</span><br />
<span class="m-text">Then, late at night, two glorious deities, lighting up the entire Vulture’s Peak, went up to the Buddha, bowed, and stood to one side.</span><br />
</p>
<p id="sn22p87c5p8">
<span class="m-text m-primary">Ekamantaṁ ṭhitā kho ekā devatā bhagavantaṁ etadavoca:</span><br />
<span class="m-text">One deity said to him,</span><br />
</p>
<p id="sn22p87c5p9">
<span class="m-text m-primary">“vakkali, bhante, bhikkhu vimokkhāya cetetī”ti.</span><br />
<span class="m-text">“Sir, the mendicant Vakkali is intent on liberation!”</span><br />
</p>
<p id="sn22p87c5p10">
<span class="m-text m-primary">Aparā devatā bhagavantaṁ etadavoca:</span><br />
<span class="m-text">And another deity said to him,</span><br />
</p>
<p id="sn22p87c5p11">
<span class="m-text m-primary">“so hi nūna, bhante, suvimutto vimuccissatī”ti.</span><br />
<span class="m-text">“He’ll definitely be well-freed!”</span><br />
</p>
<p id="sn22p87c5p12">
<span class="m-text m-primary">Idamavocuṁ tā devatāyo.</span><br />
<span class="m-text">This is what those deities said.</span><br />
</p>
<p id="sn22p87c5p13">
<span class="m-text m-primary">Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyiṁsu.</span><br />
<span class="m-text">Then they bowed and respectfully circled the Buddha, keeping him on their right side, before vanishing right there.</span><br />
</p>
<p id="sn22p87c6p1">
<span class="m-text m-primary">Atha kho bhagavā tassā rattiyā accayena bhikkhū āmantesi:</span><br />
<span class="m-text">Then, when the night had passed, the Buddha addressed the mendicants:</span><br />
</p>
<p id="sn22p87c6p2">
<span class="m-text m-primary">“etha tumhe, bhikkhave, yena vakkali bhikkhu tenupasaṅkamatha; upasaṅkamitvā vakkaliṁ bhikkhuṁ evaṁ vadetha:</span><br />
<span class="m-text">“Come, mendicants, go to the mendicant Vakkali and tell him:</span><br />
</p>
<p id="sn22p87c7p1">
<span class="m-text m-primary">‘Suṇāvuso tvaṁ, vakkali, bhagavato vacanaṁ dvinnañca devatānaṁ.</span><br />
<span class="m-text">‘Vakkali, hear the word of the Buddha and two deities.</span><br />
</p>
<p id="sn22p87c7p2">
<span class="m-text m-primary">Imaṁ, āvuso, rattiṁ dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu.</span><br />
<span class="m-text">Late last night, two glorious deities, lighting up the entire Vulture’s Peak, went up to the Buddha, bowed, and stood to one side.</span><br />
</p>
<p id="sn22p87c7p3">
<span class="m-text m-primary">Ekamantaṁ ṭhitā kho, āvuso, ekā devatā bhagavantaṁ etadavoca—</span><br />
<span class="m-text">One deity said to him,</span><br />
</p>
<p id="sn22p87c7p4">
<span class="m-text m-primary">vakkali, bhante, bhikkhu vimokkhāya cetetīti.</span><br />
<span class="m-text">“Sir, the mendicant Vakkali is intent on liberation!”</span><br />
</p>
<p id="sn22p87c7p5">
<span class="m-text m-primary">Aparā devatā bhagavantaṁ etadavoca—</span><br />
<span class="m-text">And another deity said to him,</span><br />
</p>
<p id="sn22p87c7p6">
<span class="m-text m-primary">so hi nūna, bhante, suvimutto vimuccissatīti.</span><br />
<span class="m-text">“He’ll definitely be well-freed!”</span><br />
</p>
<p id="sn22p87c7p7">
<span class="m-text m-primary">Bhagavā ca taṁ, āvuso vakkali, evamāha—</span><br />
<span class="m-text">And the Buddha said,</span><br />
</p>
<p id="sn22p87c7p8">
<span class="m-text m-primary">mā bhāyi, vakkali;</span><br />
<span class="m-text">“Do not fear, Vakkali,</span><br />
</p>
<p id="sn22p87c7p9">
<span class="m-text m-primary">mā bhāyi, vakkali.</span><br />
<span class="m-text">do not fear!</span><br />
</p>
<p id="sn22p87c7p10">
<span class="m-text m-primary">Apāpakaṁ te maraṇaṁ bhavissati, apāpikā kālakiriyā’”ti.</span><br />
<span class="m-text">Your death will not be a bad one; your passing will not be a bad one.”’”</span><br />
</p>
<p id="sn22p87c7p11">
<span class="m-text m-primary">“Evaṁ, bhante”ti kho te bhikkhū bhagavato paṭissutvā yenāyasmā vakkali tenupasaṅkamiṁsu; upasaṅkamitvā āyasmantaṁ vakkaliṁ etadavocuṁ:</span><br />
<span class="m-text">“Yes, sir,” those monks replied. They went to Vakkali and said to him:</span><br />
</p>
<p id="sn22p87c7p12">
<span class="m-text m-primary">“suṇāvuso vakkali, bhagavato vacanaṁ dvinnañca devatānan”ti.</span><br />
<span class="m-text">“Vakkali, hear the word of the Buddha and two deities.”</span><br />
</p>
<p id="sn22p87c8p1">
<span class="m-text m-primary">Atha kho āyasmā vakkali upaṭṭhāke āmantesi:</span><br />
<span class="m-text">Then Vakkali addressed his carers,</span><br />
</p>
<p id="sn22p87c8p2">
<span class="m-text m-primary">“etha maṁ, āvuso, mañcakā oropetha.</span><br />
<span class="m-text">“Please, reverends, help me off my cot.</span><br />
</p>
<p id="sn22p87c8p3">
<span class="m-text m-primary">Kathañhi nāma mādiso ucce āsane nisīditvā tassa bhagavato sāsanaṁ sotabbaṁ maññeyyā”ti.</span><br />
<span class="m-text">It’s unthinkable for one like me to listen to the Buddha’s instructions sitting on a high seat.”</span><br />
</p>
<p id="sn22p87c8p4">
<span class="m-text m-primary">“Evamāvuso”ti kho te bhikkhū āyasmato vakkalissa paṭissutvā āyasmantaṁ vakkaliṁ mañcakā oropesuṁ.</span><br />
<span class="m-text">“Yes, reverend,” replied those mendicants, and helped him off his cot.</span><br />
</p>
<p id="sn22p87c8p5">
<span class="m-text m-primary">“Imaṁ, āvuso, rattiṁ dve devatāyo abhikkantāya rattiyā …pe… ekamantaṁ aṭṭhaṁsu.</span><br />
<span class="m-text">They repeated what the Buddha had said.</span><br />
</p>
<p id="sn22p87c8p6">
<span class="m-text m-primary">Ekamantaṁ ṭhitā kho, āvuso, ekā devatā bhagavantaṁ etadavoca:</span><br />
</p>
<p id="sn22p87c8p7">
<span class="m-text m-primary">‘vakkali, bhante, bhikkhu vimokkhāya cetetī’ti.</span><br />
</p>
<p id="sn22p87c8p8">
<span class="m-text m-primary">Aparā devatā bhagavantaṁ etadavoca:</span><br />
</p>
<p id="sn22p87c8p9">
<span class="m-text m-primary">‘so hi nūna, bhante, suvimutto vimuccissatī’ti.</span><br />
</p>
<p id="sn22p87c8p10">
<span class="m-text m-primary">Bhagavā ca taṁ, āvuso vakkali, evamāha:</span><br />
</p>
<p id="sn22p87c8p11">
<span class="m-text m-primary">‘mā bhāyi, vakkali;</span><br />
</p>
<p id="sn22p87c8p12">
<span class="m-text m-primary">mā bhāyi, vakkali.</span><br />
</p>
<p id="sn22p87c8p13">
<span class="m-text m-primary">Apāpakaṁ te maraṇaṁ bhavissati, apāpikā kālakiriyā’”ti.</span><br />
</p>
<p id="sn22p87c8p14">
<span class="m-text m-primary">“Tena hāvuso, mama vacanena bhagavato pāde sirasā vandatha:</span><br />
<span class="m-text">Vakkali said, “Well then, reverends, in my name bow with your head to the Buddha’s feet. Say to him:</span><br />
</p>
<p id="sn22p87c8p15">
<span class="m-text m-primary">‘vakkali, bhante, bhikkhu ābādhiko dukkhito bāḷhagilāno.</span><br />
<span class="m-text">‘Sir, the mendicant Vakkali is sick, suffering, gravely ill.</span><br />
</p>
<p id="sn22p87c8p16">
<span class="m-text m-primary">So bhagavato pāde sirasā vandatī’ti.</span><br />
<span class="m-text">He bows with his head to your feet.’</span><br />
</p>
<p id="sn22p87c8p17">
<span class="m-text m-primary">Evañca vadetha:</span><br />
<span class="m-text">And then say:</span><br />
</p>
<p id="sn22p87c8p18">
<span class="m-text m-primary">‘rūpaṁ aniccaṁ.</span><br />
<span class="m-text">‘Form is impermanent.</span><br />
</p>
<p id="sn22p87c8p19">
<span class="m-text m-primary">Tāhaṁ, bhante, na kaṅkhāmi.</span><br />
<span class="m-text">I have no doubt of that.</span><br />
</p>
<p id="sn22p87c8p20">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
<span class="m-text">I’m certain that what is impermanent is suffering.</span><br />
</p>
<p id="sn22p87c8p21">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi.</span><br />
<span class="m-text">And I’m certain that I have no desire or greed or fondness for what is impermanent, suffering, and perishable.</span><br />
</p>
<p id="sn22p87c8p22">
<span class="m-text m-primary">Vedanā aniccā.</span><br />
<span class="m-text">Feeling is impermanent …</span><br />
</p>
<p id="sn22p87c8p23">
<span class="m-text m-primary">Tāhaṁ, bhante, na kaṅkhāmi.</span><br />
</p>
<p id="sn22p87c8p24">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
</p>
<p id="sn22p87c8p25">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi.</span><br />
</p>
<p id="sn22p87c8p26">
<span class="m-text m-primary">Saññā …</span><br />
<span class="m-text">Perception is impermanent …</span><br />
</p>
<p id="sn22p87c8p27">
<span class="m-text m-primary">saṅkhārā aniccā.</span><br />
<span class="m-text">Choices are impermanent …</span><br />
</p>
<p id="sn22p87c8p28">
<span class="m-text m-primary">Tāhaṁ, bhante, na kaṅkhāmi.</span><br />
</p>
<p id="sn22p87c8p29">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
</p>
<p id="sn22p87c8p30">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi.</span><br />
</p>
<p id="sn22p87c8p31">
<span class="m-text m-primary">Viññāṇaṁ aniccaṁ.</span><br />
<span class="m-text">Consciousness is impermanent.</span><br />
</p>
<p id="sn22p87c8p32">
<span class="m-text m-primary">Tāhaṁ, bhante, na kaṅkhāmi.</span><br />
<span class="m-text">I have no doubt of that.</span><br />
</p>
<p id="sn22p87c8p33">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
<span class="m-text">I’m certain that what is impermanent is suffering.</span><br />
</p>
<p id="sn22p87c8p34">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmī’”ti.</span><br />
<span class="m-text">And I’m certain that I have no desire or greed or fondness for what is impermanent, suffering, and perishable.’”</span><br />
</p>
<p id="sn22p87c8p35">
<span class="m-text m-primary">“Evamāvuso”ti kho te bhikkhū āyasmato vakkalissa paṭissutvā pakkamiṁsu.</span><br />
<span class="m-text">“Yes, reverend,” those monks replied, and left.</span><br />
</p>
<p id="sn22p87c8p36">
<span class="m-text m-primary">Atha kho āyasmā vakkali acirapakkantesu tesu bhikkhūsu satthaṁ āharesi.</span><br />
<span class="m-text">And then, not long after those mendicants had left, Venerable Vakkali slit his wrists.</span><br />
</p>
<p id="sn22p87c9p1">
<span class="m-text m-primary">Atha kho te bhikkhū yena bhagavā tenupasaṅkamiṁsu; upasaṅkamitvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:</span><br />
<span class="m-text">Then those senior mendicants went up to the Buddha and told him Vakkali’s message.</span><br />
</p>
<p id="sn22p87c9p2">
<span class="m-text m-primary">“vakkali, bhante, bhikkhu ābādhiko dukkhito bāḷhagilāno;</span><br />
</p>
<p id="sn22p87c9p3">
<span class="m-text m-primary">so bhagavato pāde sirasā vandati;</span><br />
</p>
<p id="sn22p87c9p4">
<span class="m-text m-primary">evañca vadeti:</span><br />
</p>
<p id="sn22p87c9p5">
<span class="m-text m-primary">‘rūpaṁ aniccaṁ.</span><br />
</p>
<p id="sn22p87c9p6">
<span class="m-text m-primary">Tāhaṁ, bhante, na kaṅkhāmi.</span><br />
</p>
<p id="sn22p87c9p7">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
</p>
<p id="sn22p87c9p8">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi.</span><br />
</p>
<p id="sn22p87c9p9">
<span class="m-text m-primary">Vedanā …</span><br />
</p>
<p id="sn22p87c9p10">
<span class="m-text m-primary">saññā …</span><br />
</p>
<p id="sn22p87c9p11">
<span class="m-text m-primary">saṅkhārā …</span><br />
</p>
<p id="sn22p87c9p12">
<span class="m-text m-primary">viññāṇaṁ aniccaṁ.</span><br />
</p>
<p id="sn22p87c9p13">
<span class="m-text m-primary">Tāhaṁ, bhante, na kaṅkhāmi.</span><br />
</p>
<p id="sn22p87c9p14">
<span class="m-text m-primary">Yadaniccaṁ taṁ dukkhanti na vicikicchāmi.</span><br />
</p>
<p id="sn22p87c9p15">
<span class="m-text m-primary">Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmī’”ti.</span><br />
</p>
<p id="sn22p87c10p1">
<span class="m-text m-primary">Atha kho bhagavā bhikkhū āmantesi:</span><br />
<span class="m-text">Then the Buddha said to the mendicants,</span><br />
</p>
<p id="sn22p87c10p2">
<span class="m-text m-primary">“āyāma, bhikkhave, yena isigilipassaṁ kāḷasilā tenupasaṅkamissāma;</span><br />
<span class="m-text">“Come, mendicants, let’s go to the Black Rock on the slopes of Isigili,</span><br />
</p>
<p id="sn22p87c10p3">
<span class="m-text m-primary">yattha vakkalinā kulaputtena satthamāharitan”ti.</span><br />
<span class="m-text">where Vakkali, the gentleman, slit his wrists.”</span><br />
</p>
<p id="sn22p87c10p4">
<span class="m-text m-primary">“Evaṁ, bhante”ti kho te bhikkhū bhagavato paccassosuṁ.</span><br />
<span class="m-text">“Yes, sir,” they replied.</span><br />
</p>
<p id="sn22p87c10p5">
<span class="m-text m-primary">Atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami.</span><br />
<span class="m-text">Then the Buddha together with several mendicants went to the Black Rock on the slopes of Isigili.</span><br />
</p>
<p id="sn22p87c10p6">
<span class="m-text m-primary">Addasā kho bhagavā āyasmantaṁ vakkaliṁ dūratova mañcake vivattakkhandhaṁ semānaṁ.</span><br />
<span class="m-text">The Buddha saw Vakkali off in the distance lying on his cot, having cast off the aggregates.</span><br />
</p>
<p id="sn22p87c11p1">
<span class="m-text m-primary">Tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ disaṁ, gacchati adho disaṁ, gacchati anudisaṁ.</span><br />
<span class="m-text">Now at that time a cloud of black smoke was moving east, west, north, south, above, below, and in-between.</span><br />
</p>
<p id="sn22p87c11p2">
<span class="m-text m-primary">Atha kho bhagavā bhikkhū āmantesi:</span><br />
<span class="m-text">The Buddha said to the mendicants,</span><br />
</p>
<p id="sn22p87c11p3">
<span class="m-text m-primary">“passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ disaṁ …pe… gacchati anudisan”ti.</span><br />
<span class="m-text">“Mendicants, do you see that cloud of black smoke moving east, west, north, south, above, below, and in-between?”</span><br />
</p>
<p id="sn22p87c11p4">
<span class="m-text m-primary">“Evaṁ, bhante”.</span><br />
<span class="m-text">“Yes, sir.”</span><br />
</p>
<p id="sn22p87c11p5">
<span class="m-text m-primary">“Eso kho, bhikkhave, māro pāpimā vakkalissa kulaputtassa viññāṇaṁ samanvesati:</span><br />
<span class="m-text">“That’s Māra the Wicked searching for Vakkali’s consciousness, wondering:</span><br />
</p>
<p id="sn22p87c11p6">
<span class="m-text m-primary">‘kattha vakkalissa kulaputtassa viññāṇaṁ patiṭṭhitan’ti?</span><br />
<span class="m-text">‘Where is Vakkali’s consciousness established?’</span><br />
</p>
<p id="sn22p87c11p7">
<span class="m-text m-primary">Appatiṭṭhitena ca, bhikkhave, viññāṇena vakkali kulaputto parinibbuto”ti.</span><br />
<span class="m-text">But since his consciousness is not established, Vakkali is extinguished.”</span><br />
</p>
<p id="sn22p87c11p8">
<span class="m-text m-primary">Pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>