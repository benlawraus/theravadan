<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv7 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kvy007p006z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Kathāvatthu" />
  <meta name="twitter:title" content="Kathāvatthu" />
  <meta property="og:url" content="https://www.theravadan.org/pages/kvy007p006z.html" />
  <meta property="og:description" content="Mahāpaṇṇāsaka Sattamavagga Itodinnakathā Ito dinnena tattha yāpentīti? Āmantā. Ito cīvaraṁ denti taṁ cīvaraṁ tattha paribhuñjantīti? Na hevaṁ vattabbe …pe… ito piṇḍapātaṁ denti, ito senāsanaṁ denti, ito gilānapaccayabhesajjaparikkhāraṁ denti, ito khādanīyaṁ denti, ito bhojanīyaṁ denti, ito pānīyaṁ denti; taṁ pānīyaṁ tattha paribhuñjantīti? Na hevaṁ vattabbe …pe…. Ito dinnena tattha …" />
  <meta name="twitter:description" content="Mahāpaṇṇāsaka Sattamavagga Itodinnakathā Ito dinnena tattha yāpentīti? Āmantā. Ito cīvaraṁ denti taṁ cīvaraṁ tattha paribhuñjantīti? Na hevaṁ vattabbe …pe… ito piṇḍapātaṁ denti, ito senāsanaṁ denti, ito gilānapaccayabhesajjaparikkhāraṁ denti, ito khādanīyaṁ denti, ito bhojanīyaṁ denti, ito pānīyaṁ denti; taṁ pānīyaṁ tattha paribhuñjantīti? Na hevaṁ vattabbe …pe…. Ito dinnena tattha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv7-index.html">kv7</a> &raquo;
          </span>
          Kathāvatthu
        </h1>
<!-- content -->
<p id="kv7p6c0p2">
<span class="m-text m-primary">Mahāpaṇṇāsaka</span><br />
</p>
<p id="kv7p6c0p3">
<span class="m-text m-primary">Sattamavagga</span><br />
</p>
<p id="kv7p6c0p4">
<span class="m-text m-primary">Itodinnakathā</span><br />
</p>
<p id="kv7p6c1p1">
<span class="m-text m-primary">Ito dinnena tattha yāpentīti?</span><br />
</p>
<p id="kv7p6c1p2">
<span class="m-text m-primary">Āmantā.</span><br />
</p>
<p id="kv7p6c1p3">
<span class="m-text m-primary">Ito cīvaraṁ denti taṁ cīvaraṁ tattha paribhuñjantīti?</span><br />
</p>
<p id="kv7p6c1p4">
<span class="m-text m-primary">Na hevaṁ vattabbe …pe…</span><br />
</p>
<p id="kv7p6c1p5">
<span class="m-text m-primary">ito piṇḍapātaṁ denti, ito senāsanaṁ denti, ito gilānapaccayabhesajjaparikkhāraṁ denti, ito khādanīyaṁ denti, ito bhojanīyaṁ denti, ito pānīyaṁ denti;</span><br />
</p>
<p id="kv7p6c1p6">
<span class="m-text m-primary">taṁ pānīyaṁ tattha paribhuñjantīti?</span><br />
</p>
<p id="kv7p6c1p7">
<span class="m-text m-primary">Na hevaṁ vattabbe …pe….</span><br />
</p>
<p id="kv7p6c2p1">
<span class="m-text m-primary">Ito dinnena tattha yāpentīti?</span><br />
</p>
<p id="kv7p6c2p2">
<span class="m-text m-primary">Āmantā.</span><br />
</p>
<p id="kv7p6c2p3">
<span class="m-text m-primary">Añño aññassa kārako parakataṁ sukhadukkhaṁ añño karoti, añño paṭisaṁvedetīti?</span><br />
</p>
<p id="kv7p6c2p4">
<span class="m-text m-primary">Na hevaṁ vattabbe …pe….</span><br />
</p>
<p id="kv7p6c3p1">
<span class="m-text m-primary">Na vattabbaṁ—</span><br />
</p>
<p id="kv7p6c3p2">
<span class="m-text m-primary">“ito dinnena tattha yāpentī”ti?</span><br />
</p>
<p id="kv7p6c3p3">
<span class="m-text m-primary">Āmantā.</span><br />
</p>
<p id="kv7p6c3p4">
<span class="m-text m-primary">Nanu petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhantīti?</span><br />
</p>
<p id="kv7p6c3p5">
<span class="m-text m-primary">Āmantā.</span><br />
</p>
<p id="kv7p6c3p6">
<span class="m-text m-primary">Hañci petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhanti;</span><br />
</p>
<p id="kv7p6c3p7">
<span class="m-text m-primary">tena vata re vattabbe—</span><br />
</p>
<p id="kv7p6c3p8">
<span class="m-text m-primary">“ito dinnena tattha yāpentī”ti.</span><br />
</p>
<p id="kv7p6c4p1">
<span class="m-text m-primary">Na vattabbaṁ—</span><br />
</p>
<p id="kv7p6c4p2">
<span class="m-text m-primary">“ito dinnena tattha yāpentī”ti?</span><br />
</p>
<p id="kv7p6c4p3">
<span class="m-text m-primary">Āmantā.</span><br />
</p>
<p id="kv7p6c4p4">
<span class="m-text m-primary">Nanu vuttaṁ bhagavatā—</span><br />
</p>
<p id="kv7p6c5p1">
<span class="m-text m-primary">“Unname udakaṁ vuṭṭhaṁ,</span><br />
</p>
<p id="kv7p6c5p2">
<span class="m-text m-primary">yathāninnaṁ pavattati;</span><br />
</p>
<p id="kv7p6c5p3">
<span class="m-text m-primary">Evameva ito dinnaṁ,</span><br />
</p>
<p id="kv7p6c5p4">
<span class="m-text m-primary">petānaṁ upakappati.</span><br />
</p>
<p id="kv7p6c6p1">
<span class="m-text m-primary">Yathā vārivahā pūrā,</span><br />
</p>
<p id="kv7p6c6p2">
<span class="m-text m-primary">paripūrenti sāgaraṁ;</span><br />
</p>
<p id="kv7p6c6p3">
<span class="m-text m-primary">Evameva ito dinnaṁ,</span><br />
</p>
<p id="kv7p6c6p4">
<span class="m-text m-primary">petānaṁ upakappati.</span><br />
</p>
<p id="kv7p6c7p1">
<span class="m-text m-primary">Na hi tattha kasī atthi,</span><br />
</p>
<p id="kv7p6c7p2">
<span class="m-text m-primary">gorakkhettha na vijjati;</span><br />
</p>
<p id="kv7p6c7p3">
<span class="m-text m-primary">Vaṇijjā tādisī natthi,</span><br />
</p>
<p id="kv7p6c7p4">
<span class="m-text m-primary">hiraññena kayākayaṁ;</span><br />
</p>
<p id="kv7p6c7p5">
<span class="m-text m-primary">Ito dinnena yāpenti,</span><br />
</p>
<p id="kv7p6c7p6">
<span class="m-text m-primary">petā kālaṅkatā tahin”ti.</span><br />
</p>
<p id="kv7p6c8p1">
<span class="m-text m-primary">Attheva suttantoti?</span><br />
</p>
<p id="kv7p6c8p2">
<span class="m-text m-primary">Āmantā.</span><br />
</p>
<p id="kv7p6c8p3">
<span class="m-text m-primary">Tena hi ito dinnena tattha yāpentīti.</span><br />
</p>
<p id="kv7p6c9p1">
<span class="m-text m-primary">Na vattabbaṁ—</span><br />
</p>
<p id="kv7p6c9p2">
<span class="m-text m-primary">“ito dinnena tattha yāpentī”ti?</span><br />
</p>
<p id="kv7p6c9p3">
<span class="m-text m-primary">Āmantā.</span><br />
</p>
<p id="kv7p6c9p4">
<span class="m-text m-primary">Nanu vuttaṁ bhagavatā—</span><br />
</p>
<p id="kv7p6c9p5">
<span class="m-text m-primary">“pañcimāni, bhikkhave, ṭhānāni sampassantā mātāpitaro puttaṁ icchanti kule jāyamānaṁ.</span><br />
</p>
<p id="kv7p6c9p6">
<span class="m-text m-primary">Katamāni pañca?</span><br />
</p>
<p id="kv7p6c9p7">
<span class="m-text m-primary">Bhaṭo vā no bharissati, kiccaṁ vā no karissati, kulavaṁso ciraṁ ṭhassati, dāyajjaṁ paṭipajjissati, atha vā pana petānaṁ kālaṅkatānaṁ dakkhiṇaṁ anuppadassati—</span><br />
</p>
<p id="kv7p6c9p8">
<span class="m-text m-primary">imāni kho, bhikkhave, pañca ṭhānāni sampassantā mātāpitaro puttaṁ icchanti kule jāyamānanti.</span><br />
</p>
<p id="kv7p6c10p1">
<span class="m-text m-primary">Pañca ṭhānāni sampassaṁ,</span><br />
</p>
<p id="kv7p6c10p2">
<span class="m-text m-primary">puttaṁ icchanti paṇḍitā;</span><br />
</p>
<p id="kv7p6c10p3">
<span class="m-text m-primary">Bhaṭo vā no bharissati,</span><br />
</p>
<p id="kv7p6c10p4">
<span class="m-text m-primary">kiccaṁ vā no karissati.</span><br />
</p>
<p id="kv7p6c11p1">
<span class="m-text m-primary">Kulavaṁso ciraṁ tiṭṭhe,</span><br />
</p>
<p id="kv7p6c11p2">
<span class="m-text m-primary">dāyajjaṁ paṭipajjati;</span><br />
</p>
<p id="kv7p6c11p3">
<span class="m-text m-primary">Atha vā pana petānaṁ,</span><br />
</p>
<p id="kv7p6c11p4">
<span class="m-text m-primary">dakkhiṇaṁ anuppadassati.</span><br />
</p>
<p id="kv7p6c12p1">
<span class="m-text m-primary">Ṭhānānetāni sampassaṁ,</span><br />
</p>
<p id="kv7p6c12p2">
<span class="m-text m-primary">puttaṁ icchanti paṇḍitā;</span><br />
</p>
<p id="kv7p6c12p3">
<span class="m-text m-primary">Tasmā santo sappurisā,</span><br />
</p>
<p id="kv7p6c12p4">
<span class="m-text m-primary">kataññū katavedino.</span><br />
</p>
<p id="kv7p6c13p1">
<span class="m-text m-primary">Bharanti mātāpitaro,</span><br />
</p>
<p id="kv7p6c13p2">
<span class="m-text m-primary">pubbe katamanussaraṁ;</span><br />
</p>
<p id="kv7p6c13p3">
<span class="m-text m-primary">Karonti tesaṁ kiccāni,</span><br />
</p>
<p id="kv7p6c13p4">
<span class="m-text m-primary">yathā taṁ pubbakārinaṁ.</span><br />
</p>
<p id="kv7p6c14p1">
<span class="m-text m-primary">Ovādakārī bhaṭaposī,</span><br />
</p>
<p id="kv7p6c14p2">
<span class="m-text m-primary">kulavaṁsaṁ ahāpayaṁ;</span><br />
</p>
<p id="kv7p6c14p3">
<span class="m-text m-primary">Saddho sīlena sampanno,</span><br />
</p>
<p id="kv7p6c14p4">
<span class="m-text m-primary">putto hoti pasaṁsiyo”ti.</span><br />
</p>
<p id="kv7p6c15p1">
<span class="m-text m-primary">Attheva suttantoti?</span><br />
</p>
<p id="kv7p6c15p2">
<span class="m-text m-primary">Āmantā.</span><br />
</p>
<p id="kv7p6c15p3">
<span class="m-text m-primary">Tena hi ito dinnena tattha yāpentīti.</span><br />
</p>
<p id="kv7p6c15p4">
<span class="m-text m-primary">Ito dinnakathā niṭṭhitā.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>