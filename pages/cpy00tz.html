<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/cpy00tz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="/pages/cpy00tz.html" />
  <meta property="og:description" content="Yudhañjayavagga Nekkhammapāramī 3 Ayogharacariya “Punāparaṁ yadā homi, kāsirājassa atrajo; Ayogharamhi saṁvaḍḍho, nāmenāsi ayogharo. ‘Dukkhena jīvito laddho, saṁpīḷe patiposito; Ajjeva putta paṭipajja, kevalaṁ vasudhaṁ imaṁ’. Saraṭṭhakaṁ sanigamaṁ, sajanaṁ vanditva khattiyaṁ; Añjaliṁ paggahetvāna, idaṁ vacanamabraviṁ. ‘Ye keci mahiyā sattā, hīnamukkaṭṭhamajjhimā; Nirārakkhā sake gehe, vaḍḍhanti …" />
  <meta name="twitter:description" content="Yudhañjayavagga Nekkhammapāramī 3 Ayogharacariya “Punāparaṁ yadā homi, kāsirājassa atrajo; Ayogharamhi saṁvaḍḍho, nāmenāsi ayogharo. ‘Dukkhena jīvito laddho, saṁpīḷe patiposito; Ajjeva putta paṭipajja, kevalaṁ vasudhaṁ imaṁ’. Saraṭṭhakaṁ sanigamaṁ, sajanaṁ vanditva khattiyaṁ; Añjaliṁ paggahetvāna, idaṁ vacanamabraviṁ. ‘Ye keci mahiyā sattā, hīnamukkaṭṭhamajjhimā; Nirārakkhā sake gehe, vaḍḍhanti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<section id="yudhanjayavagga">
<h2><a href="#yudhanjayavagga">Yudhañjayavagga</a></h2>
<section id="nekkhammaparami-3">
<h3><a href="#nekkhammaparami-3">Nekkhammapāramī 3</a></h3>
<p id="cp23c0p4">
<span class="pali m-text">Ayogharacariya</span><br />
</p>
<p id="cp23c1p1">
<span class="pali m-text">“Punāparaṁ yadā homi,</span><br />
</p>
<p id="cp23c1p2">
<span class="pali m-text">kāsirājassa atrajo;</span><br />
</p>
<p id="cp23c1p3">
<span class="pali m-text">Ayogharamhi saṁvaḍḍho,</span><br />
</p>
<p id="cp23c1p4">
<span class="pali m-text">nāmenāsi ayogharo.</span><br />
</p>
<p id="cp23c2p1">
<span class="pali m-text">‘Dukkhena jīvito laddho,</span><br />
</p>
<p id="cp23c2p2">
<span class="pali m-text">saṁpīḷe patiposito;</span><br />
</p>
<p id="cp23c2p3">
<span class="pali m-text">Ajjeva putta paṭipajja,</span><br />
</p>
<p id="cp23c2p4">
<span class="pali m-text">kevalaṁ vasudhaṁ imaṁ’.</span><br />
</p>
<p id="cp23c3p1">
<span class="pali m-text">Saraṭṭhakaṁ sanigamaṁ,</span><br />
</p>
<p id="cp23c3p2">
<span class="pali m-text">sajanaṁ vanditva khattiyaṁ;</span><br />
</p>
<p id="cp23c3p3">
<span class="pali m-text">Añjaliṁ paggahetvāna,</span><br />
</p>
<p id="cp23c3p4">
<span class="pali m-text">idaṁ vacanamabraviṁ.</span><br />
</p>
<p id="cp23c4p1">
<span class="pali m-text">‘Ye keci mahiyā sattā,</span><br />
</p>
<p id="cp23c4p2">
<span class="pali m-text">hīnamukkaṭṭhamajjhimā;</span><br />
</p>
<p id="cp23c4p3">
<span class="pali m-text">Nirārakkhā sake gehe,</span><br />
</p>
<p id="cp23c4p4">
<span class="pali m-text">vaḍḍhanti sakañātibhi.</span><br />
</p>
<p id="cp23c5p1">
<span class="pali m-text">Idaṁ loke uttariyaṁ,</span><br />
</p>
<p id="cp23c5p2">
<span class="pali m-text">saṁpīḷe mama posanaṁ;</span><br />
</p>
<p id="cp23c5p3">
<span class="pali m-text">Ayogharamhi saṁvaḍḍho,</span><br />
</p>
<p id="cp23c5p4">
<span class="pali m-text">appabhe candasūriye.</span><br />
</p>
<p id="cp23c6p1">
<span class="pali m-text">Pūtikuṇapasampuṇṇā,</span><br />
</p>
<p id="cp23c6p2">
<span class="pali m-text">muccitvā mātukucchito;</span><br />
</p>
<p id="cp23c6p3">
<span class="pali m-text">Tato ghoratare dukkhe,</span><br />
</p>
<p id="cp23c6p4">
<span class="pali m-text">puna pakkhittayoghare.</span><br />
</p>
<p id="cp23c7p1">
<span class="pali m-text">Yadihaṁ tādisaṁ patvā,</span><br />
</p>
<p id="cp23c7p2">
<span class="pali m-text">dukkhaṁ paramadāruṇaṁ;</span><br />
</p>
<p id="cp23c7p3">
<span class="pali m-text">Rajjesu yadi rajjāmi,</span><br />
</p>
<p id="cp23c7p4">
<span class="pali m-text">pāpānaṁ uttamo siyaṁ.</span><br />
</p>
<p id="cp23c8p1">
<span class="pali m-text">Ukkaṇṭhitomhi kāyena,</span><br />
</p>
<p id="cp23c8p2">
<span class="pali m-text">rajjenamhi anatthiko;</span><br />
</p>
<p id="cp23c8p3">
<span class="pali m-text">Nibbutiṁ pariyesissaṁ,</span><br />
</p>
<p id="cp23c8p4">
<span class="pali m-text">yattha maṁ maccu na maddiye’.</span><br />
</p>
<p id="cp23c9p1">
<span class="pali m-text">Evāhaṁ cintayitvāna,</span><br />
</p>
<p id="cp23c9p2">
<span class="pali m-text">viravante mahājane;</span><br />
</p>
<p id="cp23c9p3">
<span class="pali m-text">Nāgova bandhanaṁ chetvā,</span><br />
</p>
<p id="cp23c9p4">
<span class="pali m-text">pāvisiṁ kānanaṁ vanaṁ.</span><br />
</p>
<p id="cp23c10p1">
<span class="pali m-text">Mātāpitā na me dessā,</span><br />
</p>
<p id="cp23c10p2">
<span class="pali m-text">napi me dessaṁ mahāyasaṁ;</span><br />
</p>
<p id="cp23c10p3">
<span class="pali m-text">Sabbaññutaṁ piyaṁ mayhaṁ,</span><br />
</p>
<p id="cp23c10p4">
<span class="pali m-text">tasmā rajjaṁ pariccajin”ti.</span><br />
</p>
<p id="cp23c11p1">
<span class="pali m-text">Ayogharacariyaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>