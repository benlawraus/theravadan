<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/vv0063.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/vv0062.html">Previous</a></div>
<div class="m-col-t-6 m-text-right">
<a href="https://www.theravadan.org/pages/vv0064.html">Next</a></div>
</div>
<p id="vv63c0p2">
<span class="pali m-text">Purisavimāna</span><br />
</p>
<p id="vv63c0p3">
<span class="pali m-text">Mahārathavagga</span><br />
</p>
<section id="cularathavimanavatthu">
<span id="vv63c0p4"></span><h2><span class="pali m-text">13. Cūḷarathavimānavatthu</span></h2>
<p id="vv63c1p1">
<span class="pali m-text">“Daḷhadhammā nisārassa,</span><br />
</p>
<p id="vv63c1p2">
<span class="pali m-text">dhanuṁ olubbha tiṭṭhasi;</span><br />
</p>
<p id="vv63c1p3">
<span class="pali m-text">Khattiyo nusi rājañño,</span><br />
</p>
<p id="vv63c1p4">
<span class="pali m-text">adu luddo vanecaro”ti.</span><br />
</p>
<p id="vv63c2p1">
<span class="pali m-text">“Assakādhipatissāhaṁ,</span><br />
</p>
<p id="vv63c2p2">
<span class="pali m-text">bhante putto vanecaro;</span><br />
</p>
<p id="vv63c2p3">
<span class="pali m-text">Nāmaṁ me bhikkhu te brūmi,</span><br />
</p>
<p id="vv63c2p4">
<span class="pali m-text">sujāto iti maṁ vidū.</span><br />
</p>
<p id="vv63c3p1">
<span class="pali m-text">Mige gavesamānohaṁ,</span><br />
</p>
<p id="vv63c3p2">
<span class="pali m-text">Ogāhanto brahāvanaṁ;</span><br />
</p>
<p id="vv63c3p3">
<span class="pali m-text">Migaṁ tañceva nāddakkhiṁ,</span><br />
</p>
<p id="vv63c3p4">
<span class="pali m-text">Tañca disvā ṭhito ahan”ti.</span><br />
</p>
<p id="vv63c4p1">
<span class="pali m-text">“Svāgataṁ te mahāpuñña,</span><br />
</p>
<p id="vv63c4p2">
<span class="pali m-text">atho te adurāgataṁ;</span><br />
</p>
<p id="vv63c4p3">
<span class="pali m-text">Etto udakamādāya,</span><br />
</p>
<p id="vv63c4p4">
<span class="pali m-text">pāde pakkhālayassu te.</span><br />
</p>
<p id="vv63c5p1">
<span class="pali m-text">Idampi pānīyaṁ sītaṁ,</span><br />
</p>
<p id="vv63c5p2">
<span class="pali m-text">ābhataṁ girigabbharā;</span><br />
</p>
<p id="vv63c5p3">
<span class="pali m-text">Rājaputta tato pitvā,</span><br />
</p>
<p id="vv63c5p4">
<span class="pali m-text">santhatasmiṁ upāvisā”ti.</span><br />
</p>
<p id="vv63c6p1">
<span class="pali m-text">“Kalyāṇī vata te vācā,</span><br />
</p>
<p id="vv63c6p2">
<span class="pali m-text">Savanīyā mahāmuni;</span><br />
</p>
<p id="vv63c6p3">
<span class="pali m-text">Nelā atthavatī vaggu,</span><br />
</p>
<p id="vv63c6p4">
<span class="pali m-text">Mantvā atthañca bhāsasi.</span><br />
</p>
<p id="vv63c7p1">
<span class="pali m-text">Kā te rati vane viharato,</span><br />
</p>
<p id="vv63c7p2">
<span class="pali m-text">Isinisabha vadehi puṭṭho;</span><br />
</p>
<p id="vv63c7p3">
<span class="pali m-text">Tava vacanapathaṁ nisāmayitvā,</span><br />
</p>
<p id="vv63c7p4">
<span class="pali m-text">Atthadhammapadaṁ samācaremase”ti.</span><br />
</p>
<p id="vv63c8p1">
<span class="pali m-text">“Ahiṁsā sabbapāṇīnaṁ,</span><br />
</p>
<p id="vv63c8p2">
<span class="pali m-text">kumāramhāka ruccati;</span><br />
</p>
<p id="vv63c8p3">
<span class="pali m-text">Theyyā ca aticārā ca,</span><br />
</p>
<p id="vv63c8p4">
<span class="pali m-text">majjapānā ca ārati.</span><br />
</p>
<p id="vv63c9p1">
<span class="pali m-text">Ārati samacariyā ca,</span><br />
</p>
<p id="vv63c9p2">
<span class="pali m-text">bāhusaccaṁ kataññutā;</span><br />
</p>
<p id="vv63c9p3">
<span class="pali m-text">Diṭṭheva dhamme pāsaṁsā,</span><br />
</p>
<p id="vv63c9p4">
<span class="pali m-text">dhammā ete pasaṁsiyāti.</span><br />
</p>
<p id="vv63c10p1">
<span class="pali m-text">Santike maraṇaṁ tuyhaṁ,</span><br />
</p>
<p id="vv63c10p2">
<span class="pali m-text">oraṁ māsehi pañcahi;</span><br />
</p>
<p id="vv63c10p3">
<span class="pali m-text">Rājaputta vijānāhi,</span><br />
</p>
<p id="vv63c10p4">
<span class="pali m-text">attānaṁ parimocayā”ti.</span><br />
</p>
<p id="vv63c11p1">
<span class="pali m-text">“Katamaṁ svāhaṁ janapadaṁ gantvā,</span><br />
</p>
<p id="vv63c11p2">
<span class="pali m-text">Kiṁ kammaṁ kiñca porisaṁ;</span><br />
</p>
<p id="vv63c11p3">
<span class="pali m-text">Kāya vā pana vijjāya,</span><br />
</p>
<p id="vv63c11p4">
<span class="pali m-text">Bhaveyyaṁ ajarāmaro”ti.</span><br />
</p>
<p id="vv63c12p1">
<span class="pali m-text">“Na vijjate so padeso,</span><br />
</p>
<p id="vv63c12p2">
<span class="pali m-text">kammaṁ vijjā ca porisaṁ;</span><br />
</p>
<p id="vv63c12p3">
<span class="pali m-text">Yattha gantvā bhave macco,</span><br />
</p>
<p id="vv63c12p4">
<span class="pali m-text">rājaputtājarāmaro.</span><br />
</p>
<p id="vv63c13p1">
<span class="pali m-text">Mahaddhanā mahābhogā,</span><br />
</p>
<p id="vv63c13p2">
<span class="pali m-text">raṭṭhavantopi khattiyā;</span><br />
</p>
<p id="vv63c13p3">
<span class="pali m-text">Pahūtadhanadhaññāse,</span><br />
</p>
<p id="vv63c13p4">
<span class="pali m-text">tepi no ajarāmarā.</span><br />
</p>
<p id="vv63c14p1">
<span class="pali m-text">Yadi te sutā andhakaveṇḍuputtā,</span><br />
</p>
<p id="vv63c14p2">
<span class="pali m-text">Sūrā vīrā vikkantappahārino;</span><br />
</p>
<p id="vv63c14p3">
<span class="pali m-text">Tepi āyukkhayaṁ pattā,</span><br />
</p>
<p id="vv63c14p4">
<span class="pali m-text">Viddhastā sassatīsamā.</span><br />
</p>
<p id="vv63c15p1">
<span class="pali m-text">Khattiyā brāhmaṇā vessā,</span><br />
</p>
<p id="vv63c15p2">
<span class="pali m-text">suddā caṇḍālapukkusā;</span><br />
</p>
<p id="vv63c15p3">
<span class="pali m-text">Ete caññe ca jātiyā,</span><br />
</p>
<p id="vv63c15p4">
<span class="pali m-text">tepi no ajarāmarā.</span><br />
</p>
<p id="vv63c16p1">
<span class="pali m-text">Ye mantaṁ parivattenti,</span><br />
</p>
<p id="vv63c16p2">
<span class="pali m-text">chaḷaṅgaṁ brahmacintitaṁ;</span><br />
</p>
<p id="vv63c16p3">
<span class="pali m-text">Ete caññe ca vijjāya,</span><br />
</p>
<p id="vv63c16p4">
<span class="pali m-text">tepi no ajarāmarā.</span><br />
</p>
<p id="vv63c17p1">
<span class="pali m-text">Isayo cāpi ye santā,</span><br />
</p>
<p id="vv63c17p2">
<span class="pali m-text">saññatattā tapassino;</span><br />
</p>
<p id="vv63c17p3">
<span class="pali m-text">Sarīraṁ tepi kālena,</span><br />
</p>
<p id="vv63c17p4">
<span class="pali m-text">vijahanti tapassino.</span><br />
</p>
<p id="vv63c18p1">
<span class="pali m-text">Bhāvitattāpi arahanto,</span><br />
</p>
<p id="vv63c18p2">
<span class="pali m-text">katakiccā anāsavā;</span><br />
</p>
<p id="vv63c18p3">
<span class="pali m-text">Nikkhipanti imaṁ dehaṁ,</span><br />
</p>
<p id="vv63c18p4">
<span class="pali m-text">puññapāpaparikkhayā”ti.</span><br />
</p>
<p id="vv63c19p1">
<span class="pali m-text">“Subhāsitā atthavatī,</span><br />
</p>
<p id="vv63c19p2">
<span class="pali m-text">gāthāyo te mahāmuni;</span><br />
</p>
<p id="vv63c19p3">
<span class="pali m-text">Nijjhattomhi subhaṭṭhena,</span><br />
</p>
<p id="vv63c19p4">
<span class="pali m-text">tvañca me saraṇaṁ bhavā”ti.</span><br />
</p>
<p id="vv63c20p1">
<span class="pali m-text">“Mā maṁ tvaṁ saraṇaṁ gaccha,</span><br />
</p>
<p id="vv63c20p2">
<span class="pali m-text">tameva saraṇaṁ vaja;</span><br />
</p>
<p id="vv63c20p3">
<span class="pali m-text">Sakyaputtaṁ mahāvīraṁ,</span><br />
</p>
<p id="vv63c20p4">
<span class="pali m-text">yamahaṁ saraṇaṁ gato”ti.</span><br />
</p>
<p id="vv63c21p1">
<span class="pali m-text">“Katarasmiṁ so janapade,</span><br />
</p>
<p id="vv63c21p2">
<span class="pali m-text">satthā tumhāka mārisa;</span><br />
</p>
<p id="vv63c21p3">
<span class="pali m-text">Ahampi daṭṭhuṁ gacchissaṁ,</span><br />
</p>
<p id="vv63c21p4">
<span class="pali m-text">jinaṁ appaṭipuggalan”ti.</span><br />
</p>
<p id="vv63c22p1">
<span class="pali m-text">“Puratthimasmiṁ janapade,</span><br />
</p>
<p id="vv63c22p2">
<span class="pali m-text">okkākakulasambhavo;</span><br />
</p>
<p id="vv63c22p3">
<span class="pali m-text">Tatthāsi purisājañño,</span><br />
</p>
<p id="vv63c22p4">
<span class="pali m-text">so ca kho parinibbuto”ti.</span><br />
</p>
<p id="vv63c23p1">
<span class="pali m-text">“Sace hi buddho tiṭṭheyya,</span><br />
</p>
<p id="vv63c23p2">
<span class="pali m-text">Satthā tumhāka mārisa;</span><br />
</p>
<p id="vv63c23p3">
<span class="pali m-text">Yojanāni sahassāni,</span><br />
</p>
<p id="vv63c23p4">
<span class="pali m-text">Gaccheyyaṁ payirupāsituṁ.</span><br />
</p>
<p id="vv63c24p1">
<span class="pali m-text">Yato ca kho parinibbuto,</span><br />
</p>
<p id="vv63c24p2">
<span class="pali m-text">satthā tumhāka mārisa;</span><br />
</p>
<p id="vv63c24p3">
<span class="pali m-text">Nibbutampi mahāvīraṁ,</span><br />
</p>
<p id="vv63c24p4">
<span class="pali m-text">gacchāmi saraṇaṁ ahaṁ.</span><br />
</p>
<p id="vv63c25p1">
<span class="pali m-text">Upemi saraṇaṁ buddhaṁ,</span><br />
</p>
<p id="vv63c25p2">
<span class="pali m-text">dhammañcāpi anuttaraṁ;</span><br />
</p>
<p id="vv63c25p3">
<span class="pali m-text">Saṅghañca naradevassa,</span><br />
</p>
<p id="vv63c25p4">
<span class="pali m-text">gacchāmi saraṇaṁ ahaṁ.</span><br />
</p>
<p id="vv63c26p1">
<span class="pali m-text">Pāṇātipātā viramāmi khippaṁ,</span><br />
</p>
<p id="vv63c26p2">
<span class="pali m-text">Loke adinnaṁ parivajjayāmi;</span><br />
</p>
<p id="vv63c26p3">
<span class="pali m-text">Amajjapo no ca musā bhaṇāmi,</span><br />
</p>
<p id="vv63c26p4">
<span class="pali m-text">Sakena dārena ca homi tuṭṭho”ti.</span><br />
</p>
<p id="vv63c27p1">
<span class="pali m-text">“Sahassaraṁsīva yathā mahappabho,</span><br />
</p>
<p id="vv63c27p2">
<span class="pali m-text">Disaṁ yathā bhāti nabhe anukkamaṁ;</span><br />
</p>
<p id="vv63c27p3">
<span class="pali m-text">Tathāpakāro tavāyaṁ mahāratho,</span><br />
</p>
<p id="vv63c27p4">
<span class="pali m-text">Samantato yojanasattamāyato.</span><br />
</p>
<p id="vv63c28p1">
<span class="pali m-text">Suvaṇṇapaṭṭehi samantamotthaṭo,</span><br />
</p>
<p id="vv63c28p2">
<span class="pali m-text">Urassa muttāhi maṇīhi cittito;</span><br />
</p>
<p id="vv63c28p3">
<span class="pali m-text">Lekhā suvaṇṇassa ca rūpiyassa ca,</span><br />
</p>
<p id="vv63c28p4">
<span class="pali m-text">Sobhenti veḷuriyamayā sunimmitā.</span><br />
</p>
<p id="vv63c29p1">
<span class="pali m-text">Sīsañcidaṁ veḷuriyassa nimmitaṁ,</span><br />
</p>
<p id="vv63c29p2">
<span class="pali m-text">Yugañcidaṁ lohitakāya cittitaṁ;</span><br />
</p>
<p id="vv63c29p3">
<span class="pali m-text">Yuttā suvaṇṇassa ca rūpiyassa ca,</span><br />
</p>
<p id="vv63c29p4">
<span class="pali m-text">Sobhanti assā ca ime manojavā.</span><br />
</p>
<p id="vv63c30p1">
<span class="pali m-text">So tiṭṭhasi hemarathe adhiṭṭhito,</span><br />
</p>
<p id="vv63c30p2">
<span class="pali m-text">Devānamindova sahassavāhano;</span><br />
</p>
<p id="vv63c30p3">
<span class="pali m-text">Pucchāmi tāhaṁ yasavanta kovidaṁ,</span><br />
</p>
<p id="vv63c30p4">
<span class="pali m-text">Kathaṁ tayā laddho ayaṁ uḷāro”ti.</span><br />
</p>
<p id="vv63c31p1">
<span class="pali m-text">“Sujāto nāmahaṁ bhante,</span><br />
</p>
<p id="vv63c31p2">
<span class="pali m-text">rājaputto pure ahuṁ;</span><br />
</p>
<p id="vv63c31p3">
<span class="pali m-text">Tvañca maṁ anukampāya,</span><br />
</p>
<p id="vv63c31p4">
<span class="pali m-text">saññamasmiṁ nivesayi.</span><br />
</p>
<p id="vv63c32p1">
<span class="pali m-text">Khīṇāyukañca maṁ ñatvā,</span><br />
</p>
<p id="vv63c32p2">
<span class="pali m-text">sarīraṁ pādāsi satthuno;</span><br />
</p>
<p id="vv63c32p3">
<span class="pali m-text">Imaṁ sujāta pūjehi,</span><br />
</p>
<p id="vv63c32p4">
<span class="pali m-text">taṁ te atthāya hehiti.</span><br />
</p>
<p id="vv63c33p1">
<span class="pali m-text">Tāhaṁ gandhehi mālehi,</span><br />
</p>
<p id="vv63c33p2">
<span class="pali m-text">pūjayitvā samuyyuto;</span><br />
</p>
<p id="vv63c33p3">
<span class="pali m-text">Pahāya mānusaṁ dehaṁ,</span><br />
</p>
<p id="vv63c33p4">
<span class="pali m-text">upapannomhi nandanaṁ.</span><br />
</p>
<p id="vv63c34p1">
<span class="pali m-text">Nandane ca vane ramme,</span><br />
</p>
<p id="vv63c34p2">
<span class="pali m-text">nānādijagaṇāyute;</span><br />
</p>
<p id="vv63c34p3">
<span class="pali m-text">Ramāmi naccagītehi,</span><br />
</p>
<p id="vv63c34p4">
<span class="pali m-text">accharāhi purakkhato”ti.</span><br />
</p>
<p id="vv63c35p1">
<span class="pali m-text">Cūḷarathavimānaṁ terasamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/vv0062.html">Previous</a></div>
<div class="m-col-t-6 m-text-right">
<a href="https://www.theravadan.org/pages/vv0064.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>