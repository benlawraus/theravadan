<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-ap0039.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/thi-ap0038.html">Previous</a></div>
<div class="m-col-s-6 m-text-right">
<a href="https://www.theravadan.org/pages/thi-ap0040.html">Next</a></div>
</div>
<p id="thi-ap39c0p2">
<span class="pali m-text">Khattiyāvagga</span><br />
</p>
<section id="ambapalitheriapadana">
<span id="thi-ap39c0p3"></span><h2><span class="pali m-text">9 Ambapālitherīapadāna</span></h2>
<p id="thi-ap39c1p1">
<span class="pali m-text">“Yo raṁsiphusitāveḷo,</span><br />
</p>
<p id="thi-ap39c1p2">
<span class="pali m-text">phusso nāma mahāmuni;</span><br />
</p>
<p id="thi-ap39c1p3">
<span class="pali m-text">Tassāhaṁ bhaginī āsiṁ,</span><br />
</p>
<p id="thi-ap39c1p4">
<span class="pali m-text">ajāyiṁ khattiye kule.</span><br />
</p>
<p id="thi-ap39c2p1">
<span class="pali m-text">Tassa dhammaṁ suṇitvāhaṁ,</span><br />
</p>
<p id="thi-ap39c2p2">
<span class="pali m-text">vippasannena cetasā;</span><br />
</p>
<p id="thi-ap39c2p3">
<span class="pali m-text">Mahādānaṁ daditvāna,</span><br />
</p>
<p id="thi-ap39c2p4">
<span class="pali m-text">patthayiṁ rūpasampadaṁ.</span><br />
</p>
<p id="thi-ap39c3p1">
<span class="pali m-text">Ekattiṁse ito kappe,</span><br />
</p>
<p id="thi-ap39c3p2">
<span class="pali m-text">sikhī lokagganāyako;</span><br />
</p>
<p id="thi-ap39c3p3">
<span class="pali m-text">Uppanno lokapajjoto,</span><br />
</p>
<p id="thi-ap39c3p4">
<span class="pali m-text">tilokasaraṇo jino.</span><br />
</p>
<p id="thi-ap39c4p1">
<span class="pali m-text">Tadāruṇapure ramme,</span><br />
</p>
<p id="thi-ap39c4p2">
<span class="pali m-text">brāhmaññakulasambhavā;</span><br />
</p>
<p id="thi-ap39c4p3">
<span class="pali m-text">Vimuttacittaṁ kupitā,</span><br />
</p>
<p id="thi-ap39c4p4">
<span class="pali m-text">bhikkhuniṁ abhisāpayiṁ.</span><br />
</p>
<p id="thi-ap39c5p1">
<span class="pali m-text">‘Vesikāva anācārā’,</span><br />
</p>
<p id="thi-ap39c5p2">
<span class="pali m-text">jinasāsanadūsikā;</span><br />
</p>
<p id="thi-ap39c5p3">
<span class="pali m-text">Evaṁ akkosayitvāna,</span><br />
</p>
<p id="thi-ap39c5p4">
<span class="pali m-text">tena pāpena kammunā.</span><br />
</p>
<p id="thi-ap39c6p1">
<span class="pali m-text">Dāruṇaṁ nirayaṁ gantvā,</span><br />
</p>
<p id="thi-ap39c6p2">
<span class="pali m-text">mahādukkhasamappitā;</span><br />
</p>
<p id="thi-ap39c6p3">
<span class="pali m-text">Tato cutā manussesu,</span><br />
</p>
<p id="thi-ap39c6p4">
<span class="pali m-text">upapannā tapassinī.</span><br />
</p>
<p id="thi-ap39c7p1">
<span class="pali m-text">Dasajātisahassāni,</span><br />
</p>
<p id="thi-ap39c7p2">
<span class="pali m-text">gaṇikattamakārayiṁ;</span><br />
</p>
<p id="thi-ap39c7p3">
<span class="pali m-text">Tamhā pāpā na muccissaṁ,</span><br />
</p>
<p id="thi-ap39c7p4">
<span class="pali m-text">bhutvā duṭṭhavisaṁ yathā.</span><br />
</p>
<p id="thi-ap39c8p1">
<span class="pali m-text">Brahmacariyamasevissaṁ,</span><br />
</p>
<p id="thi-ap39c8p2">
<span class="pali m-text">kassape jinasāsane;</span><br />
</p>
<p id="thi-ap39c8p3">
<span class="pali m-text">Tena kammavipākena,</span><br />
</p>
<p id="thi-ap39c8p4">
<span class="pali m-text">ajāyiṁ tidase pure.</span><br />
</p>
<p id="thi-ap39c9p1">
<span class="pali m-text">Pacchime bhave sampatte,</span><br />
</p>
<p id="thi-ap39c9p2">
<span class="pali m-text">ahosiṁ opapātikā;</span><br />
</p>
<p id="thi-ap39c9p3">
<span class="pali m-text">Ambasākhantare jātā,</span><br />
</p>
<p id="thi-ap39c9p4">
<span class="pali m-text">ambapālīti tenahaṁ.</span><br />
</p>
<p id="thi-ap39c10p1">
<span class="pali m-text">Parivutā pāṇakoṭīhi,</span><br />
</p>
<p id="thi-ap39c10p2">
<span class="pali m-text">pabbajiṁ jinasāsane;</span><br />
</p>
<p id="thi-ap39c10p3">
<span class="pali m-text">Pattāhaṁ acalaṁ ṭhānaṁ,</span><br />
</p>
<p id="thi-ap39c10p4">
<span class="pali m-text">dhītā buddhassa orasā.</span><br />
</p>
<p id="thi-ap39c11p1">
<span class="pali m-text">Iddhīsu ca vasī homi,</span><br />
</p>
<p id="thi-ap39c11p2">
<span class="pali m-text">sotadhātuvisuddhiyā;</span><br />
</p>
<p id="thi-ap39c11p3">
<span class="pali m-text">Cetopariyañāṇassa,</span><br />
</p>
<p id="thi-ap39c11p4">
<span class="pali m-text">vasī homi mahāmuni.</span><br />
</p>
<p id="thi-ap39c12p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap39c12p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap39c12p3">
<span class="pali m-text">Sabbāsavā parikkhīṇā,</span><br />
</p>
<p id="thi-ap39c12p4">
<span class="pali m-text">natthi dāni punabbhavo.</span><br />
</p>
<p id="thi-ap39c13p1">
<span class="pali m-text">Atthadhammaniruttīsu,</span><br />
</p>
<p id="thi-ap39c13p2">
<span class="pali m-text">paṭibhāne tatheva ca;</span><br />
</p>
<p id="thi-ap39c13p3">
<span class="pali m-text">Ñāṇaṁ me vimalaṁ suddhaṁ,</span><br />
</p>
<p id="thi-ap39c13p4">
<span class="pali m-text">buddhaseṭṭhassa vāhasā.</span><br />
</p>
<p id="thi-ap39c14p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap39c14p2">
<span class="pali m-text">…pe…</span><br />
</p>
<p id="thi-ap39c14p3">
<span class="pali m-text">viharāmi anāsavā.</span><br />
</p>
<p id="thi-ap39c15p1">
<span class="pali m-text">Svāgataṁ vata me āsi,</span><br />
</p>
<p id="thi-ap39c15p2">
<span class="pali m-text">…pe…</span><br />
</p>
<p id="thi-ap39c15p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap39c16p1">
<span class="pali m-text">Paṭisambhidā catasso,</span><br />
</p>
<p id="thi-ap39c16p2">
<span class="pali m-text">…pe…</span><br />
</p>
<p id="thi-ap39c16p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap39c17p1">
<span class="pali m-text">Itthaṁ sudaṁ ambapāli bhikkhunī imā gāthāyo abhāsitthāti.</span><br />
</p>
<p id="thi-ap39c18p1">
<span class="pali m-text">Ambapālitheriyāpadānaṁ navamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>