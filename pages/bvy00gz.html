<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bvy00gz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://theravadan.org/pages/bvy00gz.html" />
  <meta property="og:description" content="14. Sujātabuddhavaṁsa “Tattheva maṇḍakappamhi, sujāto nāma nāyako; Sīhahanusabhakkhandho, appameyyo durāsado. Candova vimalo suddho, sataraṁsīva patāpavā; Evaṁ sobhati sambuddho, jalanto siriyā sadā. Pāpuṇitvāna sambuddho, kevalaṁ bodhimuttamaṁ; Sumaṅgalamhi nagare, dhammacakkaṁ pavattayi. Desente pavaraṁ dhammaṁ, Sujāte lokanāyake; Asītikoṭī abhisamiṁsu, Paṭhame dhammadesane. Yadā sujāto amitayaso, Deve …" />
  <meta name="twitter:description" content="14. Sujātabuddhavaṁsa “Tattheva maṇḍakappamhi, sujāto nāma nāyako; Sīhahanusabhakkhandho, appameyyo durāsado. Candova vimalo suddho, sataraṁsīva patāpavā; Evaṁ sobhati sambuddho, jalanto siriyā sadā. Pāpuṇitvāna sambuddho, kevalaṁ bodhimuttamaṁ; Sumaṅgalamhi nagare, dhammacakkaṁ pavattayi. Desente pavaraṁ dhammaṁ, Sujāte lokanāyake; Asītikoṭī abhisamiṁsu, Paṭhame dhammadesane. Yadā sujāto amitayaso, Deve …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="sujatabuddhavamsa">
<h2><a href="#sujatabuddhavamsa">14. Sujātabuddhavaṁsa</a></h2>
<p id="bv14c1p1">
<span class="m-text m-primary">“Tattheva maṇḍakappamhi,</span><br />
</p>
<p id="bv14c1p2">
<span class="m-text m-primary">sujāto nāma nāyako;</span><br />
</p>
<p id="bv14c1p3">
<span class="m-text m-primary">Sīhahanusabhakkhandho,</span><br />
</p>
<p id="bv14c1p4">
<span class="m-text m-primary">appameyyo durāsado.</span><br />
</p>
<p id="bv14c2p1">
<span class="m-text m-primary">Candova vimalo suddho,</span><br />
</p>
<p id="bv14c2p2">
<span class="m-text m-primary">sataraṁsīva patāpavā;</span><br />
</p>
<p id="bv14c2p3">
<span class="m-text m-primary">Evaṁ sobhati sambuddho,</span><br />
</p>
<p id="bv14c2p4">
<span class="m-text m-primary">jalanto siriyā sadā.</span><br />
</p>
<p id="bv14c3p1">
<span class="m-text m-primary">Pāpuṇitvāna sambuddho,</span><br />
</p>
<p id="bv14c3p2">
<span class="m-text m-primary">kevalaṁ bodhimuttamaṁ;</span><br />
</p>
<p id="bv14c3p3">
<span class="m-text m-primary">Sumaṅgalamhi nagare,</span><br />
</p>
<p id="bv14c3p4">
<span class="m-text m-primary">dhammacakkaṁ pavattayi.</span><br />
</p>
<p id="bv14c4p1">
<span class="m-text m-primary">Desente pavaraṁ dhammaṁ,</span><br />
</p>
<p id="bv14c4p2">
<span class="m-text m-primary">Sujāte lokanāyake;</span><br />
</p>
<p id="bv14c4p3">
<span class="m-text m-primary">Asītikoṭī abhisamiṁsu,</span><br />
</p>
<p id="bv14c4p4">
<span class="m-text m-primary">Paṭhame dhammadesane.</span><br />
</p>
<p id="bv14c5p1">
<span class="m-text m-primary">Yadā sujāto amitayaso,</span><br />
</p>
<p id="bv14c5p2">
<span class="m-text m-primary">Deve vassaṁ upāgami;</span><br />
</p>
<p id="bv14c5p3">
<span class="m-text m-primary">Sattatiṁsasatasahassānaṁ,</span><br />
</p>
<p id="bv14c5p4">
<span class="m-text m-primary">Dutiyābhisamayo ahu.</span><br />
</p>
<p id="bv14c6p1">
<span class="m-text m-primary">Yadā sujāto asamasamo,</span><br />
</p>
<p id="bv14c6p2">
<span class="m-text m-primary">Upagacchi pitusantikaṁ;</span><br />
</p>
<p id="bv14c6p3">
<span class="m-text m-primary">Saṭṭhisatasahassānaṁ,</span><br />
</p>
<p id="bv14c6p4">
<span class="m-text m-primary">Tatiyābhisamayo ahu.</span><br />
</p>
<p id="bv14c7p1">
<span class="m-text m-primary">Sannipātā tayo āsuṁ,</span><br />
</p>
<p id="bv14c7p2">
<span class="m-text m-primary">sujātassa mahesino;</span><br />
</p>
<p id="bv14c7p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv14c7p4">
<span class="m-text m-primary">santacittāna tādinaṁ.</span><br />
</p>
<p id="bv14c8p1">
<span class="m-text m-primary">Abhiññābalappattānaṁ,</span><br />
</p>
<p id="bv14c8p2">
<span class="m-text m-primary">appattānaṁ bhavābhave;</span><br />
</p>
<p id="bv14c8p3">
<span class="m-text m-primary">Saṭṭhisatasahassāni,</span><br />
</p>
<p id="bv14c8p4">
<span class="m-text m-primary">paṭhamaṁ sannipatiṁsu te.</span><br />
</p>
<p id="bv14c9p1">
<span class="m-text m-primary">Punāparaṁ sannipāte,</span><br />
</p>
<p id="bv14c9p2">
<span class="m-text m-primary">tidivorohaṇe jine;</span><br />
</p>
<p id="bv14c9p3">
<span class="m-text m-primary">Paññāsasatasahassānaṁ,</span><br />
</p>
<p id="bv14c9p4">
<span class="m-text m-primary">dutiyo āsi samāgamo.</span><br />
</p>
<p id="bv14c10p1">
<span class="m-text m-primary">Upasaṅkamanto narāsabhaṁ,</span><br />
</p>
<p id="bv14c10p2">
<span class="m-text m-primary">Tassa yo aggasāvako;</span><br />
</p>
<p id="bv14c10p3">
<span class="m-text m-primary">Catūhi satasahassehi,</span><br />
</p>
<p id="bv14c10p4">
<span class="m-text m-primary">Sambuddhaṁ upasaṅkami.</span><br />
</p>
<p id="bv14c11p1">
<span class="m-text m-primary">Ahaṁ tena samayena,</span><br />
</p>
<p id="bv14c11p2">
<span class="m-text m-primary">catudīpamhi issaro;</span><br />
</p>
<p id="bv14c11p3">
<span class="m-text m-primary">Antalikkhacaro āsiṁ,</span><br />
</p>
<p id="bv14c11p4">
<span class="m-text m-primary">cakkavattī mahabbalo.</span><br />
</p>
<p id="bv14c12p1">
<span class="m-text m-primary">Loke acchariyaṁ disvā,</span><br />
</p>
<p id="bv14c12p2">
<span class="m-text m-primary">abbhutaṁ lomahaṁsanaṁ;</span><br />
</p>
<p id="bv14c12p3">
<span class="m-text m-primary">Upagantvāna vandiṁ so,</span><br />
</p>
<p id="bv14c12p4">
<span class="m-text m-primary">sujātaṁ lokanāyakaṁ.</span><br />
</p>
<p id="bv14c13p1">
<span class="m-text m-primary">Catudīpe mahārajjaṁ,</span><br />
</p>
<p id="bv14c13p2">
<span class="m-text m-primary">ratane satta uttame;</span><br />
</p>
<p id="bv14c13p3">
<span class="m-text m-primary">Buddhe niyyādayitvāna,</span><br />
</p>
<p id="bv14c13p4">
<span class="m-text m-primary">pabbajiṁ tassa santike.</span><br />
</p>
<p id="bv14c14p1">
<span class="m-text m-primary">Ārāmikā janapade,</span><br />
</p>
<p id="bv14c14p2">
<span class="m-text m-primary">uṭṭhānaṁ paṭipiṇḍiya;</span><br />
</p>
<p id="bv14c14p3">
<span class="m-text m-primary">Upanenti bhikkhusaṅghassa,</span><br />
</p>
<p id="bv14c14p4">
<span class="m-text m-primary">paccayaṁ sayanāsanaṁ.</span><br />
</p>
<p id="bv14c15p1">
<span class="m-text m-primary">Sopi maṁ buddho byākāsi,</span><br />
</p>
<p id="bv14c15p2">
<span class="m-text m-primary">dasasahassimhi issaro;</span><br />
</p>
<p id="bv14c15p3">
<span class="m-text m-primary">‘Tiṁsakappasahassamhi,</span><br />
</p>
<p id="bv14c15p4">
<span class="m-text m-primary">ayaṁ buddho bhavissati.</span><br />
</p>
<p id="bv14c16p1">
<span class="m-text m-primary">Padhānaṁ padahitvāna,</span><br />
</p>
<p id="bv14c16p2">
<span class="m-text m-primary">…pe…</span><br />
</p>
<p id="bv14c16p3">
<span class="m-text m-primary">hessāma sammukhā imaṁ’.</span><br />
</p>
<p id="bv14c17p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv14c17p2">
<span class="m-text m-primary">bhiyyo hāsaṁ janesahaṁ;</span><br />
</p>
<p id="bv14c17p3">
<span class="m-text m-primary">Adhiṭṭhahiṁ vataṁ uggaṁ,</span><br />
</p>
<p id="bv14c17p4">
<span class="m-text m-primary">dasapāramipūriyā.</span><br />
</p>
<p id="bv14c18p1">
<span class="m-text m-primary">Suttantaṁ vinayañcāpi,</span><br />
</p>
<p id="bv14c18p2">
<span class="m-text m-primary">navaṅgaṁ satthusāsanaṁ;</span><br />
</p>
<p id="bv14c18p3">
<span class="m-text m-primary">Sabbaṁ pariyāpuṇitvāna,</span><br />
</p>
<p id="bv14c18p4">
<span class="m-text m-primary">sobhayiṁ jinasāsanaṁ.</span><br />
</p>
<p id="bv14c19p1">
<span class="m-text m-primary">Tatthappamatto viharanto,</span><br />
</p>
<p id="bv14c19p2">
<span class="m-text m-primary">brahmaṁ bhāvetva bhāvanaṁ;</span><br />
</p>
<p id="bv14c19p3">
<span class="m-text m-primary">Abhiññāpāramiṁ gantvā,</span><br />
</p>
<p id="bv14c19p4">
<span class="m-text m-primary">brahmalokamagañchahaṁ.</span><br />
</p>
<p id="bv14c20p1">
<span class="m-text m-primary">Sumaṅgalaṁ nāma nagaraṁ,</span><br />
</p>
<p id="bv14c20p2">
<span class="m-text m-primary">uggato nāma khattiyo;</span><br />
</p>
<p id="bv14c20p3">
<span class="m-text m-primary">Mātā pabhāvatī nāma,</span><br />
</p>
<p id="bv14c20p4">
<span class="m-text m-primary">sujātassa mahesino.</span><br />
</p>
<p id="bv14c21p1">
<span class="m-text m-primary">Navavassasahassāni,</span><br />
</p>
<p id="bv14c21p2">
<span class="m-text m-primary">agāraṁ ajjha so vasi;</span><br />
</p>
<p id="bv14c21p3">
<span class="m-text m-primary">Sirī upasirī nando,</span><br />
</p>
<p id="bv14c21p4">
<span class="m-text m-primary">tayo pāsādamuttamā.</span><br />
</p>
<p id="bv14c22p1">
<span class="m-text m-primary">Tevīsatisahassāni,</span><br />
</p>
<p id="bv14c22p2">
<span class="m-text m-primary">nāriyo samalaṅkatā;</span><br />
</p>
<p id="bv14c22p3">
<span class="m-text m-primary">Sirinandā nāma nārī,</span><br />
</p>
<p id="bv14c22p4">
<span class="m-text m-primary">upaseno nāma atrajo.</span><br />
</p>
<p id="bv14c23p1">
<span class="m-text m-primary">Nimitte caturo disvā,</span><br />
</p>
<p id="bv14c23p2">
<span class="m-text m-primary">assayānena nikkhami;</span><br />
</p>
<p id="bv14c23p3">
<span class="m-text m-primary">Anūnanavamāsāni,</span><br />
</p>
<p id="bv14c23p4">
<span class="m-text m-primary">padhānaṁ padahī jino.</span><br />
</p>
<p id="bv14c24p1">
<span class="m-text m-primary">Brahmunā yācito santo,</span><br />
</p>
<p id="bv14c24p2">
<span class="m-text m-primary">sujāto lokanāyako;</span><br />
</p>
<p id="bv14c24p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv14c24p4">
<span class="m-text m-primary">sumaṅgaluyyānamuttame.</span><br />
</p>
<p id="bv14c25p1">
<span class="m-text m-primary">Sudassano sudevo ca,</span><br />
</p>
<p id="bv14c25p2">
<span class="m-text m-primary">ahesuṁ aggasāvakā;</span><br />
</p>
<p id="bv14c25p3">
<span class="m-text m-primary">Nārado nāmupaṭṭhāko,</span><br />
</p>
<p id="bv14c25p4">
<span class="m-text m-primary">sujātassa mahesino.</span><br />
</p>
<p id="bv14c26p1">
<span class="m-text m-primary">Nāgā ca nāgasamālā ca,</span><br />
</p>
<p id="bv14c26p2">
<span class="m-text m-primary">ahesuṁ aggasāvikā;</span><br />
</p>
<p id="bv14c26p3">
<span class="m-text m-primary">Bodhi tassa bhagavato,</span><br />
</p>
<p id="bv14c26p4">
<span class="m-text m-primary">mahāveḷūti vuccati.</span><br />
</p>
<p id="bv14c27p1">
<span class="m-text m-primary">So ca rukkho ghanakkhandho,</span><br />
</p>
<p id="bv14c27p2">
<span class="m-text m-primary">Acchiddo hoti pattiko;</span><br />
</p>
<p id="bv14c27p3">
<span class="m-text m-primary">Uju vaṁso brahā hoti,</span><br />
</p>
<p id="bv14c27p4">
<span class="m-text m-primary">Dassanīyo manoramo.</span><br />
</p>
<p id="bv14c28p1">
<span class="m-text m-primary">Ekakkhandho pavaḍḍhitvā,</span><br />
</p>
<p id="bv14c28p2">
<span class="m-text m-primary">tato sākhā pabhijjati;</span><br />
</p>
<p id="bv14c28p3">
<span class="m-text m-primary">Yathā subaddho morahattho,</span><br />
</p>
<p id="bv14c28p4">
<span class="m-text m-primary">evaṁ sobhati so dumo.</span><br />
</p>
<p id="bv14c29p1">
<span class="m-text m-primary">Na tassa kaṇṭakā honti,</span><br />
</p>
<p id="bv14c29p2">
<span class="m-text m-primary">nāpi chiddaṁ mahā ahu;</span><br />
</p>
<p id="bv14c29p3">
<span class="m-text m-primary">Vitthiṇṇasākho aviralo,</span><br />
</p>
<p id="bv14c29p4">
<span class="m-text m-primary">sandacchāyo manoramo.</span><br />
</p>
<p id="bv14c30p1">
<span class="m-text m-primary">Sudatto ceva citto ca,</span><br />
</p>
<p id="bv14c30p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv14c30p3">
<span class="m-text m-primary">Subhaddā ca padumā ca,</span><br />
</p>
<p id="bv14c30p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv14c31p1">
<span class="m-text m-primary">Paññāsaratano āsi,</span><br />
</p>
<p id="bv14c31p2">
<span class="m-text m-primary">uccattanena so jino;</span><br />
</p>
<p id="bv14c31p3">
<span class="m-text m-primary">Sabbākāravarūpeto,</span><br />
</p>
<p id="bv14c31p4">
<span class="m-text m-primary">sabbaguṇamupāgato.</span><br />
</p>
<p id="bv14c32p1">
<span class="m-text m-primary">Tassa pabhā asamasamā,</span><br />
</p>
<p id="bv14c32p2">
<span class="m-text m-primary">niddhāvati samantato;</span><br />
</p>
<p id="bv14c32p3">
<span class="m-text m-primary">Appamāṇo atuliyo,</span><br />
</p>
<p id="bv14c32p4">
<span class="m-text m-primary">opammehi anūpamo.</span><br />
</p>
<p id="bv14c33p1">
<span class="m-text m-primary">Navutivassasahassāni,</span><br />
</p>
<p id="bv14c33p2">
<span class="m-text m-primary">āyu vijjati tāvade;</span><br />
</p>
<p id="bv14c33p3">
<span class="m-text m-primary">Tāvatā tiṭṭhamāno so,</span><br />
</p>
<p id="bv14c33p4">
<span class="m-text m-primary">tāresi janataṁ bahuṁ.</span><br />
</p>
<p id="bv14c34p1">
<span class="m-text m-primary">Yathāpi sāgare ūmī,</span><br />
</p>
<p id="bv14c34p2">
<span class="m-text m-primary">gagane tārakā yathā;</span><br />
</p>
<p id="bv14c34p3">
<span class="m-text m-primary">Evaṁ tadā pāvacanaṁ,</span><br />
</p>
<p id="bv14c34p4">
<span class="m-text m-primary">arahantehi cittitaṁ.</span><br />
</p>
<p id="bv14c35p1">
<span class="m-text m-primary">So ca buddho asamasamo,</span><br />
</p>
<p id="bv14c35p2">
<span class="m-text m-primary">Guṇāni ca tāni atuliyāni;</span><br />
</p>
<p id="bv14c35p3">
<span class="m-text m-primary">Sabbaṁ tamantarahitaṁ,</span><br />
</p>
<p id="bv14c35p4">
<span class="m-text m-primary">Nanu rittā sabbasaṅkhārā.</span><br />
</p>
<p id="bv14c36p1">
<span class="m-text m-primary">Sujāto jinavaro buddho,</span><br />
</p>
<p id="bv14c36p2">
<span class="m-text m-primary">Silārāmamhi nibbuto;</span><br />
</p>
<p id="bv14c36p3">
<span class="m-text m-primary">Tattheva tassa cetiyo,</span><br />
</p>
<p id="bv14c36p4">
<span class="m-text m-primary">Tīṇigāvutamuggato”ti.</span><br />
</p>
<p id="bv14c37p1">
<span class="m-text m-primary">Sujātassa bhagavato vaṁso dvādasamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>