<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy01jz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy01jz.html" />
  <meta property="og:description" content="Upālivagga 2 Soṇakoḷivisattheraapadāna “Anomadassissa munino, lokajeṭṭhassa tādino; Sudhāya lepanaṁ katvā, caṅkamaṁ kārayiṁ ahaṁ. Nānāvaṇṇehi pupphehi, caṅkamaṁ santhariṁ ahaṁ; Ākāse vitānaṁ katvā, bhojayiṁ buddhamuttamaṁ. Añjaliṁ paggahetvāna, abhivādetvāna subbataṁ; Dīghasālaṁ bhagavato, niyyādesimahaṁ tadā. Mama saṅkappamaññāya, satthā loke anuttaro; Paṭiggahesi bhagavā, anukampāya cakkhumā. Paṭiggahetvāna …" />
  <meta name="twitter:description" content="Upālivagga 2 Soṇakoḷivisattheraapadāna “Anomadassissa munino, lokajeṭṭhassa tādino; Sudhāya lepanaṁ katvā, caṅkamaṁ kārayiṁ ahaṁ. Nānāvaṇṇehi pupphehi, caṅkamaṁ santhariṁ ahaṁ; Ākāse vitānaṁ katvā, bhojayiṁ buddhamuttamaṁ. Añjaliṁ paggahetvāna, abhivādetvāna subbataṁ; Dīghasālaṁ bhagavato, niyyādesimahaṁ tadā. Mama saṅkappamaññāya, satthā loke anuttaro; Paṭiggahesi bhagavā, anukampāya cakkhumā. Paṭiggahetvāna …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap44c0p2">
<span class="pali m-text">Upālivagga</span><br />
</p>
<section id="sonakolivisattheraapadana">
<span id="tha-ap44c0p3"></span><h2><span class="pali m-text">2 Soṇakoḷivisattheraapadāna</span></h2>
<p id="tha-ap44c1p1">
<span class="pali m-text">“Anomadassissa munino,</span><br />
</p>
<p id="tha-ap44c1p2">
<span class="pali m-text">lokajeṭṭhassa tādino;</span><br />
</p>
<p id="tha-ap44c1p3">
<span class="pali m-text">Sudhāya lepanaṁ katvā,</span><br />
</p>
<p id="tha-ap44c1p4">
<span class="pali m-text">caṅkamaṁ kārayiṁ ahaṁ.</span><br />
</p>
<p id="tha-ap44c2p1">
<span class="pali m-text">Nānāvaṇṇehi pupphehi,</span><br />
</p>
<p id="tha-ap44c2p2">
<span class="pali m-text">caṅkamaṁ santhariṁ ahaṁ;</span><br />
</p>
<p id="tha-ap44c2p3">
<span class="pali m-text">Ākāse vitānaṁ katvā,</span><br />
</p>
<p id="tha-ap44c2p4">
<span class="pali m-text">bhojayiṁ buddhamuttamaṁ.</span><br />
</p>
<p id="tha-ap44c3p1">
<span class="pali m-text">Añjaliṁ paggahetvāna,</span><br />
</p>
<p id="tha-ap44c3p2">
<span class="pali m-text">abhivādetvāna subbataṁ;</span><br />
</p>
<p id="tha-ap44c3p3">
<span class="pali m-text">Dīghasālaṁ bhagavato,</span><br />
</p>
<p id="tha-ap44c3p4">
<span class="pali m-text">niyyādesimahaṁ tadā.</span><br />
</p>
<p id="tha-ap44c4p1">
<span class="pali m-text">Mama saṅkappamaññāya,</span><br />
</p>
<p id="tha-ap44c4p2">
<span class="pali m-text">satthā loke anuttaro;</span><br />
</p>
<p id="tha-ap44c4p3">
<span class="pali m-text">Paṭiggahesi bhagavā,</span><br />
</p>
<p id="tha-ap44c4p4">
<span class="pali m-text">anukampāya cakkhumā.</span><br />
</p>
<p id="tha-ap44c5p1">
<span class="pali m-text">Paṭiggahetvāna sambuddho,</span><br />
</p>
<p id="tha-ap44c5p2">
<span class="pali m-text">dakkhiṇeyyo sadevake;</span><br />
</p>
<p id="tha-ap44c5p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap44c5p4">
<span class="pali m-text">imā gāthā abhāsatha.</span><br />
</p>
<p id="tha-ap44c6p1">
<span class="pali m-text">‘Yo so haṭṭhena cittena,</span><br />
</p>
<p id="tha-ap44c6p2">
<span class="pali m-text">dīghasālaṁ adāsi me;</span><br />
</p>
<p id="tha-ap44c6p3">
<span class="pali m-text">Tamahaṁ kittayissāmi,</span><br />
</p>
<p id="tha-ap44c6p4">
<span class="pali m-text">suṇātha mama bhāsato.</span><br />
</p>
<p id="tha-ap44c7p1">
<span class="pali m-text">Imassa maccukālamhi,</span><br />
</p>
<p id="tha-ap44c7p2">
<span class="pali m-text">puññakammasamaṅgino;</span><br />
</p>
<p id="tha-ap44c7p3">
<span class="pali m-text">Sahassayuttassaratho,</span><br />
</p>
<p id="tha-ap44c7p4">
<span class="pali m-text">upaṭṭhissati tāvade.</span><br />
</p>
<p id="tha-ap44c8p1">
<span class="pali m-text">Tena yānenayaṁ poso,</span><br />
</p>
<p id="tha-ap44c8p2">
<span class="pali m-text">devalokaṁ gamissati;</span><br />
</p>
<p id="tha-ap44c8p3">
<span class="pali m-text">Anumodissare devā,</span><br />
</p>
<p id="tha-ap44c8p4">
<span class="pali m-text">sampatte kusalabbhave.</span><br />
</p>
<p id="tha-ap44c9p1">
<span class="pali m-text">Mahārahaṁ byamhaṁ seṭṭhaṁ,</span><br />
</p>
<p id="tha-ap44c9p2">
<span class="pali m-text">ratanamattikalepanaṁ;</span><br />
</p>
<p id="tha-ap44c9p3">
<span class="pali m-text">Kūṭāgāravarūpetaṁ,</span><br />
</p>
<p id="tha-ap44c9p4">
<span class="pali m-text">byamhaṁ ajjhāvasissati.</span><br />
</p>
<p id="tha-ap44c10p1">
<span class="pali m-text">Tiṁsakappasahassāni,</span><br />
</p>
<p id="tha-ap44c10p2">
<span class="pali m-text">devaloke ramissati;</span><br />
</p>
<p id="tha-ap44c10p3">
<span class="pali m-text">Pañcavīsati kappāni,</span><br />
</p>
<p id="tha-ap44c10p4">
<span class="pali m-text">devarājā bhavissati.</span><br />
</p>
<p id="tha-ap44c11p1">
<span class="pali m-text">Sattasattatikkhattuñca,</span><br />
</p>
<p id="tha-ap44c11p2">
<span class="pali m-text">cakkavattī bhavissati;</span><br />
</p>
<p id="tha-ap44c11p3">
<span class="pali m-text">Yasodharasanāmā te,</span><br />
</p>
<p id="tha-ap44c11p4">
<span class="pali m-text">sabbepi ekanāmakā.</span><br />
</p>
<p id="tha-ap44c12p1">
<span class="pali m-text">Dve sampattī anubhotvā,</span><br />
</p>
<p id="tha-ap44c12p2">
<span class="pali m-text">Vaḍḍhetvā puññasañcayaṁ;</span><br />
</p>
<p id="tha-ap44c12p3">
<span class="pali m-text">Aṭṭhavīsatikappamhi,</span><br />
</p>
<p id="tha-ap44c12p4">
<span class="pali m-text">Cakkavattī bhavissati.</span><br />
</p>
<p id="tha-ap44c13p1">
<span class="pali m-text">Tatrāpi byamhaṁ pavaraṁ,</span><br />
</p>
<p id="tha-ap44c13p2">
<span class="pali m-text">vissakammena māpitaṁ;</span><br />
</p>
<p id="tha-ap44c13p3">
<span class="pali m-text">Dasasaddāvivittaṁ taṁ,</span><br />
</p>
<p id="tha-ap44c13p4">
<span class="pali m-text">puramajjhāvasissati.</span><br />
</p>
<p id="tha-ap44c14p1">
<span class="pali m-text">Aparimeyye ito kappe,</span><br />
</p>
<p id="tha-ap44c14p2">
<span class="pali m-text">bhūmipālo mahiddhiko;</span><br />
</p>
<p id="tha-ap44c14p3">
<span class="pali m-text">Okkāko nāma nāmena,</span><br />
</p>
<p id="tha-ap44c14p4">
<span class="pali m-text">rājā raṭṭhe bhavissati.</span><br />
</p>
<p id="tha-ap44c15p1">
<span class="pali m-text">Soḷasitthisahassānaṁ,</span><br />
</p>
<p id="tha-ap44c15p2">
<span class="pali m-text">sabbāsaṁ pavarā ca sā;</span><br />
</p>
<p id="tha-ap44c15p3">
<span class="pali m-text">Abhijātā khattiyānī,</span><br />
</p>
<p id="tha-ap44c15p4">
<span class="pali m-text">nava putte janessati.</span><br />
</p>
<p id="tha-ap44c16p1">
<span class="pali m-text">Nava putte janetvāna,</span><br />
</p>
<p id="tha-ap44c16p2">
<span class="pali m-text">khattiyānī marissati;</span><br />
</p>
<p id="tha-ap44c16p3">
<span class="pali m-text">Taruṇī ca piyā kaññā,</span><br />
</p>
<p id="tha-ap44c16p4">
<span class="pali m-text">mahesittaṁ karissati.</span><br />
</p>
<p id="tha-ap44c17p1">
<span class="pali m-text">Okkākaṁ tosayitvāna,</span><br />
</p>
<p id="tha-ap44c17p2">
<span class="pali m-text">varaṁ kaññā labhissati;</span><br />
</p>
<p id="tha-ap44c17p3">
<span class="pali m-text">Varaṁ laddhāna sā kaññā,</span><br />
</p>
<p id="tha-ap44c17p4">
<span class="pali m-text">putte pabbājayissati.</span><br />
</p>
<p id="tha-ap44c18p1">
<span class="pali m-text">Pabbājitā ca te sabbe,</span><br />
</p>
<p id="tha-ap44c18p2">
<span class="pali m-text">gamissanti naguttamaṁ;</span><br />
</p>
<p id="tha-ap44c18p3">
<span class="pali m-text">Jātibhedabhayā sabbe,</span><br />
</p>
<p id="tha-ap44c18p4">
<span class="pali m-text">bhaginīhi vasissare.</span><br />
</p>
<p id="tha-ap44c19p1">
<span class="pali m-text">Ekā ca kaññā byādhīhi,</span><br />
</p>
<p id="tha-ap44c19p2">
<span class="pali m-text">bhavissati parikkhatā;</span><br />
</p>
<p id="tha-ap44c19p3">
<span class="pali m-text">Mā no jāti pabhijjīti,</span><br />
</p>
<p id="tha-ap44c19p4">
<span class="pali m-text">nikhaṇissanti khattiyā.</span><br />
</p>
<p id="tha-ap44c20p1">
<span class="pali m-text">Khattiyo nīharitvāna,</span><br />
</p>
<p id="tha-ap44c20p2">
<span class="pali m-text">tāya saddhiṁ vasissati;</span><br />
</p>
<p id="tha-ap44c20p3">
<span class="pali m-text">Bhavissati tadā bhedo,</span><br />
</p>
<p id="tha-ap44c20p4">
<span class="pali m-text">okkākakulasambhavo.</span><br />
</p>
<p id="tha-ap44c21p1">
<span class="pali m-text">Tesaṁ pajā bhavissanti,</span><br />
</p>
<p id="tha-ap44c21p2">
<span class="pali m-text">koḷiyā nāma jātiyā;</span><br />
</p>
<p id="tha-ap44c21p3">
<span class="pali m-text">Tattha mānusakaṁ bhogaṁ,</span><br />
</p>
<p id="tha-ap44c21p4">
<span class="pali m-text">anubhossatinappakaṁ.</span><br />
</p>
<p id="tha-ap44c22p1">
<span class="pali m-text">Tamhā kāyā cavitvāna,</span><br />
</p>
<p id="tha-ap44c22p2">
<span class="pali m-text">devalokaṁ gamissati;</span><br />
</p>
<p id="tha-ap44c22p3">
<span class="pali m-text">Tatrāpi pavaraṁ byamhaṁ,</span><br />
</p>
<p id="tha-ap44c22p4">
<span class="pali m-text">labhissati manoramaṁ.</span><br />
</p>
<p id="tha-ap44c23p1">
<span class="pali m-text">Devalokā cavitvāna,</span><br />
</p>
<p id="tha-ap44c23p2">
<span class="pali m-text">sukkamūlena codito;</span><br />
</p>
<p id="tha-ap44c23p3">
<span class="pali m-text">Āgantvāna manussattaṁ,</span><br />
</p>
<p id="tha-ap44c23p4">
<span class="pali m-text">soṇo nāma bhavissati.</span><br />
</p>
<p id="tha-ap44c24p1">
<span class="pali m-text">Āraddhavīriyo pahitatto,</span><br />
</p>
<p id="tha-ap44c24p2">
<span class="pali m-text">Padahaṁ satthu sāsane;</span><br />
</p>
<p id="tha-ap44c24p3">
<span class="pali m-text">Sabbāsave pariññāya,</span><br />
</p>
<p id="tha-ap44c24p4">
<span class="pali m-text">Nibbāyissatināsavo.</span><br />
</p>
<p id="tha-ap44c25p1">
<span class="pali m-text">Anantadassī bhagavā,</span><br />
</p>
<p id="tha-ap44c25p2">
<span class="pali m-text">gotamo sakyapuṅgavo;</span><br />
</p>
<p id="tha-ap44c25p3">
<span class="pali m-text">Visesaññū mahāvīro,</span><br />
</p>
<p id="tha-ap44c25p4">
<span class="pali m-text">aggaṭṭhāne ṭhapessati’.</span><br />
</p>
<p id="tha-ap44c26p1">
<span class="pali m-text">Vuṭṭhamhi deve caturaṅgulamhi,</span><br />
</p>
<p id="tha-ap44c26p2">
<span class="pali m-text">Tiṇe anileritaaṅgaṇamhi;</span><br />
</p>
<p id="tha-ap44c26p3">
<span class="pali m-text">Ṭhatvāna yogassa payuttatādino,</span><br />
</p>
<p id="tha-ap44c26p4">
<span class="pali m-text">Tatottariṁ pāramatā na vijjati.</span><br />
</p>
<p id="tha-ap44c27p1">
<span class="pali m-text">Uttame damathe danto,</span><br />
</p>
<p id="tha-ap44c27p2">
<span class="pali m-text">cittaṁ me supaṇīhitaṁ;</span><br />
</p>
<p id="tha-ap44c27p3">
<span class="pali m-text">Bhāro me ohito sabbo,</span><br />
</p>
<p id="tha-ap44c27p4">
<span class="pali m-text">nibbutomhi anāsavo.</span><br />
</p>
<p id="tha-ap44c28p1">
<span class="pali m-text">Aṅgīraso mahānāgo,</span><br />
</p>
<p id="tha-ap44c28p2">
<span class="pali m-text">abhijātova kesarī;</span><br />
</p>
<p id="tha-ap44c28p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap44c28p4">
<span class="pali m-text">etadagge ṭhapesi maṁ.</span><br />
</p>
<p id="tha-ap44c29p1">
<span class="pali m-text">Paṭisambhidā catasso,</span><br />
</p>
<p id="tha-ap44c29p2">
<span class="pali m-text">…pe…</span><br />
</p>
<p id="tha-ap44c29p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap44c30p1">
<span class="pali m-text">Itthaṁ sudaṁ āyasmā soṇo koḷiviso thero imā gāthāyo abhāsitthāti.</span><br />
</p>
<p id="tha-ap44c31p1">
<span class="pali m-text">Soṇakoḷivisattherassāpadānaṁ dutiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>