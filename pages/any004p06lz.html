<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; an &raquo; an4 &raquo; Aṅguttara Nikāya 4 | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/any004p06lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Aṅguttara Nikāya 4" />
  <meta name="twitter:title" content="Aṅguttara Nikāya 4" />
  <meta property="og:url" content="/pages/any004p06lz.html" />
  <meta property="og:description" content="Translators: sujato Numbered Discourses 4.186 19. Brāhmaṇavagga 19. Brahmins 186. Ummaggasutta Approach Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca: Then one of the mendicants went up to the Buddha, bowed, sat down to one …" />
  <meta name="twitter:description" content="Translators: sujato Numbered Discourses 4.186 19. Brāhmaṇavagga 19. Brahmins 186. Ummaggasutta Approach Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca: Then one of the mendicants went up to the Buddha, bowed, sat down to one …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-an-index.html">an</a> &raquo;
            <a href="/pages/ms-sutta-an-an4-index.html">an4</a> &raquo;
          </span>
          Aṅguttara Nikāya 4
        </h1>
<!-- content -->
<p>Translators: <span class="sujato m-text">sujato</span></p>
<p><span class="sujato m-text">Numbered Discourses 4.186</span></p>
<section id="brahmanavagga">
<h2><a href="#brahmanavagga">19. Brāhmaṇavagga</a></h2>
<p><span class="sujato m-text">19. Brahmins</span></p>
<section id="ummaggasutta">
<h3><a href="#ummaggasutta">186. Ummaggasutta</a></h3>
<p><span class="sujato m-text">Approach</span></p>
<p id="an4p186c1p1">
<span class="pali m-text">Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca:</span><br />
<span class="sujato m-text">Then one of the mendicants went up to the Buddha, bowed, sat down to one side, and said to him:</span><br />
</p>
<p id="an4p186c1p2">
<span class="pali m-text">“kena nu kho, bhante, loko nīyati, kena loko parikassati, kassa ca uppannassa vasaṁ gacchatī”ti?</span><br />
<span class="sujato m-text">“Sir, what leads the world on? What drags it around? What arises and takes control?”</span><br />
</p>
<p id="an4p186c2p1">
<span class="pali m-text">“Sādhu sādhu, bhikkhu.</span><br />
<span class="sujato m-text">“Good, good, mendicant!</span><br />
</p>
<p id="an4p186c2p2">
<span class="pali m-text">Bhaddako kho te, bhikkhu, ummaggo, bhaddakaṁ paṭibhānaṁ, kalyāṇī paripucchā.</span><br />
<span class="sujato m-text">Your approach and articulation are excellent, and it’s a good question.</span><br />
</p>
<p id="an4p186c2p3">
<span class="pali m-text">Evañhi tvaṁ, bhikkhu, pucchasi:</span><br />
<span class="sujato m-text">For you asked:</span><br />
</p>
<p id="an4p186c2p4">
<span class="pali m-text">‘kena nu kho, bhante, loko nīyati, kena loko parikassati, kassa ca uppannassa vasaṁ gacchatī’”ti?</span><br />
<span class="sujato m-text">‘What leads the world on? What drags it around? What arises and takes control?’”</span><br />
</p>
<p id="an4p186c2p5">
<span class="pali m-text">“Evaṁ, bhante”.</span><br />
<span class="sujato m-text">“Yes, sir.”</span><br />
</p>
<p id="an4p186c2p6">
<span class="pali m-text">“Cittena kho, bhikkhu, loko nīyati, cittena parikassati, cittassa uppannassa vasaṁ gacchatī”ti.</span><br />
<span class="sujato m-text">“Mendicant, the mind leads the world on. The mind drags it around. When the mind arises, it takes control.”</span><br />
</p>
<p id="an4p186c3p1">
<span class="pali m-text">“Sādhu, bhante”ti kho so bhikkhu bhagavato bhāsitaṁ abhinanditvā anumoditvā bhagavantaṁ uttari pañhaṁ apucchi:</span><br />
<span class="sujato m-text">Saying “Good, sir”, that mendicant approved and agreed with what the Buddha said. Then he asked another question:</span><br />
</p>
<p id="an4p186c3p2">
<span class="pali m-text">“‘bahussuto dhammadharo, bahussuto dhammadharo’ti, bhante, vuccati.</span><br />
<span class="sujato m-text">“Sir, they speak of ‘a learned memorizer of the teaching’.</span><br />
</p>
<p id="an4p186c3p3">
<span class="pali m-text">Kittāvatā nu kho, bhante, bahussuto dhammadharo hotī”ti?</span><br />
<span class="sujato m-text">How is a learned memorizer of the teaching defined?”</span><br />
</p>
<p id="an4p186c4p1">
<span class="pali m-text">“Sādhu sādhu, bhikkhu.</span><br />
<span class="sujato m-text">“Good, good, mendicant!</span><br />
</p>
<p id="an4p186c4p2">
<span class="pali m-text">Bhaddako kho te, bhikkhu ummaggo, bhaddakaṁ paṭibhānaṁ, kalyāṇī paripucchā.</span><br />
<span class="sujato m-text">Your approach and articulation are excellent, and it’s a good question. …</span><br />
</p>
<p id="an4p186c4p3">
<span class="pali m-text">Evañhi tvaṁ, bhikkhu, pucchasi:</span><br />
</p>
<p id="an4p186c4p4">
<span class="pali m-text">‘bahussuto dhammadharo, bahussuto dhammadharoti, bhante, vuccati.</span><br />
</p>
<p id="an4p186c4p5">
<span class="pali m-text">Kittāvatā nu kho, bhante, bahussuto dhammadharo hotī’”ti?</span><br />
</p>
<p id="an4p186c4p6">
<span class="pali m-text">“Evaṁ, bhante”.</span><br />
</p>
<p id="an4p186c4p7">
<span class="pali m-text">“Bahū kho, bhikkhu, mayā dhammā desitā—</span><br />
<span class="sujato m-text">I have taught many teachings:</span><br />
</p>
<p id="an4p186c4p8">
<span class="pali m-text">suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallaṁ.</span><br />
<span class="sujato m-text">statements, songs, discussions, verses, inspired exclamations, legends, stories of past lives, amazing stories, and classifications.</span><br />
</p>
<p id="an4p186c4p9">
<span class="pali m-text">Catuppadāya cepi, bhikkhu, gāthāya atthamaññāya dhammamaññāya dhammānudhammappaṭipanno hoti bahussuto dhammadharoti alaṁvacanāyā”ti.</span><br />
<span class="sujato m-text">But if anyone understands the meaning and the text of even a four-line verse, and if they practice in line with that teaching, they’re qualified to be called a ‘learned memorizer of the teaching’.”</span><br />
</p>
<p id="an4p186c5p1">
<span class="pali m-text">“Sādhu, bhante”ti kho so bhikkhu bhagavato bhāsitaṁ abhinanditvā anumoditvā bhagavantaṁ uttari pañhaṁ apucchi:</span><br />
<span class="sujato m-text">Saying “Good, sir”, that mendicant approved and agreed with what the Buddha said. Then he asked another question:</span><br />
</p>
<p id="an4p186c5p2">
<span class="pali m-text">“‘sutavā nibbedhikapañño, sutavā nibbedhikapañño’ti, bhante, vuccati.</span><br />
<span class="sujato m-text">“Sir, they speak of ‘a learned person with penetrating wisdom’.</span><br />
</p>
<p id="an4p186c5p3">
<span class="pali m-text">Kittāvatā nu kho, bhante, sutavā nibbedhikapañño hotī”ti?</span><br />
<span class="sujato m-text">How is a learned person with penetrating wisdom defined?”</span><br />
</p>
<p id="an4p186c6p1">
<span class="pali m-text">“Sādhu sādhu, bhikkhu.</span><br />
<span class="sujato m-text">“Good, good, mendicant!</span><br />
</p>
<p id="an4p186c6p2">
<span class="pali m-text">Bhaddako kho te, bhikkhu, ummaggo, bhaddakaṁ paṭibhānaṁ, kalyāṇī paripucchā.</span><br />
<span class="sujato m-text">Your approach and articulation are excellent, and it’s a good question. …</span><br />
</p>
<p id="an4p186c6p3">
<span class="pali m-text">Evañhi tvaṁ, bhikkhu, pucchasi:</span><br />
</p>
<p id="an4p186c6p4">
<span class="pali m-text">‘sutavā nibbedhikapañño, sutavā nibbedhikapaññoti, bhante, vuccati.</span><br />
</p>
<p id="an4p186c6p5">
<span class="pali m-text">Kittāvatā nu kho, bhante, sutavā nibbedhikapañño hotī’”ti?</span><br />
</p>
<p id="an4p186c6p6">
<span class="pali m-text">“Evaṁ, bhante”.</span><br />
</p>
<p id="an4p186c6p7">
<span class="pali m-text">“Idha, bhikkhu, bhikkhuno ‘idaṁ dukkhan’ti sutaṁ hoti, paññāya cassa atthaṁ ativijjha passati;</span><br />
<span class="sujato m-text">Take a mendicant who has heard: ‘This is suffering.’ They see what it means with penetrating wisdom.</span><br />
</p>
<p id="an4p186c6p8">
<span class="pali m-text">‘ayaṁ dukkhasamudayo’ti sutaṁ hoti, paññāya cassa atthaṁ ativijjha passati;</span><br />
<span class="sujato m-text">They’ve heard: ‘This is the origin of suffering’ …</span><br />
</p>
<p id="an4p186c6p9">
<span class="pali m-text">‘ayaṁ dukkhanirodho’ti sutaṁ hoti, paññāya cassa atthaṁ ativijjha passati;</span><br />
<span class="sujato m-text">‘This is the cessation of suffering’ …</span><br />
</p>
<p id="an4p186c6p10">
<span class="pali m-text">‘ayaṁ dukkhanirodhagāminī paṭipadā’ti sutaṁ hoti, paññāya cassa atthaṁ ativijjha passati.</span><br />
<span class="sujato m-text">‘This is the practice that leads to the cessation of suffering.’ They see what it means with penetrating wisdom.</span><br />
</p>
<p id="an4p186c6p11">
<span class="pali m-text">Evaṁ kho, bhikkhu, sutavā nibbedhikapañño hotī”ti.</span><br />
<span class="sujato m-text">That’s how a person is learned, with penetrating wisdom.”</span><br />
</p>
<p id="an4p186c7p1">
<span class="pali m-text">“Sādhu, bhante”ti kho so bhikkhu bhagavato bhāsitaṁ abhinanditvā anumoditvā bhagavantaṁ uttari pañhaṁ apucchi:</span><br />
<span class="sujato m-text">Saying “Good, sir”, that mendicant approved and agreed with what the Buddha said. Then he asked another question:</span><br />
</p>
<p id="an4p186c7p2">
<span class="pali m-text">“‘paṇḍito mahāpañño, paṇḍito mahāpañño’ti, bhante, vuccati.</span><br />
<span class="sujato m-text">“Sir, they speak of ‘an astute person with great wisdom’.</span><br />
</p>
<p id="an4p186c7p3">
<span class="pali m-text">Kittāvatā nu kho, bhante, paṇḍito mahāpañño hotī”ti?</span><br />
<span class="sujato m-text">How is an astute person with great wisdom defined?”</span><br />
</p>
<p id="an4p186c8p1">
<span class="pali m-text">“Sādhu sādhu, bhikkhu.</span><br />
<span class="sujato m-text">“Good, good, mendicant!</span><br />
</p>
<p id="an4p186c8p2">
<span class="pali m-text">Bhaddako kho te, bhikkhu, ummaggo, bhaddakaṁ paṭibhānaṁ, kalyāṇī paripucchā.</span><br />
<span class="sujato m-text">Your approach and articulation are excellent, and it’s a good question. …</span><br />
</p>
<p id="an4p186c8p3">
<span class="pali m-text">Evañhi tvaṁ bhikkhu pucchasi:</span><br />
</p>
<p id="an4p186c8p4">
<span class="pali m-text">‘paṇḍito mahāpañño, paṇḍito mahāpaññoti, bhante, vuccati.</span><br />
</p>
<p id="an4p186c8p5">
<span class="pali m-text">Kittāvatā nu kho, bhante, paṇḍito mahāpañño hotī’”ti?</span><br />
</p>
<p id="an4p186c8p6">
<span class="pali m-text">“Evaṁ, bhante”.</span><br />
</p>
<p id="an4p186c8p7">
<span class="pali m-text">“Idha, bhikkhu, paṇḍito mahāpañño nevattabyābādhāya ceteti na parabyābādhāya ceteti na ubhayabyābādhāya ceteti attahitaparahitaubhayahitasabbalokahitameva cintayamāno cinteti.</span><br />
<span class="sujato m-text">An astute person with great wisdom is one who has no intention to hurt themselves, or to hurt others, or to hurt both. When they think, they only think of the benefit for themselves, for others, for both, and for the whole world.</span><br />
</p>
<p id="an4p186c8p8">
<span class="pali m-text">Evaṁ kho, bhikkhu, paṇḍito mahāpañño hotī”ti.</span><br />
<span class="sujato m-text">That’s how a person is astute, with great wisdom.”</span><br />
</p>
<p id="an4p186c8p9">
<span class="pali m-text">Chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>