<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; mn &raquo; Majjhima Nikāya 15 | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mny00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Majjhima Nikāya 15" />
  <meta name="twitter:title" content="Majjhima Nikāya 15" />
  <meta property="og:url" content="/pages/mny00iz.html" />
  <meta property="og:description" content="Translators: sujato Middle Discourses 15 Anumānasutta Measuring Up Evaṁ me sutaṁ— So I have heard. ekaṁ samayaṁ āyasmā mahāmoggallāno bhaggesu viharati susumāragire bhesakaḷāvane migadāye. At one time Venerable Mahāmoggallāna was staying in the land of the Bhaggas on Crocodile Hill, in the deer park at Bhesakaḷā’s Wood …" />
  <meta name="twitter:description" content="Translators: sujato Middle Discourses 15 Anumānasutta Measuring Up Evaṁ me sutaṁ— So I have heard. ekaṁ samayaṁ āyasmā mahāmoggallāno bhaggesu viharati susumāragire bhesakaḷāvane migadāye. At one time Venerable Mahāmoggallāna was staying in the land of the Bhaggas on Crocodile Hill, in the deer park at Bhesakaḷā’s Wood …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-mn-index.html">mn</a> &raquo;
          </span>
          Majjhima Nikāya 15
        </h1>
<!-- content -->
<p>Translators: <span class="sujato m-text">sujato</span></p>
<p><span class="sujato m-text">Middle Discourses 15</span></p>
<p id="mn15c0p2">
<span class="pali m-text">Anumānasutta</span><br />
<span class="sujato m-text">Measuring Up</span><br />
</p>
<p id="mn15c1p1">
<span class="pali m-text">Evaṁ me sutaṁ—</span><br />
<span class="sujato m-text">So I have heard.</span><br />
</p>
<p id="mn15c1p2">
<span class="pali m-text">ekaṁ samayaṁ āyasmā mahāmoggallāno bhaggesu viharati susumāragire bhesakaḷāvane migadāye.</span><br />
<span class="sujato m-text">At one time Venerable Mahāmoggallāna was staying in the land of the Bhaggas on Crocodile Hill, in the deer park at Bhesakaḷā’s Wood.</span><br />
</p>
<p id="mn15c1p3">
<span class="pali m-text">Tatra kho āyasmā mahāmoggallāno bhikkhū āmantesi:</span><br />
<span class="sujato m-text">There Venerable Mahāmoggallāna addressed the mendicants:</span><br />
</p>
<p id="mn15c1p4">
<span class="pali m-text">“āvuso bhikkhavo”ti.</span><br />
<span class="sujato m-text">“Reverends, mendicants!”</span><br />
</p>
<p id="mn15c1p5">
<span class="pali m-text">“Āvuso”ti kho te bhikkhū āyasmato mahāmoggallānassa paccassosuṁ.</span><br />
<span class="sujato m-text">“Reverend,” they replied.</span><br />
</p>
<p id="mn15c1p6">
<span class="pali m-text">Āyasmā mahāmoggallāno etadavoca:</span><br />
<span class="sujato m-text">Venerable Mahāmoggallāna said this:</span><br />
</p>
<p id="mn15c2p1">
<span class="pali m-text">“Pavāreti cepi, āvuso, bhikkhu:</span><br />
<span class="sujato m-text">“Suppose a mendicant invites</span><br />
</p>
<p id="mn15c2p2">
<span class="pali m-text">‘vadantu maṁ āyasmanto, vacanīyomhi āyasmantehī’ti, so ca hoti dubbaco, dovacassakaraṇehi dhammehi samannāgato, akkhamo appadakkhiṇaggāhī anusāsaniṁ, atha kho naṁ sabrahmacārī na ceva vattabbaṁ maññanti, na ca anusāsitabbaṁ maññanti, na ca tasmiṁ puggale vissāsaṁ āpajjitabbaṁ maññanti.</span><br />
<span class="sujato m-text">other mendicants to admonish them. But they’re hard to admonish, having qualities that make them hard to admonish. They're impatient, and don't take instruction respectfully. So their spiritual companions don’t think it’s worth advising and instructing them, and that person doesn’t gain their trust.</span><br />
</p>
<p id="mn15c3p1">
<span class="pali m-text">Katame cāvuso, dovacassakaraṇā dhammā?</span><br />
<span class="sujato m-text">And what are the qualities that make them hard to admonish?</span><br />
</p>
<p id="mn15c3p2">
<span class="pali m-text">Idhāvuso, bhikkhu pāpiccho hoti, pāpikānaṁ icchānaṁ vasaṁ gato.</span><br />
<span class="sujato m-text">Firstly, a mendicant has wicked desires, having fallen under the sway of wicked desires.</span><br />
</p>
<p id="mn15c3p3">
<span class="pali m-text">Yaṁpāvuso, bhikkhu pāpiccho hoti, pāpikānaṁ icchānaṁ vasaṁ gato—</span><br />
</p>
<p id="mn15c3p4">
<span class="pali m-text">ayampi dhammo dovacassakaraṇo.</span><br />
<span class="sujato m-text">This is a quality that makes them difficult to admonish.</span><br />
</p>
<p id="mn15c3p5">
<span class="pali m-text">Puna caparaṁ, āvuso, bhikkhu attukkaṁsako hoti paravambhī.</span><br />
<span class="sujato m-text">Furthermore, a mendicant glorifies themselves and puts others down. …</span><br />
</p>
<p id="mn15c3p6">
<span class="pali m-text">Yaṁpāvuso, bhikkhu attukkaṁsako hoti paravambhī—</span><br />
</p>
<p id="mn15c3p7">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p8">
<span class="pali m-text">Puna caparaṁ, āvuso, bhikkhu kodhano hoti kodhābhibhūto.</span><br />
<span class="sujato m-text">They’re irritable, overcome by anger …</span><br />
</p>
<p id="mn15c3p9">
<span class="pali m-text">Yaṁpāvuso, bhikkhu kodhano hoti kodhābhibhūto—</span><br />
</p>
<p id="mn15c3p10">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p11">
<span class="pali m-text">Puna caparaṁ, āvuso, bhikkhu kodhano hoti kodhahetu upanāhī.</span><br />
<span class="sujato m-text">They’re irritable, and hostile due to anger …</span><br />
</p>
<p id="mn15c3p12">
<span class="pali m-text">Yaṁpāvuso, bhikkhu kodhano hoti kodhahetu upanāhī—</span><br />
</p>
<p id="mn15c3p13">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p14">
<span class="pali m-text">Puna caparaṁ, āvuso, bhikkhu kodhano hoti kodhahetu abhisaṅgī.</span><br />
<span class="sujato m-text">They’re irritable, and stubborn due to anger …</span><br />
</p>
<p id="mn15c3p15">
<span class="pali m-text">Yaṁpāvuso, bhikkhu kodhano hoti kodhahetu abhisaṅgī—</span><br />
</p>
<p id="mn15c3p16">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p17">
<span class="pali m-text">Puna caparaṁ, āvuso, bhikkhu kodhano hoti kodhasāmantā vācaṁ nicchāretā.</span><br />
<span class="sujato m-text">They’re irritable, and blurt out words bordering on anger …</span><br />
</p>
<p id="mn15c3p18">
<span class="pali m-text">Yaṁpāvuso, bhikkhu kodhano hoti kodhasāmantā vācaṁ nicchāretā—</span><br />
</p>
<p id="mn15c3p19">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p20">
<span class="pali m-text">Puna caparaṁ, āvuso, bhikkhu codito codakena codakaṁ paṭippharati.</span><br />
<span class="sujato m-text">When accused, they object to the accuser …</span><br />
</p>
<p id="mn15c3p21">
<span class="pali m-text">Yaṁpāvuso, bhikkhu codito codakena codakaṁ paṭippharati—</span><br />
</p>
<p id="mn15c3p22">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p23">
<span class="pali m-text">Puna caparaṁ, āvuso, bhikkhu codito codakena codakaṁ apasādeti.</span><br />
<span class="sujato m-text">When accused, they rebuke the accuser …</span><br />
</p>
<p id="mn15c3p24">
<span class="pali m-text">Yaṁpāvuso, bhikkhu codito codakena codakaṁ apasādeti—</span><br />
</p>
<p id="mn15c3p25">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p26">
<span class="pali m-text">Puna caparaṁ, āvuso, bhikkhu codito codakena codakassa paccāropeti.</span><br />
<span class="sujato m-text">When accused, they retort to the accuser …</span><br />
</p>
<p id="mn15c3p27">
<span class="pali m-text">Yaṁpāvuso, bhikkhu codito codakena codakassa paccāropeti—</span><br />
</p>
<p id="mn15c3p28">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p29">
<span class="pali m-text">Puna caparaṁ, āvuso, bhikkhu codito codakena aññenaññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti.</span><br />
<span class="sujato m-text">When accused, they dodge the issue, distract the discussion with irrelevant points, and display annoyance, hate, and bitterness …</span><br />
</p>
<p id="mn15c3p30">
<span class="pali m-text">Yaṁpāvuso, bhikkhu codito codakena aññenaññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti—</span><br />
</p>
<p id="mn15c3p31">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p32">
<span class="pali m-text">Puna caparaṁ, āvuso, bhikkhu codito codakena apadāne na sampāyati.</span><br />
<span class="sujato m-text">When accused, they are unable to account for their behavior …</span><br />
</p>
<p id="mn15c3p33">
<span class="pali m-text">Yaṁpāvuso, bhikkhu codito codakena apadāne na sampāyati—</span><br />
</p>
<p id="mn15c3p34">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p35">
<span class="pali m-text">Puna caparaṁ, āvuso, bhikkhu makkhī hoti paḷāsī.</span><br />
<span class="sujato m-text">They are offensive and contemptuous …</span><br />
</p>
<p id="mn15c3p36">
<span class="pali m-text">Yaṁpāvuso, bhikkhu makkhī hoti paḷāsī—</span><br />
</p>
<p id="mn15c3p37">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p38">
<span class="pali m-text">Puna caparaṁ, āvuso, bhikkhu issukī hoti maccharī.</span><br />
<span class="sujato m-text">They’re jealous and stingy …</span><br />
</p>
<p id="mn15c3p39">
<span class="pali m-text">Yaṁpāvuso, bhikkhu issukī hoti maccharī—</span><br />
</p>
<p id="mn15c3p40">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p41">
<span class="pali m-text">Puna caparaṁ, āvuso, bhikkhu saṭho hoti māyāvī.</span><br />
<span class="sujato m-text">They’re devious and deceitful …</span><br />
</p>
<p id="mn15c3p42">
<span class="pali m-text">Yaṁpāvuso, bhikkhu saṭho hoti māyāvī—</span><br />
</p>
<p id="mn15c3p43">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p44">
<span class="pali m-text">Puna caparaṁ, āvuso, bhikkhu thaddho hoti atimānī.</span><br />
<span class="sujato m-text">They’re obstinate and vain …</span><br />
</p>
<p id="mn15c3p45">
<span class="pali m-text">Yaṁpāvuso, bhikkhu thaddho hoti atimānī—</span><br />
</p>
<p id="mn15c3p46">
<span class="pali m-text">ayampi dhammo dovacassakaraṇo.</span><br />
</p>
<p id="mn15c3p47">
<span class="pali m-text">Puna caparaṁ, āvuso, bhikkhu sandiṭṭhiparāmāsī hoti ādhānaggāhī duppaṭinissaggī.</span><br />
<span class="sujato m-text">Furthermore, a mendicant is attached to their own views, holding them tight, and refusing to let go.</span><br />
</p>
<p id="mn15c3p48">
<span class="pali m-text">Yaṁpāvuso, bhikkhu sandiṭṭhiparāmāsī hoti ādhānaggāhī duppaṭinissaggī—</span><br />
</p>
<p id="mn15c3p49">
<span class="pali m-text">ayampi dhammo dovacassakaraṇo.</span><br />
<span class="sujato m-text">This too is a quality that makes them difficult to admonish.</span><br />
</p>
<p id="mn15c3p50">
<span class="pali m-text">Ime vuccantāvuso, dovacassakaraṇā dhammā.</span><br />
<span class="sujato m-text">These are the qualities that make them hard to admonish.</span><br />
</p>
<p id="mn15c4p1">
<span class="pali m-text">No cepi, āvuso, bhikkhu pavāreti:</span><br />
<span class="sujato m-text">Suppose a mendicant doesn’t invite</span><br />
</p>
<p id="mn15c4p2">
<span class="pali m-text">‘vadantu maṁ āyasmanto, vacanīyomhi āyasmantehī’ti, so ca hoti suvaco, sovacassakaraṇehi dhammehi samannāgato, khamo padakkhiṇaggāhī anusāsaniṁ, atha kho naṁ sabrahmacārī vattabbañceva maññanti, anusāsitabbañca maññanti, tasmiñca puggale vissāsaṁ āpajjitabbaṁ maññanti.</span><br />
<span class="sujato m-text">other mendicants to admonish them. But they’re easy to admonish, having qualities that make them easy to admonish. They're accepting, and take instruction respectfully. So their spiritual companions think it’s worth advising and instructing them, and that person gains their trust.</span><br />
</p>
<p id="mn15c5p1">
<span class="pali m-text">Katame cāvuso, sovacassakaraṇā dhammā?</span><br />
<span class="sujato m-text">And what are the qualities that make them easy to admonish?</span><br />
</p>
<p id="mn15c5p2">
<span class="pali m-text">Idhāvuso, bhikkhu na pāpiccho hoti, na pāpikānaṁ icchānaṁ vasaṁ gato.</span><br />
<span class="sujato m-text">Firstly, a mendicant doesn’t have wicked desires …</span><br />
</p>
<p id="mn15c5p3">
<span class="pali m-text">Yaṁpāvuso, bhikkhu na pāpiccho hoti na pāpikānaṁ icchānaṁ vasaṁ gato—</span><br />
</p>
<p id="mn15c5p4">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p5">
<span class="pali m-text">Puna caparaṁ, āvuso, bhikkhu anattukkaṁsako hoti aparavambhī.</span><br />
</p>
<p id="mn15c5p6">
<span class="pali m-text">Yaṁpāvuso, bhikkhu anattukkaṁsako hoti aparavambhī—</span><br />
</p>
<p id="mn15c5p7">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p8">
<span class="pali m-text">Puna caparaṁ, āvuso, bhikkhu na kodhano hoti na kodhābhibhūto.</span><br />
</p>
<p id="mn15c5p9">
<span class="pali m-text">Yaṁpāvuso, bhikkhu na kodhano hoti na kodhābhibhūto—</span><br />
</p>
<p id="mn15c5p10">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p11">
<span class="pali m-text">Puna caparaṁ, āvuso, bhikkhu na kodhano hoti na kodhahetu upanāhī.</span><br />
</p>
<p id="mn15c5p12">
<span class="pali m-text">Yaṁpāvuso, bhikkhu na kodhano hoti na kodhahetu upanāhī—</span><br />
</p>
<p id="mn15c5p13">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p14">
<span class="pali m-text">Puna caparaṁ, āvuso, bhikkhu na kodhano hoti na kodhahetu abhisaṅgī.</span><br />
</p>
<p id="mn15c5p15">
<span class="pali m-text">Yaṁpāvuso, bhikkhu na kodhano hoti na kodhahetu abhisaṅgī—</span><br />
</p>
<p id="mn15c5p16">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p17">
<span class="pali m-text">Puna caparaṁ, āvuso, bhikkhu na kodhano hoti na kodhasāmantā vācaṁ nicchāretā.</span><br />
</p>
<p id="mn15c5p18">
<span class="pali m-text">Yaṁpāvuso, bhikkhu na kodhano hoti na kodhasāmantā vācaṁ nicchāretā—</span><br />
</p>
<p id="mn15c5p19">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p20">
<span class="pali m-text">Puna caparaṁ, āvuso, bhikkhu codito codakena codakaṁ nappaṭippharati.</span><br />
</p>
<p id="mn15c5p21">
<span class="pali m-text">Yaṁpāvuso, bhikkhu codito codakena codakaṁ nappaṭippharati—</span><br />
</p>
<p id="mn15c5p22">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p23">
<span class="pali m-text">Puna caparaṁ, āvuso, bhikkhu codito codakena codakaṁ na apasādeti.</span><br />
</p>
<p id="mn15c5p24">
<span class="pali m-text">Yaṁpāvuso, bhikkhu codito codakena codakaṁ na apasādeti—</span><br />
</p>
<p id="mn15c5p25">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p26">
<span class="pali m-text">Puna caparaṁ, āvuso, bhikkhu codito codakena codakassa na paccāropeti.</span><br />
</p>
<p id="mn15c5p27">
<span class="pali m-text">Yaṁpāvuso, bhikkhu codito codakena codakassa na paccāropeti—</span><br />
</p>
<p id="mn15c5p28">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p29">
<span class="pali m-text">Puna caparaṁ, āvuso, bhikkhu codito codakena na aññenaññaṁ paṭicarati, na bahiddhā kathaṁ apanāmeti, na kopañca dosañca appaccayañca pātukaroti.</span><br />
</p>
<p id="mn15c5p30">
<span class="pali m-text">Yaṁpāvuso, bhikkhu codito codakena na aññenaññaṁ paṭicarati, na bahiddhā kathaṁ apanāmeti, na kopañca dosañca appaccayañca pātukaroti—</span><br />
</p>
<p id="mn15c5p31">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p32">
<span class="pali m-text">Puna caparaṁ, āvuso, bhikkhu codito codakena apadāne sampāyati.</span><br />
</p>
<p id="mn15c5p33">
<span class="pali m-text">Yaṁpāvuso, bhikkhu codito codakena apadāne sampāyati—</span><br />
</p>
<p id="mn15c5p34">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p35">
<span class="pali m-text">Puna caparaṁ, āvuso, bhikkhu amakkhī hoti apaḷāsī.</span><br />
</p>
<p id="mn15c5p36">
<span class="pali m-text">Yaṁpāvuso, bhikkhu amakkhī hoti apaḷāsī—</span><br />
</p>
<p id="mn15c5p37">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p38">
<span class="pali m-text">Puna caparaṁ, āvuso, bhikkhu anissukī hoti amaccharī.</span><br />
</p>
<p id="mn15c5p39">
<span class="pali m-text">Yaṁpāvuso, bhikkhu anissukī hoti amaccharī—</span><br />
</p>
<p id="mn15c5p40">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p41">
<span class="pali m-text">Puna caparaṁ, āvuso, bhikkhu asaṭho hoti amāyāvī.</span><br />
</p>
<p id="mn15c5p42">
<span class="pali m-text">Yaṁpāvuso, bhikkhu asaṭho hoti amāyāvī—</span><br />
</p>
<p id="mn15c5p43">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p44">
<span class="pali m-text">Puna caparaṁ, āvuso, bhikkhu atthaddho hoti anatimānī.</span><br />
</p>
<p id="mn15c5p45">
<span class="pali m-text">Yaṁpāvuso, bhikkhu atthaddho hoti anatimānī—</span><br />
</p>
<p id="mn15c5p46">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p47">
<span class="pali m-text">Puna caparaṁ, āvuso, bhikkhu asandiṭṭhiparāmāsī hoti anādhānaggāhī suppaṭinissaggī.</span><br />
<span class="sujato m-text">Furthermore, a mendicant isn’t attached to their own views, not holding them tight, but letting them go easily.</span><br />
</p>
<p id="mn15c5p48">
<span class="pali m-text">Yaṁpāvuso, bhikkhu asandiṭṭhiparāmāsī hoti, anādhānaggāhī suppaṭinissaggī—</span><br />
</p>
<p id="mn15c5p49">
<span class="pali m-text">ayampi dhammo sovacassakaraṇo.</span><br />
</p>
<p id="mn15c5p50">
<span class="pali m-text">Ime vuccantāvuso, sovacassakaraṇā dhammā.</span><br />
<span class="sujato m-text">These are the qualities that make them easy to admonish.</span><br />
</p>
<p id="mn15c6p1">
<span class="pali m-text">Tatrāvuso, bhikkhunā attanāva attānaṁ evaṁ anuminitabbaṁ:</span><br />
<span class="sujato m-text">In such a case, a mendicant should measure themselves against another like this.</span><br />
</p>
<p id="mn15c6p2">
<span class="pali m-text">‘yo khvāyaṁ puggalo pāpiccho, pāpikānaṁ icchānaṁ vasaṁ gato, ayaṁ me puggalo appiyo amanāpo;</span><br />
<span class="sujato m-text">‘This person has wicked desires, having fallen under the sway of wicked desires. And I don’t like or approve of this person.</span><br />
</p>
<p id="mn15c6p3">
<span class="pali m-text">ahañceva kho panassaṁ pāpiccho pāpikānaṁ icchānaṁ vasaṁ gato, ahampāssaṁ paresaṁ appiyo amanāpo’ti.</span><br />
<span class="sujato m-text">And if I were to fall under the sway of wicked desires, others wouldn’t like or approve of me.’</span><br />
</p>
<p id="mn15c6p4">
<span class="pali m-text">Evaṁ jānantenāvuso, bhikkhunā ‘na pāpiccho bhavissāmi, na pāpikānaṁ icchānaṁ vasaṁ gato’ti cittaṁ uppādetabbaṁ.</span><br />
<span class="sujato m-text">A mendicant who knows this should give rise to the thought: ‘I will not fall under the sway of wicked desires.’ …</span><br />
</p>
<p id="mn15c6p5">
<span class="pali m-text">‘Yo khvāyaṁ puggalo attukkaṁsako paravambhī, ayaṁ me puggalo appiyo amanāpo;</span><br />
</p>
<p id="mn15c6p6">
<span class="pali m-text">ahañceva kho panassaṁ attukkaṁsako paravambhī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p7">
<span class="pali m-text">Evaṁ jānantenāvuso, bhikkhunā ‘anattukkaṁsako bhavissāmi aparavambhī’ti cittaṁ uppādetabbaṁ.</span><br />
</p>
<p id="mn15c6p8">
<span class="pali m-text">‘Yo khvāyaṁ puggalo kodhano kodhābhibhūto, ayaṁ me puggalo appiyo amanāpo.</span><br />
</p>
<p id="mn15c6p9">
<span class="pali m-text">Ahañceva kho panassaṁ kodhano kodhābhibhūto, ahampāssaṁ paresaṁ appiyo amanāpo’ti.</span><br />
</p>
<p id="mn15c6p10">
<span class="pali m-text">Evaṁ jānantenāvuso, bhikkhunā ‘na kodhano bhavissāmi na kodhābhibhūto’ti cittaṁ uppādetabbaṁ.</span><br />
</p>
<p id="mn15c6p11">
<span class="pali m-text">‘Yo khvāyaṁ puggalo kodhano kodhahetu upanāhī, ayaṁ me puggalo appiyo amanāpo;</span><br />
</p>
<p id="mn15c6p12">
<span class="pali m-text">ahañceva kho panassaṁ kodhano kodhahetu upanāhī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p13">
<span class="pali m-text">Evaṁ jānantenāvuso, bhikkhunā ‘na kodhano bhavissāmi na kodhahetu upanāhī’ti cittaṁ uppādetabbaṁ.</span><br />
</p>
<p id="mn15c6p14">
<span class="pali m-text">‘Yo khvāyaṁ puggalo kodhano kodhahetu abhisaṅgī, ayaṁ me puggalo appiyo amanāpo;</span><br />
</p>
<p id="mn15c6p15">
<span class="pali m-text">ahañceva kho panassaṁ kodhano kodhahetu abhisaṅgī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p16">
<span class="pali m-text">Evaṁ jānantenāvuso, bhikkhunā ‘na kodhano bhavissāmi na kodhahetu abhisaṅgī’ti cittaṁ uppādetabbaṁ.</span><br />
</p>
<p id="mn15c6p17">
<span class="pali m-text">‘Yo khvāyaṁ puggalo kodhano kodhasāmantā vācaṁ nicchāretā, ayaṁ me puggalo appiyo amanāpo;</span><br />
</p>
<p id="mn15c6p18">
<span class="pali m-text">ahañceva kho panassaṁ kodhano kodhasāmantā vācaṁ nicchāretā, ahampāssaṁ paresaṁ appiyo amanāpo’ti.</span><br />
</p>
<p id="mn15c6p19">
<span class="pali m-text">Evaṁ jānantenāvuso, bhikkhunā ‘na kodhano bhavissāmi na kodhasāmantā vācaṁ nicchāressāmī’ti cittaṁ uppādetabbaṁ.</span><br />
</p>
<p id="mn15c6p20">
<span class="pali m-text">‘Yo khvāyaṁ puggalo codito codakena codakaṁ paṭippharati, ayaṁ me puggalo appiyo amanāpo;</span><br />
</p>
<p id="mn15c6p21">
<span class="pali m-text">ahañceva kho pana codito codakena codakaṁ paṭipphareyyaṁ, ahampāssaṁ paresaṁ appiyo amanāpo’ti.</span><br />
</p>
<p id="mn15c6p22">
<span class="pali m-text">Evaṁ jānantenāvuso, bhikkhunā ‘codito codakena codakaṁ nappaṭippharissāmī’ti cittaṁ uppādetabbaṁ.</span><br />
</p>
<p id="mn15c6p23">
<span class="pali m-text">‘Yo khvāyaṁ puggalo codito codakena codakaṁ apasādeti, ayaṁ me puggalo appiyo amanāpo;</span><br />
</p>
<p id="mn15c6p24">
<span class="pali m-text">ahañceva kho pana codito codakena codakaṁ apasādeyyaṁ, ahampāssaṁ paresaṁ appiyo amanāpo’ti.</span><br />
</p>
<p id="mn15c6p25">
<span class="pali m-text">Evaṁ jānantenāvuso, bhikkhunā ‘codito codakena codakaṁ na apasādessāmī’ti cittaṁ uppādetabbaṁ.</span><br />
</p>
<p id="mn15c6p26">
<span class="pali m-text">‘Yo khvāyaṁ puggalo codito codakena codakassa paccāropeti, ayaṁ me puggalo appiyo amanāpo;</span><br />
</p>
<p id="mn15c6p27">
<span class="pali m-text">ahañceva kho pana codito codakena codakassa paccāropeyyaṁ, ahampāssaṁ paresaṁ appiyo amanāpo’ti.</span><br />
</p>
<p id="mn15c6p28">
<span class="pali m-text">Evaṁ jānantenāvuso, bhikkhunā ‘codito codakena codakassa na paccāropessāmī’ti cittaṁ uppādetabbaṁ.</span><br />
</p>
<p id="mn15c6p29">
<span class="pali m-text">‘Yo khvāyaṁ puggalo codito codakena aññenaññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti, ayaṁ me puggalo appiyo amanāpo;</span><br />
</p>
<p id="mn15c6p30">
<span class="pali m-text">ahañceva kho pana codito codakena aññenaññaṁ paṭicareyyaṁ, bahiddhā kathaṁ apanāmeyyaṁ, kopañca dosañca appaccayañca pātukareyyaṁ, ahampāssaṁ paresaṁ appiyo amanāpo’ti.</span><br />
</p>
<p id="mn15c6p31">
<span class="pali m-text">Evaṁ jānantenāvuso, bhikkhunā ‘codito codakena na aññenaññaṁ paṭicarissāmi, na bahiddhā kathaṁ apanāmessāmi, na kopañca dosañca appaccayañca pātukarissāmī’ti cittaṁ uppādetabbaṁ.</span><br />
</p>
<p id="mn15c6p32">
<span class="pali m-text">‘Yo khvāyaṁ puggalo codito codakena apadāne na sampāyati, ayaṁ me puggalo appiyo amanāpo;</span><br />
</p>
<p id="mn15c6p33">
<span class="pali m-text">ahañceva kho pana codito codakena apadāne na sampāyeyyaṁ, ahampāssaṁ paresaṁ appiyo amanāpo’ti.</span><br />
</p>
<p id="mn15c6p34">
<span class="pali m-text">Evaṁ jānantenāvuso, bhikkhunā ‘codito codakena apadāne sampāyissāmī’ti cittaṁ uppādetabbaṁ.</span><br />
</p>
<p id="mn15c6p35">
<span class="pali m-text">‘Yo khvāyaṁ puggalo makkhī paḷāsī, ayaṁ me puggalo appiyo amanāpo;</span><br />
</p>
<p id="mn15c6p36">
<span class="pali m-text">ahañceva kho panassaṁ makkhī paḷāsī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p37">
<span class="pali m-text">Evaṁ jānantenāvuso, bhikkhunā ‘amakkhī bhavissāmi apaḷāsī’ti cittaṁ uppādetabbaṁ.</span><br />
</p>
<p id="mn15c6p38">
<span class="pali m-text">‘Yo khvāyaṁ puggalo issukī maccharī, ayaṁ me puggalo appiyo amanāpo;</span><br />
</p>
<p id="mn15c6p39">
<span class="pali m-text">ahañceva kho panassaṁ issukī maccharī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p40">
<span class="pali m-text">Evaṁ jānantenāvuso, bhikkhunā ‘anissukī bhavissāmi amaccharī’ti cittaṁ uppādetabbaṁ.</span><br />
</p>
<p id="mn15c6p41">
<span class="pali m-text">‘Yo khvāyaṁ puggalo saṭho māyāvī, ayaṁ me puggalo appiyo amanāpo;</span><br />
</p>
<p id="mn15c6p42">
<span class="pali m-text">ahañceva kho panassaṁ saṭho māyāvī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p43">
<span class="pali m-text">Evaṁ jānantenāvuso, bhikkhunā ‘asaṭho bhavissāmi amāyāvī’ti cittaṁ uppādetabbaṁ.</span><br />
</p>
<p id="mn15c6p44">
<span class="pali m-text">‘Yo khvāyaṁ puggalo thaddho atimānī, ayaṁ me puggalo appiyo amanāpo;</span><br />
</p>
<p id="mn15c6p45">
<span class="pali m-text">ahañceva kho panassaṁ thaddho atimānī, ahampāssaṁ paresaṁ appiyo amanāpo’ti.</span><br />
</p>
<p id="mn15c6p46">
<span class="pali m-text">Evaṁ jānantenāvuso, bhikkhunā ‘atthaddho bhavissāmi anatimānī’ti cittaṁ uppādetabbaṁ.</span><br />
</p>
<p id="mn15c6p47">
<span class="pali m-text">‘Yo khvāyaṁ puggalo sandiṭṭhiparāmāsī ādhānaggāhī duppaṭinissaggī, ayaṁ me puggalo appiyo amanāpo;</span><br />
<span class="sujato m-text">‘This person is attached to their own views, holding them tight and refusing to let go. And I don’t like or approve of this person.</span><br />
</p>
<p id="mn15c6p48">
<span class="pali m-text">ahañceva kho panassaṁ sandiṭṭhiparāmāsī ādhānaggāhī duppaṭinissaggī, ahampāssaṁ paresaṁ appiyo amanāpo’ti.</span><br />
<span class="sujato m-text">And if I were to be attached to my own views, holding them tight and refusing to let go, others wouldn’t like or approve of me.’</span><br />
</p>
<p id="mn15c6p49">
<span class="pali m-text">Evaṁ jānantenāvuso, bhikkhunā ‘asandiṭṭhiparāmāsī bhavissāmi anādhānaggāhī suppaṭinissaggī’ti cittaṁ uppādetabbaṁ.</span><br />
<span class="sujato m-text">A mendicant who knows this should give rise to the thought: ‘I will not be attached to my own views, holding them tight, but will let them go easily.’</span><br />
</p>
<p id="mn15c7p1">
<span class="pali m-text">Tatrāvuso, bhikkhunā attanāva attānaṁ evaṁ paccavekkhitabbaṁ:</span><br />
<span class="sujato m-text">In such a case, a mendicant should check themselves like this:</span><br />
</p>
<p id="mn15c7p2">
<span class="pali m-text">‘kiṁ nu khomhi pāpiccho, pāpikānaṁ icchānaṁ vasaṁ gato’ti?</span><br />
<span class="sujato m-text">‘Do I have wicked desires? Have I fallen under the sway of wicked desires?’</span><br />
</p>
<p id="mn15c7p3">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
<span class="sujato m-text">Suppose that, upon checking, a mendicant knows that</span><br />
</p>
<p id="mn15c7p4">
<span class="pali m-text">‘pāpiccho khomhi, pāpikānaṁ icchānaṁ vasaṁ gato’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
<span class="sujato m-text">they have fallen under the sway of wicked desires. Then they should make an effort to give up those bad, unskillful qualities.</span><br />
</p>
<p id="mn15c7p5">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
<span class="sujato m-text">But suppose that, upon checking, a mendicant knows that</span><br />
</p>
<p id="mn15c7p6">
<span class="pali m-text">‘na khomhi pāpiccho, na pāpikānaṁ icchānaṁ vasaṁ gato’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
<span class="sujato m-text">they haven’t fallen under the sway of wicked desires. Then they should meditate with rapture and joy, training day and night in skillful qualities. …</span><br />
</p>
<p id="mn15c7p7">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p8">
<span class="pali m-text">‘kiṁ nu khomhi attukkaṁsako paravambhī’ti?</span><br />
</p>
<p id="mn15c7p9">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p10">
<span class="pali m-text">‘attukkaṁsako khomhi paravambhī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p11">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p12">
<span class="pali m-text">‘anattukkaṁsako khomhi aparavambhī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p13">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p14">
<span class="pali m-text">‘kiṁ nu khomhi kodhano kodhābhibhūto’ti?</span><br />
</p>
<p id="mn15c7p15">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p16">
<span class="pali m-text">‘kodhano khomhi kodhābhibhūto’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p17">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p18">
<span class="pali m-text">‘na khomhi kodhano kodhābhibhūto’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p19">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p20">
<span class="pali m-text">‘kiṁ nu khomhi kodhano kodhahetu upanāhī’ti?</span><br />
</p>
<p id="mn15c7p21">
<span class="pali m-text">Sace, āvuso, bhikkhu paccavekkhamāno evaṁ jānāti ‘kodhano khomhi kodhahetu upanāhī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p22">
<span class="pali m-text">Sace panāvuso, bhikkhu paccavekkhamāno evaṁ jānāti ‘na khomhi kodhano kodhahetu upanāhī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p23">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p24">
<span class="pali m-text">‘kiṁ nu khomhi kodhano kodhahetu abhisaṅgī’ti?</span><br />
</p>
<p id="mn15c7p25">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p26">
<span class="pali m-text">‘kodhano khomhi kodhahetu abhisaṅgī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p27">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p28">
<span class="pali m-text">‘na khomhi kodhano kodhahetu abhisaṅgī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p29">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p30">
<span class="pali m-text">‘kiṁ nu khomhi kodhano kodhasāmantā vācaṁ nicchāretā’ti?</span><br />
</p>
<p id="mn15c7p31">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p32">
<span class="pali m-text">‘kodhano khomhi kodhasāmantā vācaṁ nicchāretā’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p33">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p34">
<span class="pali m-text">‘na khomhi kodhano kodhasāmantā vācaṁ nicchāretā’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p35">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p36">
<span class="pali m-text">‘kiṁ nu khomhi codito codakena codakaṁ paṭippharāmī’ti?</span><br />
</p>
<p id="mn15c7p37">
<span class="pali m-text">Sace, āvuso, bhikkhu paccavekkhamāno evaṁ jānāti ‘codito khomhi codakena codakaṁ paṭippharāmī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p38">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p39">
<span class="pali m-text">‘codito khomhi codakena codakaṁ nappaṭippharāmī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p40">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p41">
<span class="pali m-text">‘kiṁ nu khomhi codito codakena codakaṁ apasādemī’ti?</span><br />
</p>
<p id="mn15c7p42">
<span class="pali m-text">Sace, āvuso, bhikkhu paccavekkhamāno evaṁ jānāti ‘codito khomhi codakena codakaṁ apasādemī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p43">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p44">
<span class="pali m-text">‘codito khomhi codakena codakaṁ na apasādemī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p45">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p46">
<span class="pali m-text">‘kiṁ nu khomhi codito codakena codakassa paccāropemī’ti?</span><br />
</p>
<p id="mn15c7p47">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p48">
<span class="pali m-text">‘codito khomhi codakena codakassa paccāropemī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p49">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p50">
<span class="pali m-text">‘codito khomhi codakena codakassa na paccāropemī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p51">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p52">
<span class="pali m-text">‘kiṁ nu khomhi codito codakena aññenaññaṁ paṭicarāmi, bahiddhā kathaṁ apanāmemi, kopañca dosañca appaccayañca pātukaromī’ti?</span><br />
</p>
<p id="mn15c7p53">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p54">
<span class="pali m-text">‘codito khomhi codakena aññenaññaṁ paṭicarāmi, bahiddhā kathaṁ apanāmemi, kopañca dosañca appaccayañca pātukaromī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p55">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p56">
<span class="pali m-text">‘codito khomhi codakena na aññenaññaṁ paṭicarāmi, na bahiddhā kathaṁ apanāmemi, na kopañca dosañca appaccayañca pātukaromī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p57">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p58">
<span class="pali m-text">‘kiṁ nu khomhi codito codakena apadāne na sampāyāmī’ti?</span><br />
</p>
<p id="mn15c7p59">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p60">
<span class="pali m-text">‘codito khomhi codakena apadāne na sampāyāmī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p61">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p62">
<span class="pali m-text">‘codito khomhi codakena apadāne sampāyāmī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p63">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p64">
<span class="pali m-text">‘kiṁ nu khomhi makkhī paḷāsī’ti?</span><br />
</p>
<p id="mn15c7p65">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p66">
<span class="pali m-text">‘makkhī khomhi paḷāsī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p67">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p68">
<span class="pali m-text">‘amakkhī khomhi apaḷāsī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p69">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p70">
<span class="pali m-text">‘kiṁ nu khomhi issukī maccharī’ti?</span><br />
</p>
<p id="mn15c7p71">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p72">
<span class="pali m-text">‘issukī khomhi maccharī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p73">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p74">
<span class="pali m-text">‘anissukī khomhi amaccharī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p75">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p76">
<span class="pali m-text">‘kiṁ nu khomhi saṭho māyāvī’ti?</span><br />
</p>
<p id="mn15c7p77">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p78">
<span class="pali m-text">‘saṭho khomhi māyāvī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p79">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p80">
<span class="pali m-text">‘asaṭho khomhi amāyāvī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p81">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p82">
<span class="pali m-text">‘kiṁ nu khomhi thaddho atimānī’ti?</span><br />
</p>
<p id="mn15c7p83">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
</p>
<p id="mn15c7p84">
<span class="pali m-text">‘thaddho khomhi atimānī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
</p>
<p id="mn15c7p85">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
</p>
<p id="mn15c7p86">
<span class="pali m-text">‘atthaddho khomhi anatimānī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
</p>
<p id="mn15c7p87">
<span class="pali m-text">Puna caparaṁ, āvuso, bhikkhunā attanāva attānaṁ evaṁ paccavekkhitabbaṁ:</span><br />
</p>
<p id="mn15c7p88">
<span class="pali m-text">‘kiṁ nu khomhi sandiṭṭhiparāmāsī ādhānaggāhī duppaṭinissaggī’ti?</span><br />
</p>
<p id="mn15c7p89">
<span class="pali m-text">Sace, āvuso, bhikkhu paccavekkhamāno evaṁ jānāti:</span><br />
<span class="sujato m-text">Suppose that, upon checking, a mendicant knows that</span><br />
</p>
<p id="mn15c7p90">
<span class="pali m-text">‘sandiṭṭhiparāmāsī khomhi ādhānaggāhī duppaṭinissaggī’ti, tenāvuso, bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.</span><br />
<span class="sujato m-text">they are attached to their own views, holding them tight, and refusing to let go. Then they should make an effort to give up those bad, unskillful qualities.</span><br />
</p>
<p id="mn15c7p91">
<span class="pali m-text">Sace panāvuso, bhikkhu paccavekkhamāno evaṁ jānāti:</span><br />
<span class="sujato m-text">Suppose that, upon checking, a mendicant knows that</span><br />
</p>
<p id="mn15c7p92">
<span class="pali m-text">‘asandiṭṭhiparāmāsī khomhi anādhānaggāhī suppaṭinissaggī’ti, tenāvuso, bhikkhunā teneva pītipāmojjena vihātabbaṁ ahorattānusikkhinā kusalesu dhammesu.</span><br />
<span class="sujato m-text">they’re not attached to their own views, holding them tight, but let them go easily. Then they should meditate with rapture and joy, training day and night in skillful qualities.</span><br />
</p>
<p id="mn15c8p1">
<span class="pali m-text">Sace, āvuso, bhikkhu paccavekkhamāno sabbepime pāpake akusale dhamme appahīne attani samanupassati, tenāvuso, bhikkhunā sabbesaṁyeva imesaṁ pāpakānaṁ akusalānaṁ dhammānaṁ pahānāya vāyamitabbaṁ.</span><br />
<span class="sujato m-text">Suppose that, upon checking, a mendicant sees that they haven’t given up all these bad, unskillful qualities. Then they should make an effort to give them all up.</span><br />
</p>
<p id="mn15c8p2">
<span class="pali m-text">Sace panāvuso, bhikkhu paccavekkhamāno sabbepime pāpake akusale dhamme pahīne attani samanupassati, tenāvuso, bhikkhunā teneva pītipāmojjena vihātabbaṁ, ahorattānusikkhinā kusalesu dhammesu.</span><br />
<span class="sujato m-text">But suppose that, upon checking, a mendicant sees that they have given up all these bad, unskillful qualities. Then they should meditate with rapture and joy, training day and night in skillful qualities.</span><br />
</p>
<p id="mn15c8p3">
<span class="pali m-text">Seyyathāpi, āvuso, itthī vā puriso vā, daharo yuvā maṇḍanajātiko, ādāse vā parisuddhe pariyodāte, acche vā udakapatte, sakaṁ mukhanimittaṁ paccavekkhamāno, sace tattha passati rajaṁ vā aṅgaṇaṁ vā, tasseva rajassa vā aṅgaṇassa vā pahānāya vāyamati;</span><br />
<span class="sujato m-text">Suppose there was a woman or man who was young, youthful, and fond of adornments, and they check their own reflection in a clean bright mirror or a clear bowl of water. If they see any dirt or blemish there, they’d try to remove it.</span><br />
</p>
<p id="mn15c8p4">
<span class="pali m-text">no ce tattha passati rajaṁ vā aṅgaṇaṁ vā, teneva attamano hoti:</span><br />
<span class="sujato m-text">But if they don’t see any dirt or blemish there, they’re happy, thinking:</span><br />
</p>
<p id="mn15c8p5">
<span class="pali m-text">‘lābhā vata me, parisuddhaṁ vata me’ti.</span><br />
<span class="sujato m-text">‘How fortunate that I’m clean!’</span><br />
</p>
<p id="mn15c8p6">
<span class="pali m-text">Evameva kho, āvuso, sace bhikkhu paccavekkhamāno sabbepime pāpake akusale dhamme appahīne attani samanupassati, tenāvuso, bhikkhunā sabbesaṁyeva imesaṁ pāpakānaṁ akusalānaṁ dhammānaṁ pahānāya vāyamitabbaṁ.</span><br />
<span class="sujato m-text">In the same way, suppose that, upon checking, a mendicant sees that they haven’t given up all these bad, unskillful qualities. Then they should make an effort to give them all up.</span><br />
</p>
<p id="mn15c8p7">
<span class="pali m-text">Sace panāvuso, bhikkhu paccavekkhamāno sabbepime pāpake akusale dhamme pahīne attani samanupassati, tenāvuso, bhikkhunā teneva pītipāmojjena vihātabbaṁ, ahorattānusikkhinā kusalesu dhammesū”ti.</span><br />
<span class="sujato m-text">But suppose that, upon checking, a mendicant sees that they have given up all these bad, unskillful qualities. Then they should meditate with rapture and joy, training day and night in skillful qualities.”</span><br />
</p>
<p id="mn15c8p8">
<span class="pali m-text">Idamavocāyasmā mahāmoggallāno.</span><br />
<span class="sujato m-text">This is what Venerable Mahāmoggallāna said.</span><br />
</p>
<p id="mn15c8p9">
<span class="pali m-text">Attamanā te bhikkhū āyasmato mahāmoggallānassa bhāsitaṁ abhinandunti.</span><br />
<span class="sujato m-text">Satisfied, the mendicants were happy with what Venerable Mahāmoggallāna said.</span><br />
</p>
<p id="mn15c8p10">
<span class="pali m-text">Anumānasuttaṁ niṭṭhitaṁ pañcamaṁ.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>