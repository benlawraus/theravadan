<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-apy0e6z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="/pages/tha-apy0e6z.html" />
  <meta property="og:description" content="Gandhodakavagga 10. Ukkhittapadumiyattheraapadāna “Nagare haṁsavatiyā, ahosiṁ māliko tadā; Ogāhetvā padumasaraṁ, satapattaṁ ocināmahaṁ. Padumuttaro nāma jino, sabbadhammāna pāragū; Saha satasahassehi, santacittehi tādibhi. Khīṇāsavehi suddhehi, chaḷabhiññehi jhāyibhi; Mama vuddhiṁ samanvesaṁ, āgacchi mama santikaṁ. Disvānahaṁ devadevaṁ, sayambhuṁ lokanāyakaṁ; Vaṇṭe chetvā satapattaṁ, ukkhipimambare tadā. Yadi buddho tuvaṁ vīra, lokajeṭṭho …" />
  <meta name="twitter:description" content="Gandhodakavagga 10. Ukkhittapadumiyattheraapadāna “Nagare haṁsavatiyā, ahosiṁ māliko tadā; Ogāhetvā padumasaraṁ, satapattaṁ ocināmahaṁ. Padumuttaro nāma jino, sabbadhammāna pāragū; Saha satasahassehi, santacittehi tādibhi. Khīṇāsavehi suddhehi, chaḷabhiññehi jhāyibhi; Mama vuddhiṁ samanvesaṁ, āgacchi mama santikaṁ. Disvānahaṁ devadevaṁ, sayambhuṁ lokanāyakaṁ; Vaṇṭe chetvā satapattaṁ, ukkhipimambare tadā. Yadi buddho tuvaṁ vīra, lokajeṭṭho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="gandhodakavagga">
<h2><a href="#gandhodakavagga">Gandhodakavagga</a></h2>
<section id="ukkhittapadumiyattheraapadana">
<h3><a href="#ukkhittapadumiyattheraapadana">10. Ukkhittapadumiyattheraapadāna</a></h3>
<p id="tha-ap342c1p1">
<span class="pali m-text">“Nagare haṁsavatiyā,</span><br />
</p>
<p id="tha-ap342c1p2">
<span class="pali m-text">ahosiṁ māliko tadā;</span><br />
</p>
<p id="tha-ap342c1p3">
<span class="pali m-text">Ogāhetvā padumasaraṁ,</span><br />
</p>
<p id="tha-ap342c1p4">
<span class="pali m-text">satapattaṁ ocināmahaṁ.</span><br />
</p>
<p id="tha-ap342c2p1">
<span class="pali m-text">Padumuttaro nāma jino,</span><br />
</p>
<p id="tha-ap342c2p2">
<span class="pali m-text">sabbadhammāna pāragū;</span><br />
</p>
<p id="tha-ap342c2p3">
<span class="pali m-text">Saha satasahassehi,</span><br />
</p>
<p id="tha-ap342c2p4">
<span class="pali m-text">santacittehi tādibhi.</span><br />
</p>
<p id="tha-ap342c3p1">
<span class="pali m-text">Khīṇāsavehi suddhehi,</span><br />
</p>
<p id="tha-ap342c3p2">
<span class="pali m-text">chaḷabhiññehi jhāyibhi;</span><br />
</p>
<p id="tha-ap342c3p3">
<span class="pali m-text">Mama vuddhiṁ samanvesaṁ,</span><br />
</p>
<p id="tha-ap342c3p4">
<span class="pali m-text">āgacchi mama santikaṁ.</span><br />
</p>
<p id="tha-ap342c4p1">
<span class="pali m-text">Disvānahaṁ devadevaṁ,</span><br />
</p>
<p id="tha-ap342c4p2">
<span class="pali m-text">sayambhuṁ lokanāyakaṁ;</span><br />
</p>
<p id="tha-ap342c4p3">
<span class="pali m-text">Vaṇṭe chetvā satapattaṁ,</span><br />
</p>
<p id="tha-ap342c4p4">
<span class="pali m-text">ukkhipimambare tadā.</span><br />
</p>
<p id="tha-ap342c5p1">
<span class="pali m-text">Yadi buddho tuvaṁ vīra,</span><br />
</p>
<p id="tha-ap342c5p2">
<span class="pali m-text">lokajeṭṭho narāsabho;</span><br />
</p>
<p id="tha-ap342c5p3">
<span class="pali m-text">Sayaṁ gantvā satapattā,</span><br />
</p>
<p id="tha-ap342c5p4">
<span class="pali m-text">matthake dhārayantu te.</span><br />
</p>
<p id="tha-ap342c6p1">
<span class="pali m-text">Adhiṭṭhahi mahāvīro,</span><br />
</p>
<p id="tha-ap342c6p2">
<span class="pali m-text">lokajeṭṭho narāsabho;</span><br />
</p>
<p id="tha-ap342c6p3">
<span class="pali m-text">Buddhassa ānubhāvena,</span><br />
</p>
<p id="tha-ap342c6p4">
<span class="pali m-text">matthake dhārayiṁsu te.</span><br />
</p>
<p id="tha-ap342c7p1">
<span class="pali m-text">Tena kammena sukatena,</span><br />
</p>
<p id="tha-ap342c7p2">
<span class="pali m-text">cetanāpaṇidhīhi ca;</span><br />
</p>
<p id="tha-ap342c7p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap342c7p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap342c8p1">
<span class="pali m-text">Tattha me sukataṁ byamhaṁ,</span><br />
</p>
<p id="tha-ap342c8p2">
<span class="pali m-text">satapattanti vuccati;</span><br />
</p>
<p id="tha-ap342c8p3">
<span class="pali m-text">Saṭṭhiyojanamubbiddhaṁ,</span><br />
</p>
<p id="tha-ap342c8p4">
<span class="pali m-text">tiṁsayojanavitthataṁ.</span><br />
</p>
<p id="tha-ap342c9p1">
<span class="pali m-text">Sahassakkhattuṁ devindo,</span><br />
</p>
<p id="tha-ap342c9p2">
<span class="pali m-text">devarajjamakārayiṁ;</span><br />
</p>
<p id="tha-ap342c9p3">
<span class="pali m-text">Pañcasattatikkhattuñca,</span><br />
</p>
<p id="tha-ap342c9p4">
<span class="pali m-text">cakkavattī ahosahaṁ.</span><br />
</p>
<p id="tha-ap342c10p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap342c10p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap342c10p3">
<span class="pali m-text">Anubhomi sakaṁ kammaṁ,</span><br />
</p>
<p id="tha-ap342c10p4">
<span class="pali m-text">pubbe sukatamattano.</span><br />
</p>
<p id="tha-ap342c11p1">
<span class="pali m-text">Tenevekapadumena,</span><br />
</p>
<p id="tha-ap342c11p2">
<span class="pali m-text">anubhotvāna sampadā;</span><br />
</p>
<p id="tha-ap342c11p3">
<span class="pali m-text">Gotamassa bhagavato,</span><br />
</p>
<p id="tha-ap342c11p4">
<span class="pali m-text">dhammaṁ sacchikariṁ ahaṁ.</span><br />
</p>
<p id="tha-ap342c12p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap342c12p2">
<span class="pali m-text">bhavā sabbe samūhatā;</span><br />
</p>
<p id="tha-ap342c12p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap342c12p4">
<span class="pali m-text">viharāmi anāsavo.</span><br />
</p>
<p id="tha-ap342c13p1">
<span class="pali m-text">Satasahassito kappe,</span><br />
</p>
<p id="tha-ap342c13p2">
<span class="pali m-text">yaṁ pupphamabhipūjayiṁ;</span><br />
</p>
<p id="tha-ap342c13p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap342c13p4">
<span class="pali m-text">ekapadumassidaṁ phalaṁ.</span><br />
</p>
<p id="tha-ap342c14p1">
<span class="pali m-text">Paṭisambhidā catasso,</span><br />
</p>
<p id="tha-ap342c14p2">
<span class="pali m-text">…pe…</span><br />
</p>
<p id="tha-ap342c14p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap342c15p1">
<span class="pali m-text">Itthaṁ sudaṁ āyasmā ukkhittapadumiyo thero imā gāthāyo abhāsitthāti.</span><br />
</p>
<p id="tha-ap342c16p1">
<span class="pali m-text">Ukkhittapadumiyattherassāpadānaṁ dasamaṁ.</span><br />
</p>
<p id="tha-ap342c17p1">
<span class="pali m-text">Gandhodakavaggo catutiṁsatimo.</span><br />
</p>
<p id="tha-ap342c18p1">
<span class="pali m-text">Tassuddānaṁ</span><br />
</p>
<p id="tha-ap342c19p1">
<span class="pali m-text">Gandhadhūpo udakañca,</span><br />
</p>
<p id="tha-ap342c19p2">
<span class="pali m-text">punnāga ekadussakā;</span><br />
</p>
<p id="tha-ap342c19p3">
<span class="pali m-text">Phusito ca pabhaṅkaro,</span><br />
</p>
<p id="tha-ap342c19p4">
<span class="pali m-text">kuṭido uttarīyako.</span><br />
</p>
<p id="tha-ap342c20p1">
<span class="pali m-text">Savanī ekapadumī,</span><br />
</p>
<p id="tha-ap342c20p2">
<span class="pali m-text">gāthāyo sabbapiṇḍitā;</span><br />
</p>
<p id="tha-ap342c20p3">
<span class="pali m-text">Ekaṁ gāthāsatañceva,</span><br />
</p>
<p id="tha-ap342c20p4">
<span class="pali m-text">catutālīsameva ca.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>