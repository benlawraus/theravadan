<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ney005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://www.theravadan.org/pages/ney005z.html" />
  <meta property="og:description" content="Paṭiniddesavāra Vibhaṅga 2 Vicayahāravibhaṅga Tattha katamo vicayo hāro? “Yaṁ pucchitañca vissajjitañcā”ti gāthā, ayaṁ vicayo hāro. Kiṁ vicinati? Padaṁ vicinati, pañhaṁ vicinati, visajjanaṁ vicinati, pubbāparaṁ vicinati, assādaṁ vicinati, ādīnavaṁ vicinati, nissaraṇaṁ vicinati, phalaṁ vicinati, upāyaṁ vicinati, āṇattiṁ vicinati, anugītiṁ vicinati, sabbe nava suttante vicinati. Yathā …" />
  <meta name="twitter:description" content="Paṭiniddesavāra Vibhaṅga 2 Vicayahāravibhaṅga Tattha katamo vicayo hāro? “Yaṁ pucchitañca vissajjitañcā”ti gāthā, ayaṁ vicayo hāro. Kiṁ vicinati? Padaṁ vicinati, pañhaṁ vicinati, visajjanaṁ vicinati, pubbāparaṁ vicinati, assādaṁ vicinati, ādīnavaṁ vicinati, nissaraṇaṁ vicinati, phalaṁ vicinati, upāyaṁ vicinati, āṇattiṁ vicinati, anugītiṁ vicinati, sabbe nava suttante vicinati. Yathā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-2">
<h3><a href="#vibhanga-2">Vibhaṅga 2</a></h3>
<p id="ne5c0p4">
<span class="m-text m-primary">Vicayahāravibhaṅga</span><br />
</p>
<p id="ne5c1p1">
<span class="m-text m-primary">Tattha katamo vicayo hāro?</span><br />
</p>
<p id="ne5c1p2">
<span class="m-text m-primary">“Yaṁ pucchitañca vissajjitañcā”ti gāthā, ayaṁ vicayo hāro.</span><br />
</p>
<p id="ne5c2p1">
<span class="m-text m-primary">Kiṁ vicinati?</span><br />
</p>
<p id="ne5c2p2">
<span class="m-text m-primary">Padaṁ vicinati, pañhaṁ vicinati, visajjanaṁ vicinati, pubbāparaṁ vicinati, assādaṁ vicinati, ādīnavaṁ vicinati, nissaraṇaṁ vicinati, phalaṁ vicinati, upāyaṁ vicinati, āṇattiṁ vicinati, anugītiṁ vicinati, sabbe nava suttante vicinati.</span><br />
</p>
<p id="ne5c2p3">
<span class="m-text m-primary">Yathā kiṁ bhave, yathā āyasmā ajito pārāyane bhagavantaṁ pañhaṁ pucchati—</span><br />
</p>
<p id="ne5c3p1">
<span class="m-text m-primary">“Kenassu nivuto loko,</span><br />
</p>
<p id="ne5c3p2">
<span class="m-text m-primary">(iccāyasmā ajito)</span><br />
</p>
<p id="ne5c3p3">
<span class="m-text m-primary">Kenassu nappakāsati;</span><br />
</p>
<p id="ne5c3p4">
<span class="m-text m-primary">Kissābhilepanaṁ brūsi,</span><br />
</p>
<p id="ne5c3p5">
<span class="m-text m-primary">Kiṁ su tassa mahabbhayan”ti.</span><br />
</p>
<p id="ne5c4p1">
<span class="m-text m-primary">Imāni cattāri padāni pucchitāni, so eko pañho.</span><br />
</p>
<p id="ne5c4p2">
<span class="m-text m-primary">Kasmā?</span><br />
</p>
<p id="ne5c4p3">
<span class="m-text m-primary">Ekavatthupariggahā, evañhi āha—</span><br />
</p>
<p id="ne5c4p4">
<span class="m-text m-primary">“kenassu nivuto loko”ti lokādhiṭṭhānaṁ pucchati, “kenassu nappakāsatī”ti lokassa appakāsanaṁ pucchati, “kissābhilepanaṁ brūsī”ti lokassa abhilepanaṁ pucchati, “kiṁsu tassa mahabbhayan”ti tasseva lokassa mahābhayaṁ pucchati.</span><br />
</p>
<p id="ne5c4p5">
<span class="m-text m-primary">Loko tividho kilesaloko bhavaloko indriyaloko.</span><br />
</p>
<p id="ne5c5p1">
<span class="m-text m-primary">Tattha visajjanā—</span><br />
</p>
<p id="ne5c6p1">
<span class="m-text m-primary">“Avijjāya nivuto loko,</span><br />
</p>
<p id="ne5c6p2">
<span class="m-text m-primary">(ajitāti bhagavā)</span><br />
</p>
<p id="ne5c6p3">
<span class="m-text m-primary">Vivicchā pamādā nappakāsati;</span><br />
</p>
<p id="ne5c6p4">
<span class="m-text m-primary">Jappābhilepanaṁ brūmi,</span><br />
</p>
<p id="ne5c6p5">
<span class="m-text m-primary">Dukkhamassa mahabbhayan”ti.</span><br />
</p>
<p id="ne5c7p1">
<span class="m-text m-primary">Imāni cattāri padāni imehi catūhi padehi visajjitāni paṭhamaṁ paṭhamena, dutiyaṁ dutiyena, tatiyaṁ tatiyena, catutthaṁ catutthena.</span><br />
</p>
<p id="ne5c8p1">
<span class="m-text m-primary">“Kenassu nivuto loko”ti pañhe “avijjāya nivuto loko”ti visajjanā.</span><br />
</p>
<p id="ne5c8p2">
<span class="m-text m-primary">Nīvaraṇehi nivuto loko, avijjānīvaraṇā hi sabbe sattā.</span><br />
</p>
<p id="ne5c8p3">
<span class="m-text m-primary">Yathāha bhagavā “sabbasattānaṁ, bhikkhave, sabbapāṇānaṁ sabbabhūtānaṁ pariyāyato ekameva nīvaraṇaṁ vadāmi yadidaṁ avijjā, avijjānīvaraṇā hi sabbe sattā.</span><br />
</p>
<p id="ne5c8p4">
<span class="m-text m-primary">Sabbasova, bhikkhave, avijjāya nirodhā cāgā paṭinissaggā natthi sattānaṁ nīvaraṇanti vadāmī”ti.</span><br />
</p>
<p id="ne5c8p5">
<span class="m-text m-primary">Tena ca paṭhamassa padassa visajjanā yuttā.</span><br />
</p>
<p id="ne5c9p1">
<span class="m-text m-primary">“Kenassu nappakāsatī”ti pañhe “vivicchā pamādā nappakāsatī”ti visajjanā.</span><br />
</p>
<p id="ne5c9p2">
<span class="m-text m-primary">Yo puggalo nīvaraṇehi nivuto, so vivicchati.</span><br />
</p>
<p id="ne5c9p3">
<span class="m-text m-primary">Vivicchā nāma vuccati vicikicchā.</span><br />
</p>
<p id="ne5c9p4">
<span class="m-text m-primary">So vicikicchanto nābhisaddahati, na abhisaddahanto vīriyaṁ nārabhati akusalānaṁ dhammānaṁ pahānāya kusalānaṁ dhammānaṁ sacchikiriyāya.</span><br />
</p>
<p id="ne5c9p5">
<span class="m-text m-primary">So idhappamādamanuyutto viharati pamatto, sukke dhamme na uppādiyati, tassa te anuppādiyamānā nappakāsanti, yathāha bhagavā—</span><br />
</p>
<p id="ne5c10p1">
<span class="m-text m-primary">“Dūre santo pakāsanti,</span><br />
</p>
<p id="ne5c10p2">
<span class="m-text m-primary">himavantova pabbato;</span><br />
</p>
<p id="ne5c10p3">
<span class="m-text m-primary">Asantettha na dissanti,</span><br />
</p>
<p id="ne5c10p4">
<span class="m-text m-primary">rattiṁ khittā yathā sarā;</span><br />
</p>
<p id="ne5c10p5">
<span class="m-text m-primary">Te guṇehi pakāsanti,</span><br />
</p>
<p id="ne5c10p6">
<span class="m-text m-primary">kittiyā ca yasena cā”ti.</span><br />
</p>
<p id="ne5c11p1">
<span class="m-text m-primary">Tena ca dutiyassa padassa visajjanā yuttā.</span><br />
</p>
<p id="ne5c12p1">
<span class="m-text m-primary">“Kissābhilepanaṁ brūsī”ti pañhe “jappābhilepanaṁ brūmī”ti visajjanā.</span><br />
</p>
<p id="ne5c12p2">
<span class="m-text m-primary">Jappā nāma vuccati taṇhā.</span><br />
</p>
<p id="ne5c12p3">
<span class="m-text m-primary">Sā kathaṁ abhilimpati?</span><br />
</p>
<p id="ne5c12p4">
<span class="m-text m-primary">Yathāha bhagavā—</span><br />
</p>
<p id="ne5c13p1">
<span class="m-text m-primary">“Ratto atthaṁ na jānāti,</span><br />
</p>
<p id="ne5c13p2">
<span class="m-text m-primary">ratto dhammaṁ na passati;</span><br />
</p>
<p id="ne5c13p3">
<span class="m-text m-primary">Andhantamaṁ tadā hoti,</span><br />
</p>
<p id="ne5c13p4">
<span class="m-text m-primary">yaṁ rāgo sahate naran”ti.</span><br />
</p>
<p id="ne5c14p1">
<span class="m-text m-primary">Sāyaṁ taṇhā āsattibahulassa puggalassa “evaṁ abhijappā”ti karitvā tattha loko abhilitto nāma bhavati, tena ca tatiyassa padassa visajjanā yuttā.</span><br />
</p>
<p id="ne5c15p1">
<span class="m-text m-primary">“Kiṁ su tassa mahabbhayan”ti pañhe “dukkhamassa mahabbhayan”ti visajjanā.</span><br />
</p>
<p id="ne5c15p2">
<span class="m-text m-primary">Duvidhaṁ dukkhaṁ—</span><br />
</p>
<p id="ne5c15p3">
<span class="m-text m-primary">kāyikañca cetasikañca.</span><br />
</p>
<p id="ne5c15p4">
<span class="m-text m-primary">Yaṁ kāyikaṁ idaṁ dukkhaṁ, yaṁ cetasikaṁ idaṁ domanassaṁ.</span><br />
</p>
<p id="ne5c15p5">
<span class="m-text m-primary">Sabbe sattā hi dukkhassa ubbijjanti, natthi bhayaṁ dukkhena samasamaṁ, kuto vā pana tassa uttaritaraṁ?</span><br />
</p>
<p id="ne5c15p6">
<span class="m-text m-primary">Tisso dukkhatā—</span><br />
</p>
<p id="ne5c15p7">
<span class="m-text m-primary">dukkhadukkhatā saṅkhāradukkhatā vipariṇāmadukkhatā.</span><br />
</p>
<p id="ne5c15p8">
<span class="m-text m-primary">Tattha loko odhaso kadāci karahaci dukkhadukkhatāya muccati.</span><br />
</p>
<p id="ne5c15p9">
<span class="m-text m-primary">Tathā vipariṇāmadukkhatāya.</span><br />
</p>
<p id="ne5c15p10">
<span class="m-text m-primary">Taṁ kissa hetu?</span><br />
</p>
<p id="ne5c15p11">
<span class="m-text m-primary">Honti loke appābādhāpi dīghāyukāpi.</span><br />
</p>
<p id="ne5c15p12">
<span class="m-text m-primary">Saṅkhāradukkhatāya pana loko anupādisesāya nibbānadhātuyā muccati, tasmā saṅkhāradukkhatā dukkhaṁ lokassāti katvā dukkhamassa mahabbhayanti.</span><br />
</p>
<p id="ne5c15p13">
<span class="m-text m-primary">Tena ca catutthassa padassa visajjanā yuttā.</span><br />
</p>
<p id="ne5c15p14">
<span class="m-text m-primary">Tenāha bhagavā “avijjāya nivuto loko”ti.</span><br />
</p>
<p id="ne5c16p1">
<span class="m-text m-primary">“Savanti sabbadhi sotā,</span><br />
</p>
<p id="ne5c16p2">
<span class="m-text m-primary">(iccāyasmā ajito)</span><br />
</p>
<p id="ne5c16p3">
<span class="m-text m-primary">Sotānaṁ kiṁ nivāraṇaṁ;</span><br />
</p>
<p id="ne5c16p4">
<span class="m-text m-primary">Sotānaṁ saṁvaraṁ brūhi,</span><br />
</p>
<p id="ne5c16p5">
<span class="m-text m-primary">Kena sotā pidhīyare”.</span><br />
</p>
<p id="ne5c17p1">
<span class="m-text m-primary">Imāni cattāri padāni pucchitāni.</span><br />
</p>
<p id="ne5c17p2">
<span class="m-text m-primary">Te dve pañhā.</span><br />
</p>
<p id="ne5c17p3">
<span class="m-text m-primary">Kasmā?</span><br />
</p>
<p id="ne5c17p4">
<span class="m-text m-primary">Ime hi batvādhivacanena pucchitā.</span><br />
</p>
<p id="ne5c17p5">
<span class="m-text m-primary">Evaṁ samāpannassa lokassa evaṁ saṅkiliṭṭhassa kiṁ lokassa vodānaṁ vuṭṭhānamiti, evañhi āha.</span><br />
</p>
<p id="ne5c18p1">
<span class="m-text m-primary">**Savanti sabbadhi sotā**ti asamāhitassa savanti abhijjhābyāpādappamādabahulassa.</span><br />
</p>
<p id="ne5c18p2">
<span class="m-text m-primary">Tattha yā abhijjhā ayaṁ lobho akusalamūlaṁ, yo byāpādo ayaṁ doso akusalamūlaṁ, yo pamādo ayaṁ moho akusalamūlaṁ.</span><br />
</p>
<p id="ne5c18p3">
<span class="m-text m-primary">Tassevaṁ asamāhitassa chasu āyatanesu taṇhā savanti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā, yathāha bhagavā—</span><br />
</p>
<p id="ne5c19p1">
<span class="m-text m-primary">“Savatī”ti ca kho, bhikkhave, channetaṁ ajjhattikānaṁ āyatanānaṁ adhivacanaṁ.</span><br />
</p>
<p id="ne5c19p2">
<span class="m-text m-primary">Cakkhu savati manāpikesu rūpesu, amanāpikesu paṭihaññatīti.</span><br />
</p>
<p id="ne5c19p3">
<span class="m-text m-primary">Sotaṁ …pe…</span><br />
</p>
<p id="ne5c19p4">
<span class="m-text m-primary">ghānaṁ …</span><br />
</p>
<p id="ne5c19p5">
<span class="m-text m-primary">jivhā …</span><br />
</p>
<p id="ne5c19p6">
<span class="m-text m-primary">kāyo …</span><br />
</p>
<p id="ne5c19p7">
<span class="m-text m-primary">mano savati manāpikesu dhammesu amanāpikesu paṭihaññatīti.</span><br />
</p>
<p id="ne5c19p8">
<span class="m-text m-primary">Iti sabbā ca savati, sabbathā ca savati.</span><br />
</p>
<p id="ne5c19p9">
<span class="m-text m-primary">Tenāha “savanti sabbadhi sotā”ti.</span><br />
</p>
<p id="ne5c20p1">
<span class="m-text m-primary">“Sotānaṁ kiṁ nivāraṇan”ti pariyuṭṭhānavighātaṁ pucchati, idaṁ vodānaṁ.</span><br />
</p>
<p id="ne5c20p2">
<span class="m-text m-primary">“Sotānaṁ saṁvaraṁ brūhi, kena sotā pidhīyare”ti anusayasamugghātaṁ pucchati, idaṁ vuṭṭhānaṁ.</span><br />
</p>
<p id="ne5c21p1">
<span class="m-text m-primary">Tattha visajjanā—</span><br />
</p>
<p id="ne5c22p1">
<span class="m-text m-primary">“Yāni sotāni lokasmiṁ,</span><br />
</p>
<p id="ne5c22p2">
<span class="m-text m-primary">(ajitāti bhagavā)</span><br />
</p>
<p id="ne5c22p3">
<span class="m-text m-primary">Sati tesaṁ nivāraṇaṁ;</span><br />
</p>
<p id="ne5c22p4">
<span class="m-text m-primary">Sotānaṁ saṁvaraṁ brūmi,</span><br />
</p>
<p id="ne5c22p5">
<span class="m-text m-primary">Paññāyete pidhīyare”ti.</span><br />
</p>
<p id="ne5c23p1">
<span class="m-text m-primary">Kāyagatāya satiyā bhāvitāya bahulīkatāya cakkhu nāviñchati manāpikesu rūpesu, amanāpikesu na paṭihaññati, sotaṁ …pe…</span><br />
</p>
<p id="ne5c23p2">
<span class="m-text m-primary">ghānaṁ …</span><br />
</p>
<p id="ne5c23p3">
<span class="m-text m-primary">jivhā …</span><br />
</p>
<p id="ne5c23p4">
<span class="m-text m-primary">kāyo …</span><br />
</p>
<p id="ne5c23p5">
<span class="m-text m-primary">mano nāviñchati manāpikesu dhammesu, amanāpikesu na paṭihaññati.</span><br />
</p>
<p id="ne5c23p6">
<span class="m-text m-primary">Kena kāraṇena?</span><br />
</p>
<p id="ne5c23p7">
<span class="m-text m-primary">Saṁvutanivāritattā indriyānaṁ.</span><br />
</p>
<p id="ne5c23p8">
<span class="m-text m-primary">Kena te saṁvutanivāritā?</span><br />
</p>
<p id="ne5c23p9">
<span class="m-text m-primary">Satiārakkhena.</span><br />
</p>
<p id="ne5c23p10">
<span class="m-text m-primary">Tenāha bhagavā—</span><br />
</p>
<p id="ne5c23p11">
<span class="m-text m-primary">“sati tesaṁ nivāraṇan”ti.</span><br />
</p>
<p id="ne5c24p1">
<span class="m-text m-primary">Paññāya anusayā pahīyanti, anusayesu pahīnesu pariyuṭṭhānā pahīyanti.</span><br />
</p>
<p id="ne5c24p2">
<span class="m-text m-primary">Kissa, anusayassa pahīnattā?</span><br />
</p>
<p id="ne5c24p3">
<span class="m-text m-primary">Taṁ yathā khandhavantassa rukkhassa anavasesamūluddharaṇe kate pupphaphalapallavaṅkurasantati samucchinnā bhavati.</span><br />
</p>
<p id="ne5c24p4">
<span class="m-text m-primary">Evaṁ anusayesu pahīnesu pariyuṭṭhānasantati samucchinnā bhavati pidahitā paṭicchannā.</span><br />
</p>
<p id="ne5c24p5">
<span class="m-text m-primary">Kena?</span><br />
</p>
<p id="ne5c24p6">
<span class="m-text m-primary">Paññāya.</span><br />
</p>
<p id="ne5c24p7">
<span class="m-text m-primary">Tenāha bhagavā “paññāyete pidhīyare”ti.</span><br />
</p>
<p id="ne5c25p1">
<span class="m-text m-primary">“Paññā ceva sati ca,</span><br />
</p>
<p id="ne5c25p2">
<span class="m-text m-primary">(iccāyasmā ajito)</span><br />
</p>
<p id="ne5c25p3">
<span class="m-text m-primary">Nāmarūpañca mārisa;</span><br />
</p>
<p id="ne5c25p4">
<span class="m-text m-primary">Etaṁ me puṭṭho pabrūhi,</span><br />
</p>
<p id="ne5c25p5">
<span class="m-text m-primary">Katthetaṁ uparujjhatī”ti.</span><br />
</p>
<p id="ne5c26p1">
<span class="m-text m-primary">“Yametaṁ pañhaṁ apucchi,</span><br />
</p>
<p id="ne5c26p2">
<span class="m-text m-primary">ajita taṁ vadāmi te;</span><br />
</p>
<p id="ne5c26p3">
<span class="m-text m-primary">Yattha nāmañca rūpañca,</span><br />
</p>
<p id="ne5c26p4">
<span class="m-text m-primary">asesaṁ uparujjhati;</span><br />
</p>
<p id="ne5c26p5">
<span class="m-text m-primary">Viññāṇassa nirodhena,</span><br />
</p>
<p id="ne5c26p6">
<span class="m-text m-primary">etthetaṁ uparujjhatī”ti.</span><br />
</p>
<p id="ne5c27p1">
<span class="m-text m-primary">Ayaṁ pañhe anusandhiṁ pucchati.</span><br />
</p>
<p id="ne5c27p2">
<span class="m-text m-primary">Anusandhiṁ pucchanto kiṁ pucchati?</span><br />
</p>
<p id="ne5c27p3">
<span class="m-text m-primary">Anupādisesaṁ nibbānadhātuṁ.</span><br />
</p>
<p id="ne5c27p4">
<span class="m-text m-primary">Tīṇi ca saccāni saṅkhatāni nirodhadhammāni dukkhaṁ samudayo maggo, nirodho asaṅkhato.</span><br />
</p>
<p id="ne5c27p5">
<span class="m-text m-primary">Tattha samudayo dvīsu bhūmīsu pahīyati dassanabhūmiyā ca bhāvanābhūmiyā ca.</span><br />
</p>
<p id="ne5c27p6">
<span class="m-text m-primary">Dassanena tīṇi saṁyojanāni pahīyanti sakkāyadiṭṭhi vicikicchā sīlabbataparāmāso, bhāvanāya satta saṁyojanāni pahīyanti kāmacchando byāpādo rūparāgo arūparāgo māno uddhaccaṁ avijjāvasesā.</span><br />
</p>
<p id="ne5c27p7">
<span class="m-text m-primary">Tedhātuke imāni dasa saṁyojanāni pañcorambhāgiyāni pañcuddhambhāgiyāni.</span><br />
</p>
<p id="ne5c28p1">
<span class="m-text m-primary">Tattha tīṇi saṁyojanāni sakkāyadiṭṭhi vicikicchā sīlabbataparāmāso anaññātaññassāmītindriyaṁ adhiṭṭhāya nirujjhanti.</span><br />
</p>
<p id="ne5c28p2">
<span class="m-text m-primary">Satta saṁyojanāni kāmacchando byāpādo rūparāgo arūparāgo māno uddhaccaṁ avijjāvasesā aññindriyaṁ adhiṭṭhāya nirujjhanti.</span><br />
</p>
<p id="ne5c28p3">
<span class="m-text m-primary">Yaṁ pana evaṁ jānāti “khīṇā me jātī”ti, idaṁ khaye ñāṇaṁ.</span><br />
</p>
<p id="ne5c28p4">
<span class="m-text m-primary">“Nāparaṁ itthattāyā”ti pajānāti, idaṁ anuppāde ñāṇaṁ.</span><br />
</p>
<p id="ne5c28p5">
<span class="m-text m-primary">Imāni dve ñāṇāni aññātāvindriyaṁ.</span><br />
</p>
<p id="ne5c28p6">
<span class="m-text m-primary">Tattha yañca anaññātaññassāmītindriyaṁ yañca aññindriyaṁ, imāni aggaphalaṁ arahattaṁ pāpuṇantassa nirujjhanti, tattha yañca khaye ñāṇaṁ yañca anuppāde ñāṇaṁ, imāni dve ñāṇāni ekapaññā.</span><br />
</p>
<p id="ne5c29p1">
<span class="m-text m-primary">Api ca ārammaṇasaṅketena dve nāmāni labbhanti, “khīṇā me jātī”ti pajānantassa khaye ñāṇanti nāmaṁ labhati, “nāparaṁ itthattāyā”ti pajānantassa anuppāde ñāṇanti nāmaṁ labhati.</span><br />
</p>
<p id="ne5c29p2">
<span class="m-text m-primary">Sā pajānanaṭṭhena paññā, yathādiṭṭhaṁ apilāpanaṭṭhena sati.</span><br />
</p>
<p id="ne5c30p1">
<span class="m-text m-primary">Tattha ye pañcupādānakkhandhā, idaṁ nāmarūpaṁ.</span><br />
</p>
<p id="ne5c30p2">
<span class="m-text m-primary">Tattha ye phassapañcamakā dhammā, idaṁ nāmaṁ.</span><br />
</p>
<p id="ne5c30p3">
<span class="m-text m-primary">Yāni pañcindriyāni rūpāni, idaṁ rūpaṁ.</span><br />
</p>
<p id="ne5c30p4">
<span class="m-text m-primary">Tadubhayaṁ nāmarūpaṁ viññāṇasampayuttaṁ tassa nirodhaṁ bhagavantaṁ pucchanto āyasmā ajito pārāyane evamāha—</span><br />
</p>
<p id="ne5c31p1">
<span class="m-text m-primary">“Paññā ceva sati ca,</span><br />
</p>
<p id="ne5c31p2">
<span class="m-text m-primary">nāmarūpañca mārisa;</span><br />
</p>
<p id="ne5c31p3">
<span class="m-text m-primary">Etaṁ me puṭṭho pabrūhi,</span><br />
</p>
<p id="ne5c31p4">
<span class="m-text m-primary">katthetaṁ uparujjhatī”ti.</span><br />
</p>
<p id="ne5c32p1">
<span class="m-text m-primary">Tattha sati ca paññā ca cattāri indriyāni, sati dve indriyāni satindriyañca samādhindriyañca, paññā dve indriyāni paññindriyañca vīriyindriyañca.</span><br />
</p>
<p id="ne5c32p2">
<span class="m-text m-primary">Yā imesu catūsu indriyesu saddahanā okappanā, idaṁ saddhindriyaṁ.</span><br />
</p>
<p id="ne5c32p3">
<span class="m-text m-primary">Tattha yā saddhādhipateyyā cittekaggatā, ayaṁ chandasamādhi.</span><br />
</p>
<p id="ne5c32p4">
<span class="m-text m-primary">Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ.</span><br />
</p>
<p id="ne5c32p5">
<span class="m-text m-primary">Tattha ye assāsapassāsā vitakkavicārā saññāvedayitā sarasaṅkappā, ime saṅkhārā.</span><br />
</p>
<p id="ne5c32p6">
<span class="m-text m-primary">Iti purimako ca chandasamādhi, kilesavikkhambhanatāya ca pahānaṁ ime ca saṅkhārā, tadubhayaṁ chandasamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.</span><br />
</p>
<p id="ne5c32p7">
<span class="m-text m-primary">Tattha yā vīriyādhipateyyā cittekaggatā, ayaṁ vīriyasamādhi …pe…</span><br />
</p>
<p id="ne5c32p8">
<span class="m-text m-primary">tattha yā cittādhipateyyā cittekaggatā, ayaṁ cittasamādhi …pe…</span><br />
</p>
<p id="ne5c32p9">
<span class="m-text m-primary">tattha yā vīmaṁsādhipateyyā cittekaggatā, ayaṁ vīmaṁsāsamādhi.</span><br />
</p>
<p id="ne5c32p10">
<span class="m-text m-primary">Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ.</span><br />
</p>
<p id="ne5c32p11">
<span class="m-text m-primary">Tattha ye assāsapassāsā vitakkavicārā saññāvedayitā sarasaṅkappā, ime saṅkhārā.</span><br />
</p>
<p id="ne5c32p12">
<span class="m-text m-primary">Iti purimako ca vīmaṁsāsamādhi, kilesavikkhambhanatāya ca pahānaṁ ime ca saṅkhārā, tadubhayaṁ vīmaṁsāsamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.</span><br />
</p>
<p id="ne5c33p1">
<span class="m-text m-primary">Sabbo samādhi ñāṇamūlako ñāṇapubbaṅgamo ñāṇānuparivatti.</span><br />
</p>
<p id="ne5c34p1">
<span class="m-text m-primary">Yathā pure tathā pacchā,</span><br />
</p>
<p id="ne5c34p2">
<span class="m-text m-primary">yathā pacchā tathā pure;</span><br />
</p>
<p id="ne5c34p3">
<span class="m-text m-primary">Yathā divā tathā rattiṁ,</span><br />
</p>
<p id="ne5c34p4">
<span class="m-text m-primary">yathā rattiṁ tathā divā.</span><br />
</p>
<p id="ne5c35p1">
<span class="m-text m-primary">Iti vivaṭena cetasā apariyonaddhena sappabhāsaṁ cittaṁ bhāveti.</span><br />
</p>
<p id="ne5c35p2">
<span class="m-text m-primary">Pañcindriyāni kusalāni cittasahabhūni citte uppajjamāne uppajjanti, citte nirujjhamāne nirujjhanti.</span><br />
</p>
<p id="ne5c35p3">
<span class="m-text m-primary">Nāmarūpañca viññāṇahetukaṁ viññāṇapaccayā nibbattaṁ, tassa maggena hetu upacchinno, viññāṇaṁ anāhāraṁ anabhinanditaṁ appaṭisandhikaṁ taṁ nirujjhati.</span><br />
</p>
<p id="ne5c35p4">
<span class="m-text m-primary">Nāmarūpamapi ahetu appaccayaṁ punabbhavaṁ na nibbattayati.</span><br />
</p>
<p id="ne5c35p5">
<span class="m-text m-primary">Evaṁ viññāṇassa nirodhā paññā ca sati ca nāmarūpañca nirujjhati.</span><br />
</p>
<p id="ne5c35p6">
<span class="m-text m-primary">Tenāha bhagavā—</span><br />
</p>
<p id="ne5c36p1">
<span class="m-text m-primary">“Yametaṁ pañhaṁ apucchi,</span><br />
</p>
<p id="ne5c36p2">
<span class="m-text m-primary">ajita taṁ vadāmi te;</span><br />
</p>
<p id="ne5c36p3">
<span class="m-text m-primary">Yattha nāmañca rūpañca,</span><br />
</p>
<p id="ne5c36p4">
<span class="m-text m-primary">asesaṁ uparujjhati;</span><br />
</p>
<p id="ne5c36p5">
<span class="m-text m-primary">Viññāṇassa nirodhena,</span><br />
</p>
<p id="ne5c36p6">
<span class="m-text m-primary">etthetaṁ uparujjhatī”ti.</span><br />
</p>
<p id="ne5c37p1">
<span class="m-text m-primary">“Ye ca saṅkhātadhammāse,</span><br />
</p>
<p id="ne5c37p2">
<span class="m-text m-primary">(iccāyasmā ajito)</span><br />
</p>
<p id="ne5c37p3">
<span class="m-text m-primary">Ye ca sekkhā puthū idha;</span><br />
</p>
<p id="ne5c37p4">
<span class="m-text m-primary">Tesaṁ me nipako iriyaṁ,</span><br />
</p>
<p id="ne5c37p5">
<span class="m-text m-primary">Puṭṭho pabrūhi mārisā”ti.</span><br />
</p>
<p id="ne5c38p1">
<span class="m-text m-primary">Imāni tīṇi padāni pucchitāni, te tayo pañhā.</span><br />
</p>
<p id="ne5c38p2">
<span class="m-text m-primary">Kissa?</span><br />
</p>
<p id="ne5c38p3">
<span class="m-text m-primary">Sekhāsekhavipassanāpubbaṅgamappahānayogena, evañhi āha.</span><br />
</p>
<p id="ne5c38p4">
<span class="m-text m-primary">“Ye ca saṅkhātadhammāse”ti arahattaṁ pucchati, “ye ca sekkhā puthū idhā”ti sekhaṁ pucchati, “tesaṁ me nipako iriyaṁ, puṭṭho pabrūhi mārisā”ti vipassanāpubbaṅgamaṁ pahānaṁ pucchati.</span><br />
</p>
<p id="ne5c39p1">
<span class="m-text m-primary">Tattha visajjanā—</span><br />
</p>
<p id="ne5c40p1">
<span class="m-text m-primary">“Kāmesu nābhigijjheyya,</span><br />
</p>
<p id="ne5c40p2">
<span class="m-text m-primary">(ajitāti bhagavā)</span><br />
</p>
<p id="ne5c40p3">
<span class="m-text m-primary">Manasānāvilo siyā;</span><br />
</p>
<p id="ne5c40p4">
<span class="m-text m-primary">Kusalo sabbadhammānaṁ,</span><br />
</p>
<p id="ne5c40p5">
<span class="m-text m-primary">Sato bhikkhu paribbaje”ti.</span><br />
</p>
<p id="ne5c41p1">
<span class="m-text m-primary">Bhagavato sabbaṁ kāyakammaṁ ñāṇapubbaṅgamaṁ ñāṇānuparivatti, sabbaṁ vacīkammaṁ ñāṇapubbaṅgamaṁ ñāṇānuparivatti, sabbaṁ manokammaṁ ñāṇapubbaṅgamaṁ ñāṇānuparivatti.</span><br />
</p>
<p id="ne5c41p2">
<span class="m-text m-primary">Atīte aṁse appaṭihatañāṇadassanaṁ, anāgate aṁse appaṭihatañāṇadassanaṁ, paccuppanne aṁse appaṭihatañāṇadassanaṁ.</span><br />
</p>
<p id="ne5c42p1">
<span class="m-text m-primary">Ko ca ñāṇadassanassa paṭighāto?</span><br />
</p>
<p id="ne5c42p2">
<span class="m-text m-primary">Yaṁ anicce dukkhe anattani ca aññāṇaṁ adassanaṁ, ayaṁ ñāṇadassanassa paṭighāto.</span><br />
</p>
<p id="ne5c42p3">
<span class="m-text m-primary">Yathā idha puriso tārakarūpāni passeyya, no ca gaṇanasaṅketena jāneyya, ayaṁ ñāṇadassanassa paṭighāto.</span><br />
</p>
<p id="ne5c43p1">
<span class="m-text m-primary">Bhagavato pana appaṭihatañāṇadassanaṁ, anāvaraṇañāṇadassanā hi buddhā bhagavanto.</span><br />
</p>
<p id="ne5c43p2">
<span class="m-text m-primary">Tattha sekhena dvīsu dhammesu cittaṁ rakkhitabbaṁ gedhā ca rajanīyesu dhammesu, dosā ca pariyuṭṭhānīyesu.</span><br />
</p>
<p id="ne5c43p3">
<span class="m-text m-primary">Tattha yā icchā mucchā patthanā piyāyanā kīḷanā, taṁ bhagavā nivārento evamāha—</span><br />
</p>
<p id="ne5c43p4">
<span class="m-text m-primary">“kāmesu nābhigijjheyyā”ti.</span><br />
</p>
<p id="ne5c44p1">
<span class="m-text m-primary">“Manasānāvilo siyā”ti pariyuṭṭhānavighātaṁ āha.</span><br />
</p>
<p id="ne5c44p2">
<span class="m-text m-primary">Tathā hi sekho abhigijjhanto asamuppannañca kilesaṁ uppādeti, uppannañca kilesaṁ phātiṁ karoti.</span><br />
</p>
<p id="ne5c44p3">
<span class="m-text m-primary">Yo pana anāvilasaṅkappo anabhigijjhanto vāyamati, so anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="ne5c44p4">
<span class="m-text m-primary">So uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="ne5c44p5">
<span class="m-text m-primary">So anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="ne5c44p6">
<span class="m-text m-primary">So uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="ne5c45p1">
<span class="m-text m-primary">Katame anuppannā pāpakā akusalā dhammā?</span><br />
</p>
<p id="ne5c45p2">
<span class="m-text m-primary">Kāmavitakko byāpādavitakko vihiṁsāvitakko, ime anuppannā pāpakā akusalā dhammā.</span><br />
</p>
<p id="ne5c45p3">
<span class="m-text m-primary">Katame uppannā pāpakā akusalā dhammā?</span><br />
</p>
<p id="ne5c45p4">
<span class="m-text m-primary">Anusayā akusalamūlāni, ime uppannā pāpakā akusalā dhammā.</span><br />
</p>
<p id="ne5c45p5">
<span class="m-text m-primary">Katame anuppannā kusalā dhammā?</span><br />
</p>
<p id="ne5c45p6">
<span class="m-text m-primary">Yāni sotāpannassa indriyāni, ime anuppannā kusalā dhammā.</span><br />
</p>
<p id="ne5c45p7">
<span class="m-text m-primary">Katame uppannā kusalā dhammā?</span><br />
</p>
<p id="ne5c45p8">
<span class="m-text m-primary">Yāni aṭṭhamakassa indriyāni, ime uppannā kusalā dhammā.</span><br />
</p>
<p id="ne5c46p1">
<span class="m-text m-primary">Yena kāmavitakkaṁ vāreti, idaṁ satindriyaṁ.</span><br />
</p>
<p id="ne5c46p2">
<span class="m-text m-primary">Yena byāpādavitakkaṁ vāreti, idaṁ samādhindriyaṁ.</span><br />
</p>
<p id="ne5c46p3">
<span class="m-text m-primary">Yena vihiṁsāvitakkaṁ vāreti, idaṁ vīriyindriyaṁ.</span><br />
</p>
<p id="ne5c46p4">
<span class="m-text m-primary">Yena uppannuppanne pāpake akusale dhamme pajahati vinodeti byantīkaroti anabhāvaṁ gameti nādhivāseti, idaṁ paññindriyaṁ.</span><br />
</p>
<p id="ne5c46p5">
<span class="m-text m-primary">Yā imesu catūsu indriyesu saddahanā okappanā, idaṁ saddhindriyaṁ.</span><br />
</p>
<p id="ne5c47p1">
<span class="m-text m-primary">Tattha saddhindriyaṁ kattha daṭṭhabbaṁ?</span><br />
</p>
<p id="ne5c47p2">
<span class="m-text m-primary">Catūsu sotāpattiyaṅgesu.</span><br />
</p>
<p id="ne5c47p3">
<span class="m-text m-primary">Vīriyindriyaṁ kattha daṭṭhabbaṁ?</span><br />
</p>
<p id="ne5c47p4">
<span class="m-text m-primary">Catūsu sammappadhānesu.</span><br />
</p>
<p id="ne5c47p5">
<span class="m-text m-primary">Satindriyaṁ kattha daṭṭhabbaṁ?</span><br />
</p>
<p id="ne5c47p6">
<span class="m-text m-primary">Catūsu satipaṭṭhānesu.</span><br />
</p>
<p id="ne5c47p7">
<span class="m-text m-primary">Samādhindriyaṁ kattha daṭṭhabbaṁ?</span><br />
</p>
<p id="ne5c47p8">
<span class="m-text m-primary">Catūsu jhānesu.</span><br />
</p>
<p id="ne5c47p9">
<span class="m-text m-primary">Paññindriyaṁ kattha daṭṭhabbaṁ?</span><br />
</p>
<p id="ne5c47p10">
<span class="m-text m-primary">Catūsu ariyasaccesu.</span><br />
</p>
<p id="ne5c47p11">
<span class="m-text m-primary">Evaṁ sekho sabbehi kusalehi dhammehi appamatto vutto bhagavatā anāvilatāya manasā.</span><br />
</p>
<p id="ne5c47p12">
<span class="m-text m-primary">Tenāha bhagavā “manasānāvilo siyā”ti.</span><br />
</p>
<p id="ne5c48p1">
<span class="m-text m-primary">“Kusalo sabbadhammānan”ti loko nāma tividho kilesaloko bhavaloko indriyaloko.</span><br />
</p>
<p id="ne5c48p2">
<span class="m-text m-primary">Tattha kilesalokena bhavaloko samudāgacchati, so indriyāni nibbatteti, indriyesu bhāviyamānesu neyyassa pariññā bhavati.</span><br />
</p>
<p id="ne5c48p3">
<span class="m-text m-primary">Sā duvidhena upaparikkhitabbā dassanapariññāya ca bhāvanāpariññāya ca.</span><br />
</p>
<p id="ne5c48p4">
<span class="m-text m-primary">Yadā hi sekho ñeyyaṁ parijānāti, tadā nibbidāsahagatehi saññāmanasikārehi neyyaṁ pariññātaṁ bhavati.</span><br />
</p>
<p id="ne5c48p5">
<span class="m-text m-primary">Tassa dve dhammā kosallaṁ gacchanti—</span><br />
</p>
<p id="ne5c48p6">
<span class="m-text m-primary">dassanakosallañca bhāvanākosallañca.</span><br />
</p>
<p id="ne5c49p1">
<span class="m-text m-primary">Taṁ ñāṇaṁ pañcavidhena veditabbaṁ—</span><br />
</p>
<p id="ne5c49p2">
<span class="m-text m-primary">abhiññā pariññā pahānaṁ bhāvanā sacchikiriyā.</span><br />
</p>
<p id="ne5c49p3">
<span class="m-text m-primary">Tattha katamā abhiññā?</span><br />
</p>
<p id="ne5c49p4">
<span class="m-text m-primary">Yaṁ dhammānaṁ salakkhaṇe ñāṇaṁ dhammapaṭisambhidā ca atthapaṭisambhidā ca, ayaṁ abhiññā.</span><br />
</p>
<p id="ne5c50p1">
<span class="m-text m-primary">Tattha katamā pariññā?</span><br />
</p>
<p id="ne5c50p2">
<span class="m-text m-primary">Evaṁ abhijānitvā yā parijānanā “idaṁ kusalaṁ, idaṁ akusalaṁ, idaṁ sāvajjaṁ, idaṁ anavajjaṁ, idaṁ kaṇhaṁ, idaṁ sukkaṁ, idaṁ sevitabbaṁ, idaṁ na sevitabbaṁ, ime dhammā evaṅgahitā, idaṁ phalaṁ nibbattenti, tesaṁ evaṅgahitānaṁ ayaṁ attho”ti, ayaṁ pariññā.</span><br />
</p>
<p id="ne5c51p1">
<span class="m-text m-primary">Evaṁ parijānitvā tayo dhammā avasiṭṭhā bhavanti pahātabbā bhāvetabbā sacchikātabbā ca.</span><br />
</p>
<p id="ne5c51p2">
<span class="m-text m-primary">Tattha katame dhammā pahātabbā?</span><br />
</p>
<p id="ne5c51p3">
<span class="m-text m-primary">Ye akusalā.</span><br />
</p>
<p id="ne5c51p4">
<span class="m-text m-primary">Tattha katame dhammā bhāvetabbā?</span><br />
</p>
<p id="ne5c51p5">
<span class="m-text m-primary">Ye kusalā.</span><br />
</p>
<p id="ne5c51p6">
<span class="m-text m-primary">Tattha katame dhammā sacchikātabbā?</span><br />
</p>
<p id="ne5c51p7">
<span class="m-text m-primary">Yaṁ asaṅkhataṁ.</span><br />
</p>
<p id="ne5c51p8">
<span class="m-text m-primary">Yo evaṁ jānāti ayaṁ vuccati atthakusalo dhammakusalo kalyāṇatākusalo phalatākusalo, āyakusalo apāyakusalo upāyakusalo mahatā kosallena samannāgatoti, tenāha bhagavā “kusalo sabbadhammānan”ti.</span><br />
</p>
<p id="ne5c52p1">
<span class="m-text m-primary">“Sato bhikkhu paribbaje”ti tena diṭṭhadhammasukhavihāratthaṁ abhikkante paṭikkante ālokite vilokite samiñjite pasārite saṅghāṭipattacīvaradhāraṇe asite pīte khāyite sāyite uccārapassāvakamme gate ṭhite nisinne sutte jāgarite bhāsite tuṇhibhāve satena sampajānena vihātabbaṁ.</span><br />
</p>
<p id="ne5c52p2">
<span class="m-text m-primary">Imā dve cariyā anuññātā bhagavatā ekā visuddhānaṁ, ekā visujjhantānaṁ.</span><br />
</p>
<p id="ne5c52p3">
<span class="m-text m-primary">Ke visuddhā?</span><br />
</p>
<p id="ne5c52p4">
<span class="m-text m-primary">Arahanto.</span><br />
</p>
<p id="ne5c52p5">
<span class="m-text m-primary">Ke visujjhantā?</span><br />
</p>
<p id="ne5c52p6">
<span class="m-text m-primary">Sekkhā.</span><br />
</p>
<p id="ne5c52p7">
<span class="m-text m-primary">Katakiccāni hi arahato indriyāni.</span><br />
</p>
<p id="ne5c52p8">
<span class="m-text m-primary">Yaṁ bojjhaṁ, taṁ catubbidhaṁ dukkhassa pariññābhisamayena samudayassa pahānābhisamayena maggassa bhāvanābhisamayena nirodhassa sacchikiriyābhisamayena, idaṁ catubbidhaṁ bojjhaṁ yo evaṁ jānāti, ayaṁ vuccati sato abhikkamati sato paṭikkamati khayā rāgassa khayā dosassa khayā mohassa.</span><br />
</p>
<p id="ne5c52p9">
<span class="m-text m-primary">Tenāha bhagavā “sato bhikkhu paribbaje”ti, tenāha—</span><br />
</p>
<p id="ne5c53p1">
<span class="m-text m-primary">“Kāmesu nābhigijjheyya,</span><br />
</p>
<p id="ne5c53p2">
<span class="m-text m-primary">(ajitāti bhagavā)</span><br />
</p>
<p id="ne5c53p3">
<span class="m-text m-primary">Manasānāvilo siyā;</span><br />
</p>
<p id="ne5c53p4">
<span class="m-text m-primary">Kusalo sabbadhammānaṁ,</span><br />
</p>
<p id="ne5c53p5">
<span class="m-text m-primary">Sato bhikkhu paribbaje”ti.</span><br />
</p>
<p id="ne5c54p1">
<span class="m-text m-primary">Evaṁ pucchitabbaṁ, evaṁ visajjitabbaṁ.</span><br />
</p>
<p id="ne5c54p2">
<span class="m-text m-primary">Suttassa ca anugīti atthato ca byañjanato ca samānetabbā.</span><br />
</p>
<p id="ne5c54p3">
<span class="m-text m-primary">Atthāpagataṁ hi byañjanaṁ samphappalāpaṁ bhavati.</span><br />
</p>
<p id="ne5c54p4">
<span class="m-text m-primary">Dunnikkhittassa padabyañjanassa atthopi dunnayo bhavati, tasmā atthabyañjanūpetaṁ saṅgāyitabbaṁ.</span><br />
</p>
<p id="ne5c54p5">
<span class="m-text m-primary">Suttañca pavicinitabbaṁ.</span><br />
</p>
<p id="ne5c54p6">
<span class="m-text m-primary">Kiṁ idaṁ suttaṁ āhacca vacanaṁ anusandhivacanaṁ nītatthaṁ neyyatthaṁ saṅkilesabhāgiyaṁ nibbedhabhāgiyaṁ asekkhabhāgiyaṁ?</span><br />
</p>
<p id="ne5c54p7">
<span class="m-text m-primary">Kuhiṁ imassa suttassa sabbāni saccāni passitabbāni, ādimajjhapariyosāneti?</span><br />
</p>
<p id="ne5c54p8">
<span class="m-text m-primary">Evaṁ suttaṁ pavicetabbaṁ.</span><br />
</p>
<p id="ne5c54p9">
<span class="m-text m-primary">Tenāha āyasmā mahākaccāyano—</span><br />
</p>
<p id="ne5c54p10">
<span class="m-text m-primary">“yaṁ pucchitañca vissajjitañca, suttassa yā ca anugītī”ti.</span><br />
</p>
<p id="ne5c54p11">
<span class="m-text m-primary">Niyutto vicayo hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>