<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0392.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0391.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0393.html">Next</a></div>
</div>
<p id="tha-ap392c0p2">
<span class="pali m-text">Avaṭaphalavagga</span><br />
</p>
<section id="pubbakammapilotikabuddhaapadana">
<span id="tha-ap392c0p3"></span><h2><span class="pali m-text">10 Pubbakammapilotikabuddhaapadāna</span></h2>
<p id="tha-ap392c1p1">
<span class="pali m-text">Anotattasarāsanne,</span><br />
</p>
<p id="tha-ap392c1p2">
<span class="pali m-text">ramaṇīye silātale;</span><br />
</p>
<p id="tha-ap392c1p3">
<span class="pali m-text">Nānāratanapajjote,</span><br />
</p>
<p id="tha-ap392c1p4">
<span class="pali m-text">nānāgandhavanantare.</span><br />
</p>
<p id="tha-ap392c2p1">
<span class="pali m-text">Mahatā bhikkhusaṅghena,</span><br />
</p>
<p id="tha-ap392c2p2">
<span class="pali m-text">pareto lokanāyako;</span><br />
</p>
<p id="tha-ap392c2p3">
<span class="pali m-text">Āsīno byākarī tattha,</span><br />
</p>
<p id="tha-ap392c2p4">
<span class="pali m-text">pubbakammāni attano.</span><br />
</p>
<p id="tha-ap392c3p1">
<span class="pali m-text">“Suṇātha bhikkhavo mayhaṁ,</span><br />
</p>
<p id="tha-ap392c3p2">
<span class="pali m-text">yaṁ kammaṁ pakataṁ mayā;</span><br />
</p>
<p id="tha-ap392c3p3">
<span class="pali m-text">Pilotikassa kammassa,</span><br />
</p>
<p id="tha-ap392c3p4">
<span class="pali m-text">buddhattepi vipaccati.</span><br />
</p>
<p id="tha-ap392c4p0">
<span class="pali m-text">10.1</span><br />
</p>
<p id="tha-ap392c4p1">
<span class="pali m-text">Munāḷi nāmahaṁ dhutto,</span><br />
</p>
<p id="tha-ap392c4p2">
<span class="pali m-text">pubbe aññāsu jātisu;</span><br />
</p>
<p id="tha-ap392c4p3">
<span class="pali m-text">Paccekabuddhaṁ surabhiṁ,</span><br />
</p>
<p id="tha-ap392c4p4">
<span class="pali m-text">abbhācikkhiṁ adūsakaṁ.</span><br />
</p>
<p id="tha-ap392c5p1">
<span class="pali m-text">Tena kammavipākena,</span><br />
</p>
<p id="tha-ap392c5p2">
<span class="pali m-text">niraye saṁsariṁ ciraṁ;</span><br />
</p>
<p id="tha-ap392c5p3">
<span class="pali m-text">Bahūvassasahassāni,</span><br />
</p>
<p id="tha-ap392c5p4">
<span class="pali m-text">dukkhaṁ vedesi vedanaṁ.</span><br />
</p>
<p id="tha-ap392c6p1">
<span class="pali m-text">Tena kammāvasesena,</span><br />
</p>
<p id="tha-ap392c6p2">
<span class="pali m-text">idha pacchimake bhave;</span><br />
</p>
<p id="tha-ap392c6p3">
<span class="pali m-text">Abbhakkhānaṁ mayā laddhaṁ,</span><br />
</p>
<p id="tha-ap392c6p4">
<span class="pali m-text">sundarikāya kāraṇā.</span><br />
</p>
<p id="tha-ap392c7p0">
<span class="pali m-text">10.2</span><br />
</p>
<p id="tha-ap392c7p1">
<span class="pali m-text">Sabbābhibhussa buddhassa,</span><br />
</p>
<p id="tha-ap392c7p2">
<span class="pali m-text">nando nāmāsi sāvako;</span><br />
</p>
<p id="tha-ap392c7p3">
<span class="pali m-text">Taṁ abbhakkhāya niraye,</span><br />
</p>
<p id="tha-ap392c7p4">
<span class="pali m-text">ciraṁ saṁsaritaṁ mayā.</span><br />
</p>
<p id="tha-ap392c8p1">
<span class="pali m-text">Dasavassasahassāni,</span><br />
</p>
<p id="tha-ap392c8p2">
<span class="pali m-text">niraye saṁsariṁ ciraṁ;</span><br />
</p>
<p id="tha-ap392c8p3">
<span class="pali m-text">Manussabhāvaṁ laddhāhaṁ,</span><br />
</p>
<p id="tha-ap392c8p4">
<span class="pali m-text">abbhakkhānaṁ bahuṁ labhiṁ.</span><br />
</p>
<p id="tha-ap392c9p1">
<span class="pali m-text">Tena kammāvasesena,</span><br />
</p>
<p id="tha-ap392c9p2">
<span class="pali m-text">ciñcamānavikā mamaṁ;</span><br />
</p>
<p id="tha-ap392c9p3">
<span class="pali m-text">Abbhācikkhi abhūtena,</span><br />
</p>
<p id="tha-ap392c9p4">
<span class="pali m-text">janakāyassa aggato.</span><br />
</p>
<p id="tha-ap392c10p0">
<span class="pali m-text">10.3</span><br />
</p>
<p id="tha-ap392c10p1">
<span class="pali m-text">Brāhmaṇo sutavā āsiṁ,</span><br />
</p>
<p id="tha-ap392c10p2">
<span class="pali m-text">ahaṁ sakkatapūjito;</span><br />
</p>
<p id="tha-ap392c10p3">
<span class="pali m-text">Mahāvane pañcasate,</span><br />
</p>
<p id="tha-ap392c10p4">
<span class="pali m-text">mante vācemi māṇave.</span><br />
</p>
<p id="tha-ap392c11p1">
<span class="pali m-text">Tatthāgato isi bhīmo,</span><br />
</p>
<p id="tha-ap392c11p2">
<span class="pali m-text">pañcābhiñño mahiddhiko;</span><br />
</p>
<p id="tha-ap392c11p3">
<span class="pali m-text">Tañcāhaṁ āgataṁ disvā,</span><br />
</p>
<p id="tha-ap392c11p4">
<span class="pali m-text">abbhācikkhiṁ adūsakaṁ.</span><br />
</p>
<p id="tha-ap392c12p1">
<span class="pali m-text">Tatohaṁ avacaṁ sisse,</span><br />
</p>
<p id="tha-ap392c12p2">
<span class="pali m-text">kāmabhogī ayaṁ isi;</span><br />
</p>
<p id="tha-ap392c12p3">
<span class="pali m-text">Mayhampi bhāsamānassa,</span><br />
</p>
<p id="tha-ap392c12p4">
<span class="pali m-text">anumodiṁsu māṇavā.</span><br />
</p>
<p id="tha-ap392c13p1">
<span class="pali m-text">Tato māṇavakā sabbe,</span><br />
</p>
<p id="tha-ap392c13p2">
<span class="pali m-text">bhikkhamānaṁ kule kule;</span><br />
</p>
<p id="tha-ap392c13p3">
<span class="pali m-text">Mahājanassa āhaṁsu,</span><br />
</p>
<p id="tha-ap392c13p4">
<span class="pali m-text">kāmabhogī ayaṁ isi.</span><br />
</p>
<p id="tha-ap392c14p1">
<span class="pali m-text">Tena kammavipākena,</span><br />
</p>
<p id="tha-ap392c14p2">
<span class="pali m-text">pañca bhikkhusatā ime;</span><br />
</p>
<p id="tha-ap392c14p3">
<span class="pali m-text">Abbhakkhānaṁ labhuṁ sabbe,</span><br />
</p>
<p id="tha-ap392c14p4">
<span class="pali m-text">sundarikāya kāraṇā.</span><br />
</p>
<p id="tha-ap392c15p0">
<span class="pali m-text">10.4</span><br />
</p>
<p id="tha-ap392c15p1">
<span class="pali m-text">Vemātubhātaraṁ pubbe,</span><br />
</p>
<p id="tha-ap392c15p2">
<span class="pali m-text">dhanahetu haniṁ ahaṁ;</span><br />
</p>
<p id="tha-ap392c15p3">
<span class="pali m-text">Pakkhipiṁ giriduggasmiṁ,</span><br />
</p>
<p id="tha-ap392c15p4">
<span class="pali m-text">silāya ca apiṁsayiṁ.</span><br />
</p>
<p id="tha-ap392c16p1">
<span class="pali m-text">Tena kammavipākena,</span><br />
</p>
<p id="tha-ap392c16p2">
<span class="pali m-text">devadatto silaṁ khipi;</span><br />
</p>
<p id="tha-ap392c16p3">
<span class="pali m-text">Aṅguṭṭhaṁ piṁsayī pāde,</span><br />
</p>
<p id="tha-ap392c16p4">
<span class="pali m-text">mama pāsāṇasakkharā.</span><br />
</p>
<p id="tha-ap392c17p0">
<span class="pali m-text">10.5</span><br />
</p>
<p id="tha-ap392c17p1">
<span class="pali m-text">Purehaṁ dārako hutvā,</span><br />
</p>
<p id="tha-ap392c17p2">
<span class="pali m-text">kīḷamāno mahāpathe;</span><br />
</p>
<p id="tha-ap392c17p3">
<span class="pali m-text">Paccekabuddhaṁ disvāna,</span><br />
</p>
<p id="tha-ap392c17p4">
<span class="pali m-text">magge sakalikaṁ khipiṁ.</span><br />
</p>
<p id="tha-ap392c18p1">
<span class="pali m-text">Tena kammavipākena,</span><br />
</p>
<p id="tha-ap392c18p2">
<span class="pali m-text">idha pacchimake bhave;</span><br />
</p>
<p id="tha-ap392c18p3">
<span class="pali m-text">Vadhatthaṁ maṁ devadatto,</span><br />
</p>
<p id="tha-ap392c18p4">
<span class="pali m-text">abhimāre payojayi.</span><br />
</p>
<p id="tha-ap392c19p0">
<span class="pali m-text">10.6</span><br />
</p>
<p id="tha-ap392c19p1">
<span class="pali m-text">Hatthāroho pure āsiṁ,</span><br />
</p>
<p id="tha-ap392c19p2">
<span class="pali m-text">paccekamunimuttamaṁ;</span><br />
</p>
<p id="tha-ap392c19p3">
<span class="pali m-text">Piṇḍāya vicarantaṁ taṁ,</span><br />
</p>
<p id="tha-ap392c19p4">
<span class="pali m-text">āsādesiṁ gajenahaṁ.</span><br />
</p>
<p id="tha-ap392c20p1">
<span class="pali m-text">Tena kammavipākena,</span><br />
</p>
<p id="tha-ap392c20p2">
<span class="pali m-text">bhanto nāḷāgirī gajo;</span><br />
</p>
<p id="tha-ap392c20p3">
<span class="pali m-text">Giribbaje puravare,</span><br />
</p>
<p id="tha-ap392c20p4">
<span class="pali m-text">dāruṇo samupāgami.</span><br />
</p>
<p id="tha-ap392c21p0">
<span class="pali m-text">10.7</span><br />
</p>
<p id="tha-ap392c21p1">
<span class="pali m-text">Rājāhaṁ patthivo āsiṁ,</span><br />
</p>
<p id="tha-ap392c21p2">
<span class="pali m-text">sattiyā purisaṁ haniṁ;</span><br />
</p>
<p id="tha-ap392c21p3">
<span class="pali m-text">Tena kammavipākena,</span><br />
</p>
<p id="tha-ap392c21p4">
<span class="pali m-text">niraye paccisaṁ bhusaṁ.</span><br />
</p>
<p id="tha-ap392c22p1">
<span class="pali m-text">Kammuno tassa sesena,</span><br />
</p>
<p id="tha-ap392c22p2">
<span class="pali m-text">idāni sakalaṁ mama;</span><br />
</p>
<p id="tha-ap392c22p3">
<span class="pali m-text">Pāde chaviṁ pakappesi,</span><br />
</p>
<p id="tha-ap392c22p4">
<span class="pali m-text">na hi kammaṁ vinassati.</span><br />
</p>
<p id="tha-ap392c23p0">
<span class="pali m-text">10.8</span><br />
</p>
<p id="tha-ap392c23p1">
<span class="pali m-text">Ahaṁ kevaṭṭagāmasmiṁ,</span><br />
</p>
<p id="tha-ap392c23p2">
<span class="pali m-text">ahuṁ kevaṭṭadārako;</span><br />
</p>
<p id="tha-ap392c23p3">
<span class="pali m-text">Macchake ghātite disvā,</span><br />
</p>
<p id="tha-ap392c23p4">
<span class="pali m-text">janayiṁ somanassakaṁ.</span><br />
</p>
<p id="tha-ap392c24p1">
<span class="pali m-text">Tena kammavipākena,</span><br />
</p>
<p id="tha-ap392c24p2">
<span class="pali m-text">sīsadukkhaṁ ahū mama;</span><br />
</p>
<p id="tha-ap392c24p3">
<span class="pali m-text">Sabbe sakkā ca haññiṁsu,</span><br />
</p>
<p id="tha-ap392c24p4">
<span class="pali m-text">yadā hani viṭaṭūbho.</span><br />
</p>
<p id="tha-ap392c25p0">
<span class="pali m-text">10.9</span><br />
</p>
<p id="tha-ap392c25p1">
<span class="pali m-text">Phussassāhaṁ pāvacane,</span><br />
</p>
<p id="tha-ap392c25p2">
<span class="pali m-text">sāvake paribhāsayiṁ;</span><br />
</p>
<p id="tha-ap392c25p3">
<span class="pali m-text">Yavaṁ khādatha bhuñjatha,</span><br />
</p>
<p id="tha-ap392c25p4">
<span class="pali m-text">mā ca bhuñjatha sālayo.</span><br />
</p>
<p id="tha-ap392c26p1">
<span class="pali m-text">Tena kammavipākena,</span><br />
</p>
<p id="tha-ap392c26p2">
<span class="pali m-text">temāsaṁ khāditaṁ yavaṁ;</span><br />
</p>
<p id="tha-ap392c26p3">
<span class="pali m-text">Nimantito brāhmaṇena,</span><br />
</p>
<p id="tha-ap392c26p4">
<span class="pali m-text">verañjāyaṁ vasiṁ tadā.</span><br />
</p>
<p id="tha-ap392c27p0">
<span class="pali m-text">10.10</span><br />
</p>
<p id="tha-ap392c27p1">
<span class="pali m-text">Nibbuddhe vattamānamhi,</span><br />
</p>
<p id="tha-ap392c27p2">
<span class="pali m-text">mallaputtaṁ niheṭhayiṁ;</span><br />
</p>
<p id="tha-ap392c27p3">
<span class="pali m-text">Tena kammavipākena,</span><br />
</p>
<p id="tha-ap392c27p4">
<span class="pali m-text">piṭṭhidukkhaṁ ahū mama.</span><br />
</p>
<p id="tha-ap392c28p0">
<span class="pali m-text">10.11</span><br />
</p>
<p id="tha-ap392c28p1">
<span class="pali m-text">Tikicchako ahaṁ āsiṁ,</span><br />
</p>
<p id="tha-ap392c28p2">
<span class="pali m-text">seṭṭhiputtaṁ virecayiṁ;</span><br />
</p>
<p id="tha-ap392c28p3">
<span class="pali m-text">Tena kammavipākena,</span><br />
</p>
<p id="tha-ap392c28p4">
<span class="pali m-text">hoti pakkhandikā mama.</span><br />
</p>
<p id="tha-ap392c29p0">
<span class="pali m-text">10.12</span><br />
</p>
<p id="tha-ap392c29p1">
<span class="pali m-text">Avacāhaṁ jotipālo,</span><br />
</p>
<p id="tha-ap392c29p2">
<span class="pali m-text">sugataṁ kassapaṁ tadā;</span><br />
</p>
<p id="tha-ap392c29p3">
<span class="pali m-text">Kuto nu bodhi muṇḍassa,</span><br />
</p>
<p id="tha-ap392c29p4">
<span class="pali m-text">bodhi paramadullabhā.</span><br />
</p>
<p id="tha-ap392c30p1">
<span class="pali m-text">Tena kammavipākena,</span><br />
</p>
<p id="tha-ap392c30p2">
<span class="pali m-text">acariṁ dukkaraṁ bahuṁ;</span><br />
</p>
<p id="tha-ap392c30p3">
<span class="pali m-text">Chabbassānuruvelāyaṁ,</span><br />
</p>
<p id="tha-ap392c30p4">
<span class="pali m-text">tato bodhimapāpuṇiṁ.</span><br />
</p>
<p id="tha-ap392c31p1">
<span class="pali m-text">Nāhaṁ etena maggena,</span><br />
</p>
<p id="tha-ap392c31p2">
<span class="pali m-text">pāpuṇiṁ bodhimuttamaṁ;</span><br />
</p>
<p id="tha-ap392c31p3">
<span class="pali m-text">Kummaggena gavesissaṁ,</span><br />
</p>
<p id="tha-ap392c31p4">
<span class="pali m-text">pubbakammena vārito.</span><br />
</p>
<p id="tha-ap392c32p1">
<span class="pali m-text">Puññapāpaparikkhīṇo,</span><br />
</p>
<p id="tha-ap392c32p2">
<span class="pali m-text">sabbasantāpavajjito;</span><br />
</p>
<p id="tha-ap392c32p3">
<span class="pali m-text">Asoko anupāyāso,</span><br />
</p>
<p id="tha-ap392c32p4">
<span class="pali m-text">nibbāyissamanāsavo”.</span><br />
</p>
<p id="tha-ap392c33p1">
<span class="pali m-text">Evaṁ jino viyākāsi,</span><br />
</p>
<p id="tha-ap392c33p2">
<span class="pali m-text">Bhikkhusaṅghassa aggato;</span><br />
</p>
<p id="tha-ap392c33p3">
<span class="pali m-text">Sabbābhiññābalappatto,</span><br />
</p>
<p id="tha-ap392c33p4">
<span class="pali m-text">Anotatte mahāsareti.</span><br />
</p>
<p id="tha-ap392c34p1">
<span class="pali m-text">Itthaṁ sudaṁ bhagavā attano pubbacaritaṁ kammapilotikaṁ nāma buddhāpadānadhammapariyāyaṁ abhāsitthāti.</span><br />
</p>
<p id="tha-ap392c35p1">
<span class="pali m-text">Pubbakammapilotikaṁ nāma buddhāpadānaṁ dasamaṁ.</span><br />
</p>
<p id="tha-ap392c36p1">
<span class="pali m-text">Avaṭaphalavaggo ekūnacattālīsamo.</span><br />
</p>
<p id="tha-ap392c37p1">
<span class="pali m-text">Tassuddānaṁ</span><br />
</p>
<p id="tha-ap392c38p1">
<span class="pali m-text">Avaṭaṁ labujañceva,</span><br />
</p>
<p id="tha-ap392c38p2">
<span class="pali m-text">udumbarapilakkhu ca;</span><br />
</p>
<p id="tha-ap392c38p3">
<span class="pali m-text">Phāru vallī ca kadalī,</span><br />
</p>
<p id="tha-ap392c38p4">
<span class="pali m-text">panaso koṭivīsako.</span><br />
</p>
<p id="tha-ap392c39p1">
<span class="pali m-text">Pubbakammapiloti ca,</span><br />
</p>
<p id="tha-ap392c39p2">
<span class="pali m-text">apadānaṁ mahesino;</span><br />
</p>
<p id="tha-ap392c39p3">
<span class="pali m-text">Gāthāyo ekanavuti,</span><br />
</p>
<p id="tha-ap392c39p4">
<span class="pali m-text">gaṇitāyo vibhāvibhi.</span><br />
</p>
<p id="tha-ap392c40p1">
<span class="pali m-text">Cuddasamaṁ bhāṇavāraṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0391.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0393.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>