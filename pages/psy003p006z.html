<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/psy003p006z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Paṭisambhidāmagga" />
  <meta name="twitter:title" content="Paṭisambhidāmagga" />
  <meta property="og:url" content="https://www.theravadan.org/pages/psy003p006z.html" />
  <meta property="og:description" content="3 Paññāvagga 3.6. Pāṭihāriyakathā “Tīṇimāni, bhikkhave, pāṭihāriyāni. Katamāni tīṇi? Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ. **Katamañca, bhikkhave, iddhipāṭihāriyaṁ?** Idha, bhikkhave, ekacco anekavihitaṁ iddhividhaṁ paccanubhoti— ekopi hutvā bahudhā hoti, bahudhāpi hutvā eko hoti; āvibhāvaṁ tirobhāvaṁ …pe… yāva brahmalokāpi kāyena vasaṁ vatteti. Idaṁ vuccati, bhikkhave, iddhipā …" />
  <meta name="twitter:description" content="3 Paññāvagga 3.6. Pāṭihāriyakathā “Tīṇimāni, bhikkhave, pāṭihāriyāni. Katamāni tīṇi? Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ. **Katamañca, bhikkhave, iddhipāṭihāriyaṁ?** Idha, bhikkhave, ekacco anekavihitaṁ iddhividhaṁ paccanubhoti— ekopi hutvā bahudhā hoti, bahudhāpi hutvā eko hoti; āvibhāvaṁ tirobhāvaṁ …pe… yāva brahmalokāpi kāyena vasaṁ vatteti. Idaṁ vuccati, bhikkhave, iddhipā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<section id="pannavagga">
<h2><a href="#pannavagga">3 Paññāvagga</a></h2>
<section id="patihariyakatha">
<h3><a href="#patihariyakatha">3.6. Pāṭihāriyakathā</a></h3>
<p id="ps3p6c1p1">
<span class="m-text m-primary">“Tīṇimāni, bhikkhave, pāṭihāriyāni.</span><br />
</p>
<p id="ps3p6c1p2">
<span class="m-text m-primary">Katamāni tīṇi?</span><br />
</p>
<p id="ps3p6c1p3">
<span class="m-text m-primary">Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ.</span><br />
</p>
<p id="ps3p6c2p1">
<span class="m-text m-primary">**Katamañca, bhikkhave, iddhipāṭihāriyaṁ?**</span><br />
</p>
<p id="ps3p6c2p2">
<span class="m-text m-primary">Idha, bhikkhave, ekacco anekavihitaṁ iddhividhaṁ paccanubhoti—</span><br />
</p>
<p id="ps3p6c2p3">
<span class="m-text m-primary">ekopi hutvā bahudhā hoti, bahudhāpi hutvā eko hoti;</span><br />
</p>
<p id="ps3p6c2p4">
<span class="m-text m-primary">āvibhāvaṁ tirobhāvaṁ …pe…</span><br />
</p>
<p id="ps3p6c2p5">
<span class="m-text m-primary">yāva brahmalokāpi kāyena vasaṁ vatteti.</span><br />
</p>
<p id="ps3p6c2p6">
<span class="m-text m-primary">Idaṁ vuccati, bhikkhave, iddhipāṭihāriyaṁ.</span><br />
</p>
<p id="ps3p6c3p1">
<span class="m-text m-primary">**Katamañca**, **bhikkhave, ādesanāpāṭihāriyaṁ?**</span><br />
</p>
<p id="ps3p6c3p2">
<span class="m-text m-primary">Idha, bhikkhave, ekacco nimittena ādisati—</span><br />
</p>
<p id="ps3p6c3p3">
<span class="m-text m-primary">‘evampi te mano, itthampi te mano, itipi te cittan’ti.</span><br />
</p>
<p id="ps3p6c3p4">
<span class="m-text m-primary">So bahuñcepi ādisati, tatheva taṁ hoti, no aññathā.</span><br />
</p>
<p id="ps3p6c3p5">
<span class="m-text m-primary">Idha pana, bhikkhave, ekacco na heva kho nimittena ādisati, api ca kho manussānaṁ vā amanussānaṁ vā devatānaṁ vā saddaṁ sutvā ādisati—</span><br />
</p>
<p id="ps3p6c3p6">
<span class="m-text m-primary">‘evampi te mano, itthampi te mano, itipi te cittan’ti.</span><br />
</p>
<p id="ps3p6c3p7">
<span class="m-text m-primary">So bahuñcepi ādisati, tatheva taṁ hoti, no aññathā.</span><br />
</p>
<p id="ps3p6c3p8">
<span class="m-text m-primary">Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ vā devatānaṁ vā saddaṁ sutvā ādisati, api ca kho vitakkayato vicārayato vitakkavipphārasaddaṁ sutvā ādisati—</span><br />
</p>
<p id="ps3p6c3p9">
<span class="m-text m-primary">‘evampi te mano, itthampi te mano, itipi te cittan’ti.</span><br />
</p>
<p id="ps3p6c3p10">
<span class="m-text m-primary">So bahuñcepi ādisati, tatheva taṁ hoti, no aññathā.</span><br />
</p>
<p id="ps3p6c3p11">
<span class="m-text m-primary">Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ vā devatānaṁ vā saddaṁ sutvā ādisati, napi vitakkayato vicārayato vitakkavipphārasaddaṁ sutvā ādisati, api ca kho avitakkaṁ avicāraṁ samādhiṁ samāpannassa cetasā ceto paricca pajānāti—</span><br />
</p>
<p id="ps3p6c3p12">
<span class="m-text m-primary">‘yathā imassa bhoto manosaṅkhārā paṇihitā imassa cittassa anantarā amukaṁ nāma vitakkaṁ vitakkayissatī’ti.</span><br />
</p>
<p id="ps3p6c3p13">
<span class="m-text m-primary">So bahuñcepi ādisati, tatheva taṁ hoti, no aññathā.</span><br />
</p>
<p id="ps3p6c3p14">
<span class="m-text m-primary">Idaṁ vuccati, bhikkhave, ādesanāpāṭihāriyaṁ.</span><br />
</p>
<p id="ps3p6c4p1">
<span class="m-text m-primary">**Katamañca, bhikkhave, anusāsanīpāṭihāriyaṁ?**</span><br />
</p>
<p id="ps3p6c4p2">
<span class="m-text m-primary">Idha, bhikkhave, ekacco evamanusāsati—</span><br />
</p>
<p id="ps3p6c4p3">
<span class="m-text m-primary">‘evaṁ vitakketha, mā evaṁ vitakkayittha.</span><br />
</p>
<p id="ps3p6c4p4">
<span class="m-text m-primary">Evaṁ manasi karotha, mā evaṁ manasākattha.</span><br />
</p>
<p id="ps3p6c4p5">
<span class="m-text m-primary">Idaṁ pajahatha, idaṁ upasampajja viharathā’ti.</span><br />
</p>
<p id="ps3p6c4p6">
<span class="m-text m-primary">Idaṁ vuccati, bhikkhave, anusāsanīpāṭihāriyaṁ.</span><br />
</p>
<p id="ps3p6c4p7">
<span class="m-text m-primary">Imāni kho, bhikkhave, tīṇi pāṭihāriyāni”.</span><br />
</p>
<p id="ps3p6c5p1">
<span class="m-text m-primary">Nekkhammaṁ ijjhatīti—iddhi.</span><br />
</p>
<p id="ps3p6c5p2">
<span class="m-text m-primary">Kāmacchandaṁ paṭiharatīti—pāṭihāriyaṁ.</span><br />
</p>
<p id="ps3p6c5p3">
<span class="m-text m-primary">Ye tena nekkhammena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c5p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c5p5">
<span class="m-text m-primary">“Taṁ kho pana nekkhammaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c5p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c6p1">
<span class="m-text m-primary">Abyāpādo ijjhatīti—iddhi.</span><br />
</p>
<p id="ps3p6c6p2">
<span class="m-text m-primary">Byāpādaṁ paṭiharatīti—pāṭihāriyaṁ.</span><br />
</p>
<p id="ps3p6c6p3">
<span class="m-text m-primary">Ye tena abyāpādena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c6p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c6p5">
<span class="m-text m-primary">“So kho pana abyāpādo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c6p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c7p1">
<span class="m-text m-primary">Ālokasaññā ijjhatīti—iddhi.</span><br />
</p>
<p id="ps3p6c7p2">
<span class="m-text m-primary">Thinamiddhaṁ paṭiharatīti—pāṭihāriyaṁ.</span><br />
</p>
<p id="ps3p6c7p3">
<span class="m-text m-primary">Ye tāya ālokasaññāya samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c7p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c7p5">
<span class="m-text m-primary">“Sā kho pana ālokasaññā evaṁ āsevitabbā, evaṁ bhāvetabbā, evaṁ bahulīkātabbā, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c7p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c8p1">
<span class="m-text m-primary">Avikkhepo ijjhatīti—iddhi.</span><br />
</p>
<p id="ps3p6c8p2">
<span class="m-text m-primary">Uddhaccaṁ paṭiharatīti—pāṭihāriyaṁ.</span><br />
</p>
<p id="ps3p6c8p3">
<span class="m-text m-primary">Ye tena avikkhepena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c8p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c8p5">
<span class="m-text m-primary">“So kho pana avikkhepo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c8p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c9p1">
<span class="m-text m-primary">Dhammavavatthānaṁ ijjhatīti—iddhi.</span><br />
</p>
<p id="ps3p6c9p2">
<span class="m-text m-primary">Vicikicchaṁ paṭiharatīti—pāṭihāriyaṁ.</span><br />
</p>
<p id="ps3p6c9p3">
<span class="m-text m-primary">Ye tena dhammavavatthānena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c9p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c9p5">
<span class="m-text m-primary">“Taṁ kho pana dhammavavatthānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā, sati upaṭṭhāpetabbā”ti—</span><br />
</p>
<p id="ps3p6c9p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c10p1">
<span class="m-text m-primary">Ñāṇaṁ ijjhatīti—iddhi.</span><br />
</p>
<p id="ps3p6c10p2">
<span class="m-text m-primary">Avijjaṁ paṭiharatīti—pāṭihāriyaṁ.</span><br />
</p>
<p id="ps3p6c10p3">
<span class="m-text m-primary">Ye tena ñāṇena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c10p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c10p5">
<span class="m-text m-primary">“Taṁ kho pana ñāṇaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c10p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c11p1">
<span class="m-text m-primary">Pāmojjaṁ ijjhatīti—iddhi.</span><br />
</p>
<p id="ps3p6c11p2">
<span class="m-text m-primary">Aratiṁ paṭiharatīti—pāṭihāriyaṁ.</span><br />
</p>
<p id="ps3p6c11p3">
<span class="m-text m-primary">Ye tena pāmojjena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c11p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c11p5">
<span class="m-text m-primary">“Taṁ kho pana pāmojjaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c11p6">
<span class="m-text m-primary">anusāsanīpāṭihāriyaṁ …pe….</span><br />
</p>
<p id="ps3p6c12p1">
<span class="m-text m-primary">Paṭhamaṁ jhānaṁ ijjhatīti—iddhi.</span><br />
</p>
<p id="ps3p6c12p2">
<span class="m-text m-primary">Nīvaraṇe paṭiharatīti—pāṭihāriyaṁ.</span><br />
</p>
<p id="ps3p6c12p3">
<span class="m-text m-primary">Ye tena paṭhamena jhānena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c12p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c12p5">
<span class="m-text m-primary">“Taṁ kho pana paṭhamaṁ jhānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c12p6">
<span class="m-text m-primary">anusāsanīpāṭihāriyaṁ …pe….</span><br />
</p>
<p id="ps3p6c13p1">
<span class="m-text m-primary">Arahattamaggo ijjhatīti—iddhi.</span><br />
</p>
<p id="ps3p6c13p2">
<span class="m-text m-primary">Sabbakilese paṭiharatīti—pāṭihāriyaṁ.</span><br />
</p>
<p id="ps3p6c13p3">
<span class="m-text m-primary">Ye tena arahattamaggena samannāgatā, sabbe te visuddhacittā anāvilasaṅkappāti—</span><br />
</p>
<p id="ps3p6c13p4">
<span class="m-text m-primary">ādesanāpāṭihāriyaṁ.</span><br />
</p>
<p id="ps3p6c13p5">
<span class="m-text m-primary">“So kho pana arahattamaggo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span><br />
</p>
<p id="ps3p6c13p6">
<span class="m-text m-primary">anusāsanīpāṭihāriyaṁ.</span><br />
</p>
<p id="ps3p6c14p1">
<span class="m-text m-primary">Nekkhammaṁ ijjhatīti—iddhi.</span><br />
</p>
<p id="ps3p6c14p2">
<span class="m-text m-primary">Kāmacchandaṁ paṭiharatīti—pāṭihāriyaṁ.</span><br />
</p>
<p id="ps3p6c14p3">
<span class="m-text m-primary">Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.</span><br />
</p>
<p id="ps3p6c14p4">
<span class="m-text m-primary">Abyāpādo ijjhatīti—iddhi.</span><br />
</p>
<p id="ps3p6c14p5">
<span class="m-text m-primary">Byāpādaṁ paṭiharatīti—pāṭihāriyaṁ.</span><br />
</p>
<p id="ps3p6c14p6">
<span class="m-text m-primary">Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.</span><br />
</p>
<p id="ps3p6c14p7">
<span class="m-text m-primary">Ālokasaññā ijjhatīti—iddhi.</span><br />
</p>
<p id="ps3p6c14p8">
<span class="m-text m-primary">Thinamiddhaṁ paṭiharatīti—pāṭihāriyaṁ …pe…</span><br />
</p>
<p id="ps3p6c14p9">
<span class="m-text m-primary">arahattamaggo ijjhatīti—iddhi.</span><br />
</p>
<p id="ps3p6c14p10">
<span class="m-text m-primary">Sabbakilese paṭiharatīti—pāṭihāriyaṁ.</span><br />
</p>
<p id="ps3p6c14p11">
<span class="m-text m-primary">Yā ca iddhi yañca pāṭihāriyaṁ, idaṁ vuccati iddhipāṭihāriyanti.</span><br />
</p>
<p id="ps3p6c14p12">
<span class="m-text m-primary">Pāṭihāriyakathā niṭṭhitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>