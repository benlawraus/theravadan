<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bvy010z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://theravadan.org/pages/bvy010z.html" />
  <meta property="og:description" content="28. Buddhapakiṇṇakakaṇḍa Aparimeyyito kappe, caturo āsuṁ vināyakā; Taṇhaṅkaro medhaṅkaro, athopi saraṇaṅkaro; Dīpaṅkaro ca sambuddho, ekakappamhi te jinā. Dīpaṅkarassa aparena, koṇḍañño nāma nāyako; Ekova ekakappamhi, tāresi janataṁ bahuṁ. Dīpaṅkarassa bhagavato, koṇḍaññassa ca satthuno; Etesaṁ antarā kappā, gaṇanāto asa …" />
  <meta name="twitter:description" content="28. Buddhapakiṇṇakakaṇḍa Aparimeyyito kappe, caturo āsuṁ vināyakā; Taṇhaṅkaro medhaṅkaro, athopi saraṇaṅkaro; Dīpaṅkaro ca sambuddho, ekakappamhi te jinā. Dīpaṅkarassa aparena, koṇḍañño nāma nāyako; Ekova ekakappamhi, tāresi janataṁ bahuṁ. Dīpaṅkarassa bhagavato, koṇḍaññassa ca satthuno; Etesaṁ antarā kappā, gaṇanāto asa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="buddhapakinnakakanda">
<h2><a href="#buddhapakinnakakanda">28. Buddhapakiṇṇakakaṇḍa</a></h2>
<p id="bv28c1p1">
<span class="m-text m-primary">Aparimeyyito kappe,</span><br />
</p>
<p id="bv28c1p2">
<span class="m-text m-primary">caturo āsuṁ vināyakā;</span><br />
</p>
<p id="bv28c1p3">
<span class="m-text m-primary">Taṇhaṅkaro medhaṅkaro,</span><br />
</p>
<p id="bv28c1p4">
<span class="m-text m-primary">athopi saraṇaṅkaro;</span><br />
</p>
<p id="bv28c1p5">
<span class="m-text m-primary">Dīpaṅkaro ca sambuddho,</span><br />
</p>
<p id="bv28c1p6">
<span class="m-text m-primary">ekakappamhi te jinā.</span><br />
</p>
<p id="bv28c2p1">
<span class="m-text m-primary">Dīpaṅkarassa aparena,</span><br />
</p>
<p id="bv28c2p2">
<span class="m-text m-primary">koṇḍañño nāma nāyako;</span><br />
</p>
<p id="bv28c2p3">
<span class="m-text m-primary">Ekova ekakappamhi,</span><br />
</p>
<p id="bv28c2p4">
<span class="m-text m-primary">tāresi janataṁ bahuṁ.</span><br />
</p>
<p id="bv28c3p1">
<span class="m-text m-primary">Dīpaṅkarassa bhagavato,</span><br />
</p>
<p id="bv28c3p2">
<span class="m-text m-primary">koṇḍaññassa ca satthuno;</span><br />
</p>
<p id="bv28c3p3">
<span class="m-text m-primary">Etesaṁ antarā kappā,</span><br />
</p>
<p id="bv28c3p4">
<span class="m-text m-primary">gaṇanāto asaṅkhiyā.</span><br />
</p>
<p id="bv28c4p1">
<span class="m-text m-primary">Koṇḍaññassa aparena,</span><br />
</p>
<p id="bv28c4p2">
<span class="m-text m-primary">maṅgalo nāma nāyako;</span><br />
</p>
<p id="bv28c4p3">
<span class="m-text m-primary">Tesampi antarā kappā,</span><br />
</p>
<p id="bv28c4p4">
<span class="m-text m-primary">gaṇanāto asaṅkhiyā.</span><br />
</p>
<p id="bv28c5p1">
<span class="m-text m-primary">Maṅgalo ca sumano ca,</span><br />
</p>
<p id="bv28c5p2">
<span class="m-text m-primary">revato sobhito muni;</span><br />
</p>
<p id="bv28c5p3">
<span class="m-text m-primary">Tepi buddhā ekakappe,</span><br />
</p>
<p id="bv28c5p4">
<span class="m-text m-primary">cakkhumanto pabhaṅkarā.</span><br />
</p>
<p id="bv28c6p1">
<span class="m-text m-primary">Sobhitassa aparena,</span><br />
</p>
<p id="bv28c6p2">
<span class="m-text m-primary">anomadassī mahāyaso;</span><br />
</p>
<p id="bv28c6p3">
<span class="m-text m-primary">Tesampi antarā kappā,</span><br />
</p>
<p id="bv28c6p4">
<span class="m-text m-primary">gaṇanāto asaṅkhiyā.</span><br />
</p>
<p id="bv28c7p1">
<span class="m-text m-primary">Anomadassī padumo,</span><br />
</p>
<p id="bv28c7p2">
<span class="m-text m-primary">nārado cāpi nāyako;</span><br />
</p>
<p id="bv28c7p3">
<span class="m-text m-primary">Tepi buddhā ekakappe,</span><br />
</p>
<p id="bv28c7p4">
<span class="m-text m-primary">tamantakārakā munī.</span><br />
</p>
<p id="bv28c8p1">
<span class="m-text m-primary">Nāradassa aparena,</span><br />
</p>
<p id="bv28c8p2">
<span class="m-text m-primary">Padumuttaro nāma nāyako;</span><br />
</p>
<p id="bv28c8p3">
<span class="m-text m-primary">Ekakappamhi uppanno,</span><br />
</p>
<p id="bv28c8p4">
<span class="m-text m-primary">Tāresi janataṁ bahuṁ.</span><br />
</p>
<p id="bv28c9p1">
<span class="m-text m-primary">Nāradassa bhagavato,</span><br />
</p>
<p id="bv28c9p2">
<span class="m-text m-primary">padumuttarassa satthuno;</span><br />
</p>
<p id="bv28c9p3">
<span class="m-text m-primary">Tesampi antarā kappā,</span><br />
</p>
<p id="bv28c9p4">
<span class="m-text m-primary">gaṇanāto asaṅkhiyā.</span><br />
</p>
<p id="bv28c10p1">
<span class="m-text m-primary">Kappasatasahassamhi,</span><br />
</p>
<p id="bv28c10p2">
<span class="m-text m-primary">eko āsi mahāmuni;</span><br />
</p>
<p id="bv28c10p3">
<span class="m-text m-primary">Padumuttaro lokavidū,</span><br />
</p>
<p id="bv28c10p4">
<span class="m-text m-primary">āhutīnaṁ paṭiggaho.</span><br />
</p>
<p id="bv28c11p1">
<span class="m-text m-primary">Tiṁsakappasahassamhi,</span><br />
</p>
<p id="bv28c11p2">
<span class="m-text m-primary">duve āsuṁ vināyakā;</span><br />
</p>
<p id="bv28c11p3">
<span class="m-text m-primary">Sumedho ca sujāto ca,</span><br />
</p>
<p id="bv28c11p4">
<span class="m-text m-primary">orato padumuttarā.</span><br />
</p>
<p id="bv28c12p1">
<span class="m-text m-primary">Aṭṭhārase kappasate,</span><br />
</p>
<p id="bv28c12p2">
<span class="m-text m-primary">tayo āsuṁ vināyakā;</span><br />
</p>
<p id="bv28c12p3">
<span class="m-text m-primary">Piyadassī atthadassī,</span><br />
</p>
<p id="bv28c12p4">
<span class="m-text m-primary">dhammadassī ca nāyakā.</span><br />
</p>
<p id="bv28c13p1">
<span class="m-text m-primary">Orato ca sujātassa,</span><br />
</p>
<p id="bv28c13p2">
<span class="m-text m-primary">sambuddhā dvipaduttamā;</span><br />
</p>
<p id="bv28c13p3">
<span class="m-text m-primary">Ekakappamhi te buddhā,</span><br />
</p>
<p id="bv28c13p4">
<span class="m-text m-primary">loke appaṭipuggalā.</span><br />
</p>
<p id="bv28c14p1">
<span class="m-text m-primary">Catunnavutito kappe,</span><br />
</p>
<p id="bv28c14p2">
<span class="m-text m-primary">eko āsi mahāmuni;</span><br />
</p>
<p id="bv28c14p3">
<span class="m-text m-primary">Siddhattho so lokavidū,</span><br />
</p>
<p id="bv28c14p4">
<span class="m-text m-primary">sallakatto anuttaro.</span><br />
</p>
<p id="bv28c15p1">
<span class="m-text m-primary">Dvenavute ito kappe,</span><br />
</p>
<p id="bv28c15p2">
<span class="m-text m-primary">duve āsuṁ vināyakā;</span><br />
</p>
<p id="bv28c15p3">
<span class="m-text m-primary">Tisso phusso ca sambuddhā,</span><br />
</p>
<p id="bv28c15p4">
<span class="m-text m-primary">asamā appaṭipuggalā.</span><br />
</p>
<p id="bv28c16p1">
<span class="m-text m-primary">Ekanavutito kappe,</span><br />
</p>
<p id="bv28c16p2">
<span class="m-text m-primary">vipassī nāma nāyako;</span><br />
</p>
<p id="bv28c16p3">
<span class="m-text m-primary">Sopi buddho kāruṇiko,</span><br />
</p>
<p id="bv28c16p4">
<span class="m-text m-primary">satte mocesi bandhanā.</span><br />
</p>
<p id="bv28c17p1">
<span class="m-text m-primary">Ekatiṁse ito kappe,</span><br />
</p>
<p id="bv28c17p2">
<span class="m-text m-primary">duve āsuṁ vināyakā;</span><br />
</p>
<p id="bv28c17p3">
<span class="m-text m-primary">Sikhī ca vessabhū ceva,</span><br />
</p>
<p id="bv28c17p4">
<span class="m-text m-primary">asamā appaṭipuggalā.</span><br />
</p>
<p id="bv28c18p1">
<span class="m-text m-primary">Imamhi bhaddake kappe,</span><br />
</p>
<p id="bv28c18p2">
<span class="m-text m-primary">tayo āsuṁ vināyakā;</span><br />
</p>
<p id="bv28c18p3">
<span class="m-text m-primary">Kakusandho koṇāgamano,</span><br />
</p>
<p id="bv28c18p4">
<span class="m-text m-primary">kassapo cāpi nāyako.</span><br />
</p>
<p id="bv28c19p1">
<span class="m-text m-primary">Ahametarahi sambuddho,</span><br />
</p>
<p id="bv28c19p2">
<span class="m-text m-primary">metteyyo cāpi hessati;</span><br />
</p>
<p id="bv28c19p3">
<span class="m-text m-primary">Etepime pañca buddhā,</span><br />
</p>
<p id="bv28c19p4">
<span class="m-text m-primary">dhīrā lokānukampakā.</span><br />
</p>
<p id="bv28c20p1">
<span class="m-text m-primary">Etesaṁ dhammarājūnaṁ,</span><br />
</p>
<p id="bv28c20p2">
<span class="m-text m-primary">Aññesaṁnekakoṭinaṁ;</span><br />
</p>
<p id="bv28c20p3">
<span class="m-text m-primary">Ācikkhitvāna taṁ maggaṁ,</span><br />
</p>
<p id="bv28c20p4">
<span class="m-text m-primary">Nibbutā te sasāvakāti.</span><br />
</p>
<p id="bv28c21p1">
<span class="m-text m-primary">Buddhapakiṇṇakakaṇḍaṁ niṭṭhitaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>