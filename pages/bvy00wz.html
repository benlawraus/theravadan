<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bvy00wz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://www.theravadan.org/pages/bvy00wz.html" />
  <meta property="og:description" content="26. Kassapabuddhavaṁsa “Koṇāgamanassa aparena, Sambuddho dvipaduttamo; Kassapo nāma gottena, Dhammarājā pabhaṅkaro. Sañchaḍḍitaṁ kulamūlaṁ, bahvannapānabhojanaṁ; Datvāna yācake dānaṁ, pūrayitvāna mānasaṁ; Usabhova āḷakaṁ bhetvā, patto sambodhimuttamaṁ. Dhammacakkaṁ pavattente, kassape lokanāyake; Vīsakoṭisahassānaṁ, paṭhamābhisamayo ahu. Catumāsaṁ yadā buddho, loke carati cārikaṁ; Dasakoṭisahassānaṁ, dutiyābhisamayo ahu. Yamakaṁ vikubbana …" />
  <meta name="twitter:description" content="26. Kassapabuddhavaṁsa “Koṇāgamanassa aparena, Sambuddho dvipaduttamo; Kassapo nāma gottena, Dhammarājā pabhaṅkaro. Sañchaḍḍitaṁ kulamūlaṁ, bahvannapānabhojanaṁ; Datvāna yācake dānaṁ, pūrayitvāna mānasaṁ; Usabhova āḷakaṁ bhetvā, patto sambodhimuttamaṁ. Dhammacakkaṁ pavattente, kassape lokanāyake; Vīsakoṭisahassānaṁ, paṭhamābhisamayo ahu. Catumāsaṁ yadā buddho, loke carati cārikaṁ; Dasakoṭisahassānaṁ, dutiyābhisamayo ahu. Yamakaṁ vikubbana …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="kassapabuddhavamsa">
<h2><a href="#kassapabuddhavamsa">26. Kassapabuddhavaṁsa</a></h2>
<p id="bv26c1p1">
<span class="m-text m-primary">“Koṇāgamanassa aparena,</span><br />
</p>
<p id="bv26c1p2">
<span class="m-text m-primary">Sambuddho dvipaduttamo;</span><br />
</p>
<p id="bv26c1p3">
<span class="m-text m-primary">Kassapo nāma gottena,</span><br />
</p>
<p id="bv26c1p4">
<span class="m-text m-primary">Dhammarājā pabhaṅkaro.</span><br />
</p>
<p id="bv26c2p1">
<span class="m-text m-primary">Sañchaḍḍitaṁ kulamūlaṁ,</span><br />
</p>
<p id="bv26c2p2">
<span class="m-text m-primary">bahvannapānabhojanaṁ;</span><br />
</p>
<p id="bv26c2p3">
<span class="m-text m-primary">Datvāna yācake dānaṁ,</span><br />
</p>
<p id="bv26c2p4">
<span class="m-text m-primary">pūrayitvāna mānasaṁ;</span><br />
</p>
<p id="bv26c2p5">
<span class="m-text m-primary">Usabhova āḷakaṁ bhetvā,</span><br />
</p>
<p id="bv26c2p6">
<span class="m-text m-primary">patto sambodhimuttamaṁ.</span><br />
</p>
<p id="bv26c3p1">
<span class="m-text m-primary">Dhammacakkaṁ pavattente,</span><br />
</p>
<p id="bv26c3p2">
<span class="m-text m-primary">kassape lokanāyake;</span><br />
</p>
<p id="bv26c3p3">
<span class="m-text m-primary">Vīsakoṭisahassānaṁ,</span><br />
</p>
<p id="bv26c3p4">
<span class="m-text m-primary">paṭhamābhisamayo ahu.</span><br />
</p>
<p id="bv26c4p1">
<span class="m-text m-primary">Catumāsaṁ yadā buddho,</span><br />
</p>
<p id="bv26c4p2">
<span class="m-text m-primary">loke carati cārikaṁ;</span><br />
</p>
<p id="bv26c4p3">
<span class="m-text m-primary">Dasakoṭisahassānaṁ,</span><br />
</p>
<p id="bv26c4p4">
<span class="m-text m-primary">dutiyābhisamayo ahu.</span><br />
</p>
<p id="bv26c5p1">
<span class="m-text m-primary">Yamakaṁ vikubbanaṁ katvā,</span><br />
</p>
<p id="bv26c5p2">
<span class="m-text m-primary">ñāṇadhātuṁ pakittayi;</span><br />
</p>
<p id="bv26c5p3">
<span class="m-text m-primary">Pañcakoṭisahassānaṁ,</span><br />
</p>
<p id="bv26c5p4">
<span class="m-text m-primary">tatiyābhisamayo ahu.</span><br />
</p>
<p id="bv26c6p1">
<span class="m-text m-primary">Sudhammā devapure ramme,</span><br />
</p>
<p id="bv26c6p2">
<span class="m-text m-primary">tattha dhammaṁ pakittayi;</span><br />
</p>
<p id="bv26c6p3">
<span class="m-text m-primary">Tīṇikoṭisahassānaṁ,</span><br />
</p>
<p id="bv26c6p4">
<span class="m-text m-primary">devānaṁ bodhayī jino.</span><br />
</p>
<p id="bv26c7p1">
<span class="m-text m-primary">Naradevassa yakkhassa,</span><br />
</p>
<p id="bv26c7p2">
<span class="m-text m-primary">apare dhammadesane;</span><br />
</p>
<p id="bv26c7p3">
<span class="m-text m-primary">Etesānaṁ abhisamayā,</span><br />
</p>
<p id="bv26c7p4">
<span class="m-text m-primary">gaṇanāto asaṅkhiyā.</span><br />
</p>
<p id="bv26c8p1">
<span class="m-text m-primary">Tassāpi devadevassa,</span><br />
</p>
<p id="bv26c8p2">
<span class="m-text m-primary">eko āsi samāgamo;</span><br />
</p>
<p id="bv26c8p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv26c8p4">
<span class="m-text m-primary">santacittāna tādinaṁ.</span><br />
</p>
<p id="bv26c9p1">
<span class="m-text m-primary">Vīsabhikkhusahassānaṁ,</span><br />
</p>
<p id="bv26c9p2">
<span class="m-text m-primary">tadā āsi samāgamo;</span><br />
</p>
<p id="bv26c9p3">
<span class="m-text m-primary">Atikkantabhavantānaṁ,</span><br />
</p>
<p id="bv26c9p4">
<span class="m-text m-primary">hirisīlena tādinaṁ.</span><br />
</p>
<p id="bv26c10p1">
<span class="m-text m-primary">Ahaṁ tadā māṇavako,</span><br />
</p>
<p id="bv26c10p2">
<span class="m-text m-primary">jotipāloti vissuto;</span><br />
</p>
<p id="bv26c10p3">
<span class="m-text m-primary">Ajjhāyako mantadharo,</span><br />
</p>
<p id="bv26c10p4">
<span class="m-text m-primary">tiṇṇaṁ vedāna pāragū.</span><br />
</p>
<p id="bv26c11p1">
<span class="m-text m-primary">Lakkhaṇe itihāse ca,</span><br />
</p>
<p id="bv26c11p2">
<span class="m-text m-primary">sadhamme pāramiṁ gato;</span><br />
</p>
<p id="bv26c11p3">
<span class="m-text m-primary">Bhūmantalikkhakusalo,</span><br />
</p>
<p id="bv26c11p4">
<span class="m-text m-primary">katavijjo anāvayo.</span><br />
</p>
<p id="bv26c12p1">
<span class="m-text m-primary">Kassapassa bhagavato,</span><br />
</p>
<p id="bv26c12p2">
<span class="m-text m-primary">ghaṭīkāro nāmupaṭṭhāko;</span><br />
</p>
<p id="bv26c12p3">
<span class="m-text m-primary">Sagāravo sappatisso,</span><br />
</p>
<p id="bv26c12p4">
<span class="m-text m-primary">nibbuto tatiye phale.</span><br />
</p>
<p id="bv26c13p1">
<span class="m-text m-primary">Ādāya maṁ ghaṭīkāro,</span><br />
</p>
<p id="bv26c13p2">
<span class="m-text m-primary">upagañchi kassapaṁ jinaṁ;</span><br />
</p>
<p id="bv26c13p3">
<span class="m-text m-primary">Tassa dhammaṁ suṇitvāna,</span><br />
</p>
<p id="bv26c13p4">
<span class="m-text m-primary">pabbajiṁ tassa santike.</span><br />
</p>
<p id="bv26c14p1">
<span class="m-text m-primary">Āraddhavīriyo hutvā,</span><br />
</p>
<p id="bv26c14p2">
<span class="m-text m-primary">vattāvattesu kovido;</span><br />
</p>
<p id="bv26c14p3">
<span class="m-text m-primary">Na kvaci parihāyāmi,</span><br />
</p>
<p id="bv26c14p4">
<span class="m-text m-primary">pūresiṁ jinasāsanaṁ.</span><br />
</p>
<p id="bv26c15p1">
<span class="m-text m-primary">Yāvatā buddhabhaṇitaṁ,</span><br />
</p>
<p id="bv26c15p2">
<span class="m-text m-primary">navaṅgaṁ jinasāsanaṁ;</span><br />
</p>
<p id="bv26c15p3">
<span class="m-text m-primary">Sabbaṁ pariyāpuṇitvāna,</span><br />
</p>
<p id="bv26c15p4">
<span class="m-text m-primary">sobhayiṁ jinasāsanaṁ.</span><br />
</p>
<p id="bv26c16p1">
<span class="m-text m-primary">Mama acchariyaṁ disvā,</span><br />
</p>
<p id="bv26c16p2">
<span class="m-text m-primary">sopi buddho viyākari;</span><br />
</p>
<p id="bv26c16p3">
<span class="m-text m-primary">‘Imamhi bhaddake kappe,</span><br />
</p>
<p id="bv26c16p4">
<span class="m-text m-primary">ayaṁ buddho bhavissati.</span><br />
</p>
<p id="bv26c17p1">
<span class="m-text m-primary">Ahu kapilavhayā rammā,</span><br />
</p>
<p id="bv26c17p2">
<span class="m-text m-primary">nikkhamitvā tathāgato;</span><br />
</p>
<p id="bv26c17p3">
<span class="m-text m-primary">Padhānaṁ padahitvāna,</span><br />
</p>
<p id="bv26c17p4">
<span class="m-text m-primary">katvā dukkarakārikaṁ.</span><br />
</p>
<p id="bv26c18p1">
<span class="m-text m-primary">Ajapālarukkhamūle,</span><br />
</p>
<p id="bv26c18p2">
<span class="m-text m-primary">nisīditvā tathāgato;</span><br />
</p>
<p id="bv26c18p3">
<span class="m-text m-primary">Tattha pāyāsaṁ paggayha,</span><br />
</p>
<p id="bv26c18p4">
<span class="m-text m-primary">nerañjaramupehiti.</span><br />
</p>
<p id="bv26c19p1">
<span class="m-text m-primary">Nerañjarāya tīramhi,</span><br />
</p>
<p id="bv26c19p2">
<span class="m-text m-primary">pāyāsaṁ paribhuñjiya;</span><br />
</p>
<p id="bv26c19p3">
<span class="m-text m-primary">Paṭiyattavaramaggena,</span><br />
</p>
<p id="bv26c19p4">
<span class="m-text m-primary">bodhimūlamupehiti.</span><br />
</p>
<p id="bv26c20p1">
<span class="m-text m-primary">Tato padakkhiṇaṁ katvā,</span><br />
</p>
<p id="bv26c20p2">
<span class="m-text m-primary">bodhimaṇḍaṁ anuttaro;</span><br />
</p>
<p id="bv26c20p3">
<span class="m-text m-primary">Aparājitaṭṭhānamhi,</span><br />
</p>
<p id="bv26c20p4">
<span class="m-text m-primary">bodhipallaṅkamuttame;</span><br />
</p>
<p id="bv26c20p5">
<span class="m-text m-primary">Pallaṅkena nisīditvā,</span><br />
</p>
<p id="bv26c20p6">
<span class="m-text m-primary">bujjhissati mahāyaso.</span><br />
</p>
<p id="bv26c21p1">
<span class="m-text m-primary">Imassa janikā mātā,</span><br />
</p>
<p id="bv26c21p2">
<span class="m-text m-primary">māyā nāma bhavissati;</span><br />
</p>
<p id="bv26c21p3">
<span class="m-text m-primary">Pitā suddhodano nāma,</span><br />
</p>
<p id="bv26c21p4">
<span class="m-text m-primary">ayaṁ hessati gotamo.</span><br />
</p>
<p id="bv26c22p1">
<span class="m-text m-primary">Anāsavā vītarāgā,</span><br />
</p>
<p id="bv26c22p2">
<span class="m-text m-primary">santacittā samāhitā;</span><br />
</p>
<p id="bv26c22p3">
<span class="m-text m-primary">Kolito upatisso ca,</span><br />
</p>
<p id="bv26c22p4">
<span class="m-text m-primary">aggā hessanti sāvakā;</span><br />
</p>
<p id="bv26c22p5">
<span class="m-text m-primary">Ānando nāmupaṭṭhāko,</span><br />
</p>
<p id="bv26c22p6">
<span class="m-text m-primary">upaṭṭhissatimaṁ jinaṁ.</span><br />
</p>
<p id="bv26c23p1">
<span class="m-text m-primary">Khemā uppalavaṇṇā ca,</span><br />
</p>
<p id="bv26c23p2">
<span class="m-text m-primary">aggā hessanti sāvikā;</span><br />
</p>
<p id="bv26c23p3">
<span class="m-text m-primary">Anāsavā santacittā,</span><br />
</p>
<p id="bv26c23p4">
<span class="m-text m-primary">vītarāgā samāhitā;</span><br />
</p>
<p id="bv26c23p5">
<span class="m-text m-primary">Bodhi tassa bhagavato,</span><br />
</p>
<p id="bv26c23p6">
<span class="m-text m-primary">assatthoti pavuccati.</span><br />
</p>
<p id="bv26c24p1">
<span class="m-text m-primary">Citto hatthāḷavako ca,</span><br />
</p>
<p id="bv26c24p2">
<span class="m-text m-primary">aggā hessantupaṭṭhakā;</span><br />
</p>
<p id="bv26c24p3">
<span class="m-text m-primary">Nandamātā ca uttarā,</span><br />
</p>
<p id="bv26c24p4">
<span class="m-text m-primary">aggā hessantupaṭṭhikā’.</span><br />
</p>
<p id="bv26c25p1">
<span class="m-text m-primary">Idaṁ sutvāna vacanaṁ,</span><br />
</p>
<p id="bv26c25p2">
<span class="m-text m-primary">assamassa mahesino;</span><br />
</p>
<p id="bv26c25p3">
<span class="m-text m-primary">Āmoditā naramarū,</span><br />
</p>
<p id="bv26c25p4">
<span class="m-text m-primary">buddhabījaṁ kira ayaṁ.</span><br />
</p>
<p id="bv26c26p1">
<span class="m-text m-primary">Ukkuṭṭhisaddā pavattanti,</span><br />
</p>
<p id="bv26c26p2">
<span class="m-text m-primary">apphoṭenti hasanti ca;</span><br />
</p>
<p id="bv26c26p3">
<span class="m-text m-primary">Katañjalī namassanti,</span><br />
</p>
<p id="bv26c26p4">
<span class="m-text m-primary">dasasahassī sadevakā.</span><br />
</p>
<p id="bv26c27p1">
<span class="m-text m-primary">‘Yadimassa lokanāthassa,</span><br />
</p>
<p id="bv26c27p2">
<span class="m-text m-primary">virajjhissāma sāsanaṁ;</span><br />
</p>
<p id="bv26c27p3">
<span class="m-text m-primary">Anāgatamhi addhāne,</span><br />
</p>
<p id="bv26c27p4">
<span class="m-text m-primary">hessāma sammukhā imaṁ.</span><br />
</p>
<p id="bv26c28p1">
<span class="m-text m-primary">Yathā manussā nadiṁ tarantā,</span><br />
</p>
<p id="bv26c28p2">
<span class="m-text m-primary">Paṭititthaṁ virajjhiya;</span><br />
</p>
<p id="bv26c28p3">
<span class="m-text m-primary">Heṭṭhā titthe gahetvāna,</span><br />
</p>
<p id="bv26c28p4">
<span class="m-text m-primary">Uttaranti mahānadiṁ.</span><br />
</p>
<p id="bv26c29p1">
<span class="m-text m-primary">Evamevaṁ mayaṁ sabbe,</span><br />
</p>
<p id="bv26c29p2">
<span class="m-text m-primary">yadi muñcāmimaṁ jinaṁ;</span><br />
</p>
<p id="bv26c29p3">
<span class="m-text m-primary">Anāgatamhi addhāne,</span><br />
</p>
<p id="bv26c29p4">
<span class="m-text m-primary">hessāma sammukhā imaṁ’.</span><br />
</p>
<p id="bv26c30p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv26c30p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv26c30p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv26c30p4">
<span class="m-text m-primary">dasapāramipūriyā.</span><br />
</p>
<p id="bv26c31p1">
<span class="m-text m-primary">Evamahaṁ saṁsaritvā,</span><br />
</p>
<p id="bv26c31p2">
<span class="m-text m-primary">parivajjento anācaraṁ;</span><br />
</p>
<p id="bv26c31p3">
<span class="m-text m-primary">Dukkarañca kataṁ mayhaṁ,</span><br />
</p>
<p id="bv26c31p4">
<span class="m-text m-primary">bodhiyāyeva kāraṇā.</span><br />
</p>
<p id="bv26c32p1">
<span class="m-text m-primary">Nagaraṁ bārāṇasī nāma,</span><br />
</p>
<p id="bv26c32p2">
<span class="m-text m-primary">kikī nāmāsi khattiyo;</span><br />
</p>
<p id="bv26c32p3">
<span class="m-text m-primary">Vasate tattha nagare,</span><br />
</p>
<p id="bv26c32p4">
<span class="m-text m-primary">sambuddhassa mahākulaṁ.</span><br />
</p>
<p id="bv26c33p1">
<span class="m-text m-primary">Brāhmaṇo brahmadattova,</span><br />
</p>
<p id="bv26c33p2">
<span class="m-text m-primary">āsi buddhassa so pitā;</span><br />
</p>
<p id="bv26c33p3">
<span class="m-text m-primary">Dhanavatī nāma janikā,</span><br />
</p>
<p id="bv26c33p4">
<span class="m-text m-primary">kassapassa mahesino.</span><br />
</p>
<p id="bv26c34p1">
<span class="m-text m-primary">Duve vassasahassāni,</span><br />
</p>
<p id="bv26c34p2">
<span class="m-text m-primary">agāraṁ ajjha so vasi;</span><br />
</p>
<p id="bv26c34p3">
<span class="m-text m-primary">Haṁso yaso sirinando,</span><br />
</p>
<p id="bv26c34p4">
<span class="m-text m-primary">tayo pāsādamuttamā.</span><br />
</p>
<p id="bv26c35p1">
<span class="m-text m-primary">Tisoḷasasahassāni,</span><br />
</p>
<p id="bv26c35p2">
<span class="m-text m-primary">Nāriyo samalaṅkatā;</span><br />
</p>
<p id="bv26c35p3">
<span class="m-text m-primary">Sunandā nāma sā nārī,</span><br />
</p>
<p id="bv26c35p4">
<span class="m-text m-primary">Vijitaseno nāma atrajo.</span><br />
</p>
<p id="bv26c36p1">
<span class="m-text m-primary">Nimitte caturo disvā,</span><br />
</p>
<p id="bv26c36p2">
<span class="m-text m-primary">pāsādenābhinikkhami;</span><br />
</p>
<p id="bv26c36p3">
<span class="m-text m-primary">Sattāhaṁ padhānacāraṁ,</span><br />
</p>
<p id="bv26c36p4">
<span class="m-text m-primary">acarī purisuttamo.</span><br />
</p>
<p id="bv26c37p1">
<span class="m-text m-primary">Brahmunā yācito santo,</span><br />
</p>
<p id="bv26c37p2">
<span class="m-text m-primary">kassapo lokanāyako;</span><br />
</p>
<p id="bv26c37p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv26c37p4">
<span class="m-text m-primary">migadāye naruttamo.</span><br />
</p>
<p id="bv26c38p1">
<span class="m-text m-primary">Tisso ca bhāradvājo ca,</span><br />
</p>
<p id="bv26c38p2">
<span class="m-text m-primary">ahesuṁ aggasāvakā;</span><br />
</p>
<p id="bv26c38p3">
<span class="m-text m-primary">Sabbamitto nāmupaṭṭhāko,</span><br />
</p>
<p id="bv26c38p4">
<span class="m-text m-primary">kassapassa mahesino.</span><br />
</p>
<p id="bv26c39p1">
<span class="m-text m-primary">Anuḷā uruvelā ca,</span><br />
</p>
<p id="bv26c39p2">
<span class="m-text m-primary">ahesuṁ aggasāvikā;</span><br />
</p>
<p id="bv26c39p3">
<span class="m-text m-primary">Bodhi tassa bhagavato,</span><br />
</p>
<p id="bv26c39p4">
<span class="m-text m-primary">nigrodhoti pavuccati.</span><br />
</p>
<p id="bv26c40p1">
<span class="m-text m-primary">Sumaṅgalo ghaṭikāro ca,</span><br />
</p>
<p id="bv26c40p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv26c40p3">
<span class="m-text m-primary">Vicitasenā bhaddā ca,</span><br />
</p>
<p id="bv26c40p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv26c41p1">
<span class="m-text m-primary">Uccattanena so buddho,</span><br />
</p>
<p id="bv26c41p2">
<span class="m-text m-primary">vīsatiratanuggato;</span><br />
</p>
<p id="bv26c41p3">
<span class="m-text m-primary">Vijjulaṭṭhīva ākāse,</span><br />
</p>
<p id="bv26c41p4">
<span class="m-text m-primary">candova gahapūrito.</span><br />
</p>
<p id="bv26c42p1">
<span class="m-text m-primary">Vīsativassasahassāni,</span><br />
</p>
<p id="bv26c42p2">
<span class="m-text m-primary">āyu tassa mahesino;</span><br />
</p>
<p id="bv26c42p3">
<span class="m-text m-primary">Tāvatā tiṭṭhamāno so,</span><br />
</p>
<p id="bv26c42p4">
<span class="m-text m-primary">tāresi janataṁ bahuṁ.</span><br />
</p>
<p id="bv26c43p1">
<span class="m-text m-primary">Dhammataḷākaṁ māpayitvā,</span><br />
</p>
<p id="bv26c43p2">
<span class="m-text m-primary">sīlaṁ datvā vilepanaṁ;</span><br />
</p>
<p id="bv26c43p3">
<span class="m-text m-primary">Dhammadussaṁ nivāsetvā,</span><br />
</p>
<p id="bv26c43p4">
<span class="m-text m-primary">dhammamālaṁ vibhajjiya.</span><br />
</p>
<p id="bv26c44p1">
<span class="m-text m-primary">Dhammavimalamādāsaṁ,</span><br />
</p>
<p id="bv26c44p2">
<span class="m-text m-primary">ṭhapayitvā mahājane;</span><br />
</p>
<p id="bv26c44p3">
<span class="m-text m-primary">Keci nibbānaṁ patthentā,</span><br />
</p>
<p id="bv26c44p4">
<span class="m-text m-primary">passantu me alaṅkaraṁ.</span><br />
</p>
<p id="bv26c45p1">
<span class="m-text m-primary">Sīlakañcukaṁ datvāna,</span><br />
</p>
<p id="bv26c45p2">
<span class="m-text m-primary">jhānakavacavammitaṁ;</span><br />
</p>
<p id="bv26c45p3">
<span class="m-text m-primary">Dhammacammaṁ pārupitvā,</span><br />
</p>
<p id="bv26c45p4">
<span class="m-text m-primary">datvā sannāhamuttamaṁ.</span><br />
</p>
<p id="bv26c46p1">
<span class="m-text m-primary">Satiphalakaṁ datvāna,</span><br />
</p>
<p id="bv26c46p2">
<span class="m-text m-primary">tikhiṇañāṇakuntimaṁ;</span><br />
</p>
<p id="bv26c46p3">
<span class="m-text m-primary">Dhammakhaggavaraṁ datvā,</span><br />
</p>
<p id="bv26c46p4">
<span class="m-text m-primary">sīlasaṁsaggamaddanaṁ.</span><br />
</p>
<p id="bv26c47p1">
<span class="m-text m-primary">Tevijjābhūsanaṁ datvāna,</span><br />
</p>
<p id="bv26c47p2">
<span class="m-text m-primary">āveḷaṁ caturo phale;</span><br />
</p>
<p id="bv26c47p3">
<span class="m-text m-primary">Chaḷabhiññābharaṇaṁ datvā,</span><br />
</p>
<p id="bv26c47p4">
<span class="m-text m-primary">dhammapupphapiḷandhanaṁ.</span><br />
</p>
<p id="bv26c48p1">
<span class="m-text m-primary">Saddhammapaṇḍaracchattaṁ,</span><br />
</p>
<p id="bv26c48p2">
<span class="m-text m-primary">datvā pāpanivāraṇaṁ;</span><br />
</p>
<p id="bv26c48p3">
<span class="m-text m-primary">Māpayitvābhayaṁ pupphaṁ,</span><br />
</p>
<p id="bv26c48p4">
<span class="m-text m-primary">nibbuto so sasāvako.</span><br />
</p>
<p id="bv26c49p1">
<span class="m-text m-primary">Eso hi sammāsambuddho,</span><br />
</p>
<p id="bv26c49p2">
<span class="m-text m-primary">appameyyo durāsado;</span><br />
</p>
<p id="bv26c49p3">
<span class="m-text m-primary">Eso hi dhammaratano,</span><br />
</p>
<p id="bv26c49p4">
<span class="m-text m-primary">svākkhāto ehipassiko.</span><br />
</p>
<p id="bv26c50p1">
<span class="m-text m-primary">Eso hi saṅgharatano,</span><br />
</p>
<p id="bv26c50p2">
<span class="m-text m-primary">suppaṭipanno anuttaro;</span><br />
</p>
<p id="bv26c50p3">
<span class="m-text m-primary">Sabbaṁ tamantarahitaṁ,</span><br />
</p>
<p id="bv26c50p4">
<span class="m-text m-primary">nanu rittā sabbasaṅkhārā.</span><br />
</p>
<p id="bv26c51p1">
<span class="m-text m-primary">Mahākassapo jino satthā,</span><br />
</p>
<p id="bv26c51p2">
<span class="m-text m-primary">Setabyārāmamhi nibbuto;</span><br />
</p>
<p id="bv26c51p3">
<span class="m-text m-primary">Tatthevassa jinathūpo,</span><br />
</p>
<p id="bv26c51p4">
<span class="m-text m-primary">Yojanubbedhamuggato”ti.</span><br />
</p>
<p id="bv26c52p1">
<span class="m-text m-primary">Kassapassa bhagavato vaṁso catuvīsatimo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>