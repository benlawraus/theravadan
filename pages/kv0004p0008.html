<!DOCTYPE html>
<html lang="en">
<head>
  <meta charset="UTF-8" />
  <title>abhidhamma &raquo; kv &raquo; kv4 &raquo; Kathāvatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/kv0004p0008.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/abhidhamma-index.html">abhidhamma</a> &raquo;
            <a href="https://theravadan.org/pages/abhidhamma-kv-index.html">kv</a> &raquo;
            <a href="https://theravadan.org/pages/abhidhamma-kv-kv4-index.html">kv4</a> &raquo;
          </span>
          Kathāvatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/kv0004p0007.html">Previous</a></div>
<div class="m-col-t-6 m-text-right">
<a href="https://theravadan.org/pages/kv0004p0009.html">Next</a></div>
</div>
<p id="kv4p8c0p2">
<span class="pali m-text">Mahāpaṇṇāsaka</span><br />
</p>
<p id="kv4p8c0p3">
<span class="pali m-text">Catutthavagga</span><br />
</p>
<section id="niyamokkantikatha">
<span id="kv4p8c0p4"></span><h2><span class="pali m-text">Niyāmokkantikathā</span></h2>
<p id="kv4p8c1p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyoti?</span><br />
</p>
<p id="kv4p8c1p2">
<span class="pali m-text">Āmantā.</span><br />
</p>
<p id="kv4p8c1p3">
<span class="pali m-text">Bodhisatto kassapassa bhagavato sāvakoti?</span><br />
</p>
<p id="kv4p8c1p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c2p1">
<span class="pali m-text">Bodhisatto kassapassa bhagavato sāvakoti?</span><br />
</p>
<p id="kv4p8c2p2">
<span class="pali m-text">Āmantā.</span><br />
</p>
<p id="kv4p8c2p3">
<span class="pali m-text">Sāvako hutvā buddho hotīti?</span><br />
</p>
<p id="kv4p8c2p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c3p1">
<span class="pali m-text">Sāvako hutvā buddho hotīti?</span><br />
</p>
<p id="kv4p8c3p2">
<span class="pali m-text">Āmantā.</span><br />
</p>
<p id="kv4p8c3p3">
<span class="pali m-text">Anussaviyoti?</span><br />
</p>
<p id="kv4p8c3p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c4p1">
<span class="pali m-text">Anussaviyoti?</span><br />
</p>
<p id="kv4p8c4p2">
<span class="pali m-text">Āmantā.</span><br />
</p>
<p id="kv4p8c4p3">
<span class="pali m-text">Nanu bhagavā sayambhūti?</span><br />
</p>
<p id="kv4p8c4p4">
<span class="pali m-text">Āmantā.</span><br />
</p>
<p id="kv4p8c4p5">
<span class="pali m-text">Hañci bhagavā sayambhū, no ca vata re vattabbe—</span><br />
</p>
<p id="kv4p8c4p6">
<span class="pali m-text">“anussaviyo”ti.</span><br />
</p>
<p id="kv4p8c5p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyoti?</span><br />
</p>
<p id="kv4p8c5p2">
<span class="pali m-text">Āmantā.</span><br />
</p>
<p id="kv4p8c5p3">
<span class="pali m-text">Bhagavatā bodhiyā mūle tīṇeva sāmaññaphalāni abhisambuddhānīti?</span><br />
</p>
<p id="kv4p8c5p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c6p1">
<span class="pali m-text">Nanu bhagavatā bodhiyā mūle cattāri sāmaññaphalāni abhisambuddhānīti?</span><br />
</p>
<p id="kv4p8c6p2">
<span class="pali m-text">Āmantā.</span><br />
</p>
<p id="kv4p8c6p3">
<span class="pali m-text">Hañci bhagavatā bodhiyā mūle cattāri sāmaññaphalāni abhisambuddhāni, no ca vata re vattabbe—</span><br />
</p>
<p id="kv4p8c6p4">
<span class="pali m-text">“bodhisatto kassapassa bhagavato pāvacane okkantaniyāmo caritabrahmacariyo”ti.</span><br />
</p>
<p id="kv4p8c7p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyoti?</span><br />
</p>
<p id="kv4p8c7p2">
<span class="pali m-text">Āmantā.</span><br />
</p>
<p id="kv4p8c7p3">
<span class="pali m-text">Bodhisatto dukkarakāriyaṁ akāsīti?</span><br />
</p>
<p id="kv4p8c7p4">
<span class="pali m-text">Āmantā.</span><br />
</p>
<p id="kv4p8c7p5">
<span class="pali m-text">Dassanasampanno puggalo dukkarakāriyaṁ kareyyāti?</span><br />
</p>
<p id="kv4p8c7p6">
<span class="pali m-text">Na hevaṁ vattabbe …pe….</span><br />
</p>
<p id="kv4p8c8p1">
<span class="pali m-text">Bodhisatto aparantapaṁ akāsi, aññaṁ satthāraṁ uddisīti?</span><br />
</p>
<p id="kv4p8c8p2">
<span class="pali m-text">Āmantā.</span><br />
</p>
<p id="kv4p8c8p3">
<span class="pali m-text">Dassanasampanno puggalo aññaṁ satthāraṁ uddiseyyāti?</span><br />
</p>
<p id="kv4p8c8p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c9p1">
<span class="pali m-text">Āyasmā ānando bhagavato pāvacane okkantaniyāmo caritabrahmacariyo, āyasmā ānando bhagavato sāvakoti?</span><br />
</p>
<p id="kv4p8c9p2">
<span class="pali m-text">Āmantā.</span><br />
</p>
<p id="kv4p8c9p3">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti?</span><br />
</p>
<p id="kv4p8c9p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c10p1">
<span class="pali m-text">Citto gahapati hatthako āḷavako bhagavato pāvacane okkantaniyāmo caritabrahmacariyo, citto gahapati hatthako āḷavako bhagavato sāvakoti?</span><br />
</p>
<p id="kv4p8c10p2">
<span class="pali m-text">Āmantā.</span><br />
</p>
<p id="kv4p8c10p3">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti?</span><br />
</p>
<p id="kv4p8c10p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c11p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</span><br />
</p>
<p id="kv4p8c11p2">
<span class="pali m-text">Āmantā.</span><br />
</p>
<p id="kv4p8c11p3">
<span class="pali m-text">Āyasmā ānando bhagavato pāvacane okkantaniyāmo caritabrahmacariyo, na ca bhagavato sāvakoti?</span><br />
</p>
<p id="kv4p8c11p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c12p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</span><br />
</p>
<p id="kv4p8c12p2">
<span class="pali m-text">Āmantā.</span><br />
</p>
<p id="kv4p8c12p3">
<span class="pali m-text">Citto gahapati hatthako āḷavako bhagavato pāvacane okkantaniyāmo caritabrahmacariyo, na ca bhagavato sāvakoti?</span><br />
</p>
<p id="kv4p8c12p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c13p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</span><br />
</p>
<p id="kv4p8c13p2">
<span class="pali m-text">Āmantā.</span><br />
</p>
<p id="kv4p8c13p3">
<span class="pali m-text">Sāvako jātiṁ vītivatto asāvako hotīti?</span><br />
</p>
<p id="kv4p8c13p4">
<span class="pali m-text">Na hevaṁ vattabbe …pe….</span><br />
</p>
<p id="kv4p8c14p1">
<span class="pali m-text">Na vattabbaṁ—</span><br />
</p>
<p id="kv4p8c14p2">
<span class="pali m-text">“bodhisatto kassapassa bhagavato pāvacane okkantaniyāmo caritabrahmacariyo”ti?</span><br />
</p>
<p id="kv4p8c14p3">
<span class="pali m-text">Āmantā.</span><br />
</p>
<p id="kv4p8c14p4">
<span class="pali m-text">Nanu vuttaṁ bhagavatā—</span><br />
</p>
<p id="kv4p8c14p5">
<span class="pali m-text">“kassape ahaṁ, ānanda, bhagavati brahmacariyaṁ acariṁ āyatiṁ sambodhāyā”ti.</span><br />
</p>
<p id="kv4p8c14p6">
<span class="pali m-text">Attheva suttantoti?</span><br />
</p>
<p id="kv4p8c14p7">
<span class="pali m-text">Āmantā.</span><br />
</p>
<p id="kv4p8c14p8">
<span class="pali m-text">Tena hi na vattabbaṁ—</span><br />
</p>
<p id="kv4p8c14p9">
<span class="pali m-text">“bodhisatto kassapassa bhagavato pāvacane okkantaniyāmo caritabrahmacariyo”ti.</span><br />
</p>
<p id="kv4p8c15p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyoti?</span><br />
</p>
<p id="kv4p8c15p2">
<span class="pali m-text">Āmantā.</span><br />
</p>
<p id="kv4p8c15p3">
<span class="pali m-text">Nanu vuttaṁ bhagavatā—</span><br />
</p>
<p id="kv4p8c16p1">
<span class="pali m-text">“Sabbābhibhū sabbavidūhamasmi,</span><br />
</p>
<p id="kv4p8c16p2">
<span class="pali m-text">Sabbesu dhammesu anupalitto;</span><br />
</p>
<p id="kv4p8c16p3">
<span class="pali m-text">Sabbañjaho taṇhakkhaye vimutto,</span><br />
</p>
<p id="kv4p8c16p4">
<span class="pali m-text">Sayaṁ abhiññāya kamuddiseyyaṁ.</span><br />
</p>
<p id="kv4p8c17p1">
<span class="pali m-text">Na me ācariyo atthi,</span><br />
</p>
<p id="kv4p8c17p2">
<span class="pali m-text">sadiso me na vijjati;</span><br />
</p>
<p id="kv4p8c17p3">
<span class="pali m-text">Sadevakasmiṁ lokasmiṁ,</span><br />
</p>
<p id="kv4p8c17p4">
<span class="pali m-text">natthi me paṭipuggalo.</span><br />
</p>
<p id="kv4p8c18p1">
<span class="pali m-text">Ahañhi arahā loke,</span><br />
</p>
<p id="kv4p8c18p2">
<span class="pali m-text">ahaṁ satthā anuttaro;</span><br />
</p>
<p id="kv4p8c18p3">
<span class="pali m-text">Ekomhi sammāsambuddho,</span><br />
</p>
<p id="kv4p8c18p4">
<span class="pali m-text">sītibhūtosmi nibbuto.</span><br />
</p>
<p id="kv4p8c19p1">
<span class="pali m-text">Dhammacakkaṁ pavattetuṁ,</span><br />
</p>
<p id="kv4p8c19p2">
<span class="pali m-text">Gacchāmi kāsinaṁ puraṁ;</span><br />
</p>
<p id="kv4p8c19p3">
<span class="pali m-text">Andhībhūtasmiṁ lokasmiṁ,</span><br />
</p>
<p id="kv4p8c19p4">
<span class="pali m-text">Āhañchaṁ amatadundubhin”ti.</span><br />
</p>
<p id="kv4p8c20p1">
<span class="pali m-text">“Yathā kho tvaṁ, āvuso, paṭijānāsi, arahasi anantajino”ti?</span><br />
</p>
<p id="kv4p8c21p1">
<span class="pali m-text">“Mādisā ve jinā honti,</span><br />
</p>
<p id="kv4p8c21p2">
<span class="pali m-text">ye pattā āsavakkhayaṁ;</span><br />
</p>
<p id="kv4p8c21p3">
<span class="pali m-text">Jitā me pāpakā dhammā,</span><br />
</p>
<p id="kv4p8c21p4">
<span class="pali m-text">tasmāhaṁ upaka jino”ti.</span><br />
</p>
<p id="kv4p8c22p1">
<span class="pali m-text">Attheva suttantoti?</span><br />
</p>
<p id="kv4p8c22p2">
<span class="pali m-text">Āmantā.</span><br />
</p>
<p id="kv4p8c22p3">
<span class="pali m-text">Tena hi na vattabbaṁ—</span><br />
</p>
<p id="kv4p8c22p4">
<span class="pali m-text">“bodhisatto kassapassa bhagavato pāvacane okkantaniyāmo caritabrahmacariyo”ti.</span><br />
</p>
<p id="kv4p8c23p1">
<span class="pali m-text">Bodhisatto kassapassa bhagavato pāvacane okkantaniyāmo caritabrahmacariyoti?</span><br />
</p>
<p id="kv4p8c23p2">
<span class="pali m-text">Āmantā.</span><br />
</p>
<p id="kv4p8c23p3">
<span class="pali m-text">Nanu vuttaṁ bhagavatā—</span><br />
</p>
<p id="kv4p8c23p4">
<span class="pali m-text">“‘idaṁ dukkhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.</span><br />
</p>
<p id="kv4p8c23p5">
<span class="pali m-text">‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave …pe…</span><br />
</p>
<p id="kv4p8c23p6">
<span class="pali m-text">pariññātanti me, bhikkhave, pubbe ananussutesu dhammesu cakkhuṁ udapādi …pe… āloko udapādi.</span><br />
</p>
<p id="kv4p8c23p7">
<span class="pali m-text">‘Idaṁ dukkhasamudayaṁ ariyasaccan’ti me, bhikkhave …pe…</span><br />
</p>
<p id="kv4p8c23p8">
<span class="pali m-text">‘taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave …pe…</span><br />
</p>
<p id="kv4p8c23p9">
<span class="pali m-text">pahīnanti me, bhikkhave …pe…</span><br />
</p>
<p id="kv4p8c23p10">
<span class="pali m-text">‘idaṁ dukkhanirodhaṁ ariyasaccan’ti me, bhikkhave …pe…</span><br />
</p>
<p id="kv4p8c23p11">
<span class="pali m-text">‘taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave …pe…</span><br />
</p>
<p id="kv4p8c23p12">
<span class="pali m-text">sacchikatanti me, bhikkhave …pe…</span><br />
</p>
<p id="kv4p8c23p13">
<span class="pali m-text">‘idaṁ dukkhanirodhagāminī paṭipadā ariyasaccan’ti me, bhikkhave …pe…</span><br />
</p>
<p id="kv4p8c23p14">
<span class="pali m-text">‘taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave …pe…</span><br />
</p>
<p id="kv4p8c23p15">
<span class="pali m-text">bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti.</span><br />
</p>
<p id="kv4p8c23p16">
<span class="pali m-text">Attheva suttantoti?</span><br />
</p>
<p id="kv4p8c23p17">
<span class="pali m-text">Āmantā.</span><br />
</p>
<p id="kv4p8c23p18">
<span class="pali m-text">Tena hi na vattabbaṁ—</span><br />
</p>
<p id="kv4p8c23p19">
<span class="pali m-text">“bodhisatto kassapassa bhagavato pāvacane okkantaniyāmo caritabrahmacariyo”ti.</span><br />
</p>
<p id="kv4p8c23p20">
<span class="pali m-text">Niyāmokkantikathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/kv0004p0007.html">Previous</a></div>
<div class="m-col-t-6 m-text-right">
<a href="https://theravadan.org/pages/kv0004p0009.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>