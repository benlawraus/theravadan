<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0lnz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0lnz.html" />
  <meta property="og:description" content="Cattālīsanipāta Tesakuṇavagga 3. Alambusājātaka Atha bravi brahā indo, vatrabhū jayataṁ pitā; Devakaññaṁ parābhetvā, sudhammāyaṁ alambusaṁ. “Misse devā taṁ yācanti, tāvatiṁsā saindakā; Isippalobhane gaccha, isisiṅgaṁ alambuse. Purāyaṁ amhe acceti, vattavā brahmacariyavā; Nibbānābhirato vuddho, tassa maggāni āvara”. “Devarāja kimeva tvaṁ, mameva tuvaṁ sikkhasi; Isippalobhane gaccha, santi aññāpi accharā. Mādisiyo …" />
  <meta name="twitter:description" content="Cattālīsanipāta Tesakuṇavagga 3. Alambusājātaka Atha bravi brahā indo, vatrabhū jayataṁ pitā; Devakaññaṁ parābhetvā, sudhammāyaṁ alambusaṁ. “Misse devā taṁ yācanti, tāvatiṁsā saindakā; Isippalobhane gaccha, isisiṅgaṁ alambuse. Purāyaṁ amhe acceti, vattavā brahmacariyavā; Nibbānābhirato vuddho, tassa maggāni āvara”. “Devarāja kimeva tvaṁ, mameva tuvaṁ sikkhasi; Isippalobhane gaccha, santi aññāpi accharā. Mādisiyo …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="cattalisanipata">
<h2><a href="#cattalisanipata">Cattālīsanipāta</a></h2>
<section id="tesakunavagga">
<h3><a href="#tesakunavagga">Tesakuṇavagga</a></h3>
<section id="alambusajataka">
<h4><a href="#alambusajataka">3. Alambusājātaka</a></h4>
<p id="ja523c1p1">
<span class="m-text m-primary">Atha bravi brahā indo,</span><br />
</p>
<p id="ja523c1p2">
<span class="m-text m-primary">vatrabhū jayataṁ pitā;</span><br />
</p>
<p id="ja523c1p3">
<span class="m-text m-primary">Devakaññaṁ parābhetvā,</span><br />
</p>
<p id="ja523c1p4">
<span class="m-text m-primary">sudhammāyaṁ alambusaṁ.</span><br />
</p>
<p id="ja523c2p1">
<span class="m-text m-primary">“Misse devā taṁ yācanti,</span><br />
</p>
<p id="ja523c2p2">
<span class="m-text m-primary">tāvatiṁsā saindakā;</span><br />
</p>
<p id="ja523c2p3">
<span class="m-text m-primary">Isippalobhane gaccha,</span><br />
</p>
<p id="ja523c2p4">
<span class="m-text m-primary">isisiṅgaṁ alambuse.</span><br />
</p>
<p id="ja523c3p1">
<span class="m-text m-primary">Purāyaṁ amhe acceti,</span><br />
</p>
<p id="ja523c3p2">
<span class="m-text m-primary">vattavā brahmacariyavā;</span><br />
</p>
<p id="ja523c3p3">
<span class="m-text m-primary">Nibbānābhirato vuddho,</span><br />
</p>
<p id="ja523c3p4">
<span class="m-text m-primary">tassa maggāni āvara”.</span><br />
</p>
<p id="ja523c4p1">
<span class="m-text m-primary">“Devarāja kimeva tvaṁ,</span><br />
</p>
<p id="ja523c4p2">
<span class="m-text m-primary">mameva tuvaṁ sikkhasi;</span><br />
</p>
<p id="ja523c4p3">
<span class="m-text m-primary">Isippalobhane gaccha,</span><br />
</p>
<p id="ja523c4p4">
<span class="m-text m-primary">santi aññāpi accharā.</span><br />
</p>
<p id="ja523c5p1">
<span class="m-text m-primary">Mādisiyo pavarā ceva,</span><br />
</p>
<p id="ja523c5p2">
<span class="m-text m-primary">asoke nandane vane;</span><br />
</p>
<p id="ja523c5p3">
<span class="m-text m-primary">Tāsampi hotu pariyāyo,</span><br />
</p>
<p id="ja523c5p4">
<span class="m-text m-primary">tāpi yantu palobhanā”.</span><br />
</p>
<p id="ja523c6p1">
<span class="m-text m-primary">“Addhā hi saccaṁ bhaṇasi,</span><br />
</p>
<p id="ja523c6p2">
<span class="m-text m-primary">santi aññāpi accharā;</span><br />
</p>
<p id="ja523c6p3">
<span class="m-text m-primary">Tādisiyo pavarā ceva,</span><br />
</p>
<p id="ja523c6p4">
<span class="m-text m-primary">asoke nandane vane.</span><br />
</p>
<p id="ja523c7p1">
<span class="m-text m-primary">Na tā evaṁ pajānanti,</span><br />
</p>
<p id="ja523c7p2">
<span class="m-text m-primary">pāricariyaṁ pumaṁ gatā;</span><br />
</p>
<p id="ja523c7p3">
<span class="m-text m-primary">Yādisaṁ tvaṁ pajānāsi,</span><br />
</p>
<p id="ja523c7p4">
<span class="m-text m-primary">nāri sabbaṅgasobhane.</span><br />
</p>
<p id="ja523c8p1">
<span class="m-text m-primary">Tvameva gaccha kalyāṇi,</span><br />
</p>
<p id="ja523c8p2">
<span class="m-text m-primary">itthīnaṁ pavarā casi;</span><br />
</p>
<p id="ja523c8p3">
<span class="m-text m-primary">Taveva vaṇṇarūpena,</span><br />
</p>
<p id="ja523c8p4">
<span class="m-text m-primary">savasamānayissasi”.</span><br />
</p>
<p id="ja523c9p1">
<span class="m-text m-primary">“Na vāhaṁ na gamissāmi,</span><br />
</p>
<p id="ja523c9p2">
<span class="m-text m-primary">devarājena pesitā;</span><br />
</p>
<p id="ja523c9p3">
<span class="m-text m-primary">Vibhemi cetaṁ āsāduṁ,</span><br />
</p>
<p id="ja523c9p4">
<span class="m-text m-primary">uggatejo hi brāhmaṇo.</span><br />
</p>
<p id="ja523c10p1">
<span class="m-text m-primary">Aneke nirayaṁ pattā,</span><br />
</p>
<p id="ja523c10p2">
<span class="m-text m-primary">isimāsādiyā janā;</span><br />
</p>
<p id="ja523c10p3">
<span class="m-text m-primary">Āpannā mohasaṁsāraṁ,</span><br />
</p>
<p id="ja523c10p4">
<span class="m-text m-primary">tasmā lomāni haṁsaye”.</span><br />
</p>
<p id="ja523c11p1">
<span class="m-text m-primary">Idaṁ vatvāna pakkāmi,</span><br />
</p>
<p id="ja523c11p2">
<span class="m-text m-primary">accharā kāmavaṇṇinī;</span><br />
</p>
<p id="ja523c11p3">
<span class="m-text m-primary">Missā missitumicchantī,</span><br />
</p>
<p id="ja523c11p4">
<span class="m-text m-primary">isisiṅgaṁ alambusā.</span><br />
</p>
<p id="ja523c12p1">
<span class="m-text m-primary">Sā ca taṁ vanamogayha,</span><br />
</p>
<p id="ja523c12p2">
<span class="m-text m-primary">isisiṅgena rakkhitaṁ;</span><br />
</p>
<p id="ja523c12p3">
<span class="m-text m-primary">Bimbajālakasañchannaṁ,</span><br />
</p>
<p id="ja523c12p4">
<span class="m-text m-primary">samantā addhayojanaṁ.</span><br />
</p>
<p id="ja523c13p1">
<span class="m-text m-primary">Pātova pātarāsamhi,</span><br />
</p>
<p id="ja523c13p2">
<span class="m-text m-primary">udaṇhasamayaṁ pati;</span><br />
</p>
<p id="ja523c13p3">
<span class="m-text m-primary">Aggiṭṭhaṁ parimajjantaṁ,</span><br />
</p>
<p id="ja523c13p4">
<span class="m-text m-primary">isisiṅgaṁ upāgami.</span><br />
</p>
<p id="ja523c14p1">
<span class="m-text m-primary">“Kā nu vijjurivābhāsi,</span><br />
</p>
<p id="ja523c14p2">
<span class="m-text m-primary">osadhī viya tārakā;</span><br />
</p>
<p id="ja523c14p3">
<span class="m-text m-primary">Vicittahatthābharaṇā,</span><br />
</p>
<p id="ja523c14p4">
<span class="m-text m-primary">āmuttamaṇikuṇḍalā.</span><br />
</p>
<p id="ja523c15p1">
<span class="m-text m-primary">Ādiccavaṇṇasaṅkāsā,</span><br />
</p>
<p id="ja523c15p2">
<span class="m-text m-primary">hemacandanagandhinī;</span><br />
</p>
<p id="ja523c15p3">
<span class="m-text m-primary">Saññatūrū mahāmāyā,</span><br />
</p>
<p id="ja523c15p4">
<span class="m-text m-primary">kumārī cārudassanā.</span><br />
</p>
<p id="ja523c16p1">
<span class="m-text m-primary">Vilaggā mudukā suddhā,</span><br />
</p>
<p id="ja523c16p2">
<span class="m-text m-primary">pādā te suppatiṭṭhitā;</span><br />
</p>
<p id="ja523c16p3">
<span class="m-text m-primary">Gamanā kāmanīyā te,</span><br />
</p>
<p id="ja523c16p4">
<span class="m-text m-primary">harantiyeva me mano.</span><br />
</p>
<p id="ja523c17p1">
<span class="m-text m-primary">Anupubbāva te ūrū,</span><br />
</p>
<p id="ja523c17p2">
<span class="m-text m-primary">nāganāsasamūpamā;</span><br />
</p>
<p id="ja523c17p3">
<span class="m-text m-primary">Vimaṭṭhā tuyhaṁ sussoṇī,</span><br />
</p>
<p id="ja523c17p4">
<span class="m-text m-primary">akkhassa phalakaṁ yathā.</span><br />
</p>
<p id="ja523c18p1">
<span class="m-text m-primary">Uppalasseva kiñjakkhā,</span><br />
</p>
<p id="ja523c18p2">
<span class="m-text m-primary">nābhi te sādhu saṇṭhitā;</span><br />
</p>
<p id="ja523c18p3">
<span class="m-text m-primary">Pūrā kaṇhañjanasseva,</span><br />
</p>
<p id="ja523c18p4">
<span class="m-text m-primary">dūrato paṭidissati.</span><br />
</p>
<p id="ja523c19p1">
<span class="m-text m-primary">Duvidhā jātā urajā,</span><br />
</p>
<p id="ja523c19p2">
<span class="m-text m-primary">avaṇṭā sādhupaccudā;</span><br />
</p>
<p id="ja523c19p3">
<span class="m-text m-primary">Payodharā apatitā,</span><br />
</p>
<p id="ja523c19p4">
<span class="m-text m-primary">aḍḍhalābusamā thanā.</span><br />
</p>
<p id="ja523c20p1">
<span class="m-text m-primary">Dīghā kambutalābhāsā,</span><br />
</p>
<p id="ja523c20p2">
<span class="m-text m-primary">gīvā eṇeyyakā yathā;</span><br />
</p>
<p id="ja523c20p3">
<span class="m-text m-primary">Paṇḍarāvaraṇā vaggu,</span><br />
</p>
<p id="ja523c20p4">
<span class="m-text m-primary">catutthamanasannibhā.</span><br />
</p>
<p id="ja523c21p1">
<span class="m-text m-primary">Uddhaggā ca adhaggā ca,</span><br />
</p>
<p id="ja523c21p2">
<span class="m-text m-primary">dumaggaparimajjitā;</span><br />
</p>
<p id="ja523c21p3">
<span class="m-text m-primary">Duvijā nelasambhūtā,</span><br />
</p>
<p id="ja523c21p4">
<span class="m-text m-primary">dantā tava sudassanā.</span><br />
</p>
<p id="ja523c22p1">
<span class="m-text m-primary">Apaṇḍarā lohitantā,</span><br />
</p>
<p id="ja523c22p2">
<span class="m-text m-primary">jiñjūkaphalasannibhā;</span><br />
</p>
<p id="ja523c22p3">
<span class="m-text m-primary">Āyatā ca visālā ca,</span><br />
</p>
<p id="ja523c22p4">
<span class="m-text m-primary">nettā tava sudassanā.</span><br />
</p>
<p id="ja523c23p1">
<span class="m-text m-primary">Nātidīghā susammaṭṭhā,</span><br />
</p>
<p id="ja523c23p2">
<span class="m-text m-primary">kanakabyā samocitā;</span><br />
</p>
<p id="ja523c23p3">
<span class="m-text m-primary">Uttamaṅgaruhā tuyhaṁ,</span><br />
</p>
<p id="ja523c23p4">
<span class="m-text m-primary">kesā candanagandhikā.</span><br />
</p>
<p id="ja523c24p1">
<span class="m-text m-primary">Yāvatā kasigorakkhā,</span><br />
</p>
<p id="ja523c24p2">
<span class="m-text m-primary">vāṇijānaṁ ca yā gati;</span><br />
</p>
<p id="ja523c24p3">
<span class="m-text m-primary">Isīnañca parakkantaṁ,</span><br />
</p>
<p id="ja523c24p4">
<span class="m-text m-primary">saññatānaṁ tapassinaṁ.</span><br />
</p>
<p id="ja523c25p1">
<span class="m-text m-primary">Na te samasamaṁ passe,</span><br />
</p>
<p id="ja523c25p2">
<span class="m-text m-primary">asmiṁ pathavimaṇḍale;</span><br />
</p>
<p id="ja523c25p3">
<span class="m-text m-primary">Ko vā tvaṁ kassa vā putto,</span><br />
</p>
<p id="ja523c25p4">
<span class="m-text m-primary">kathaṁ jānemu taṁ mayaṁ”.</span><br />
</p>
<p id="ja523c26p1">
<span class="m-text m-primary">“Na pañhakālo bhaddante,</span><br />
</p>
<p id="ja523c26p2">
<span class="m-text m-primary">kassapevaṁ gate sati;</span><br />
</p>
<p id="ja523c26p3">
<span class="m-text m-primary">Ehi samma ramissāma,</span><br />
</p>
<p id="ja523c26p4">
<span class="m-text m-primary">ubho asmākamassame;</span><br />
</p>
<p id="ja523c26p5">
<span class="m-text m-primary">Ehi taṁ upagūhissaṁ,</span><br />
</p>
<p id="ja523c26p6">
<span class="m-text m-primary">ratīnaṁ kusalo bhava”.</span><br />
</p>
<p id="ja523c27p1">
<span class="m-text m-primary">Idaṁ vatvāna pakkāmi,</span><br />
</p>
<p id="ja523c27p2">
<span class="m-text m-primary">accharā kāmavaṇṇinī;</span><br />
</p>
<p id="ja523c27p3">
<span class="m-text m-primary">Missā missitumicchantī,</span><br />
</p>
<p id="ja523c27p4">
<span class="m-text m-primary">isisiṅgaṁ alambusā.</span><br />
</p>
<p id="ja523c28p1">
<span class="m-text m-primary">So ca vegena nikkhamma,</span><br />
</p>
<p id="ja523c28p2">
<span class="m-text m-primary">Chetvā dandhaparakkamaṁ;</span><br />
</p>
<p id="ja523c28p3">
<span class="m-text m-primary">Tamuttamāsu veṇīsu,</span><br />
</p>
<p id="ja523c28p4">
<span class="m-text m-primary">Ajjhappatto parāmasi.</span><br />
</p>
<p id="ja523c29p1">
<span class="m-text m-primary">Tamudāvatta kalyāṇī,</span><br />
</p>
<p id="ja523c29p2">
<span class="m-text m-primary">palissaji susobhanā;</span><br />
</p>
<p id="ja523c29p3">
<span class="m-text m-primary">Cavitamhi brahmacariyā,</span><br />
</p>
<p id="ja523c29p4">
<span class="m-text m-primary">yathā taṁ atha tositā.</span><br />
</p>
<p id="ja523c30p1">
<span class="m-text m-primary">Manasā agamā indaṁ,</span><br />
</p>
<p id="ja523c30p2">
<span class="m-text m-primary">vasantaṁ nandane vane;</span><br />
</p>
<p id="ja523c30p3">
<span class="m-text m-primary">Tassā saṅkappamaññāya,</span><br />
</p>
<p id="ja523c30p4">
<span class="m-text m-primary">maghavā devakuñjaro.</span><br />
</p>
<p id="ja523c31p1">
<span class="m-text m-primary">Pallaṅkaṁ pahiṇī khippaṁ,</span><br />
</p>
<p id="ja523c31p2">
<span class="m-text m-primary">sovaṇṇaṁ sopavāhanaṁ;</span><br />
</p>
<p id="ja523c31p3">
<span class="m-text m-primary">Sauttaracchadapaññāsaṁ,</span><br />
</p>
<p id="ja523c31p4">
<span class="m-text m-primary">sahassapaṭiyatthataṁ.</span><br />
</p>
<p id="ja523c32p1">
<span class="m-text m-primary">Tamenaṁ tattha dhāresi,</span><br />
</p>
<p id="ja523c32p2">
<span class="m-text m-primary">ure katvāna sobhanā;</span><br />
</p>
<p id="ja523c32p3">
<span class="m-text m-primary">Yathā ekamuhuttaṁva,</span><br />
</p>
<p id="ja523c32p4">
<span class="m-text m-primary">tīṇi vassāni dhārayi.</span><br />
</p>
<p id="ja523c33p1">
<span class="m-text m-primary">Vimado tīhi vassehi,</span><br />
</p>
<p id="ja523c33p2">
<span class="m-text m-primary">pabujjhitvāna brāhmaṇo;</span><br />
</p>
<p id="ja523c33p3">
<span class="m-text m-primary">Addasāsi haritarukkhe,</span><br />
</p>
<p id="ja523c33p4">
<span class="m-text m-primary">samantā aggiyāyanaṁ.</span><br />
</p>
<p id="ja523c34p1">
<span class="m-text m-primary">Navapattavanaṁ phullaṁ,</span><br />
</p>
<p id="ja523c34p2">
<span class="m-text m-primary">kokilaggaṇaghositaṁ;</span><br />
</p>
<p id="ja523c34p3">
<span class="m-text m-primary">Samantā paviloketvā,</span><br />
</p>
<p id="ja523c34p4">
<span class="m-text m-primary">rudaṁ assūni vattayi.</span><br />
</p>
<p id="ja523c35p1">
<span class="m-text m-primary">“Na juhe na jape mante,</span><br />
</p>
<p id="ja523c35p2">
<span class="m-text m-primary">aggihuttaṁ pahāpitaṁ;</span><br />
</p>
<p id="ja523c35p3">
<span class="m-text m-primary">Ko nu me pāricariyāya,</span><br />
</p>
<p id="ja523c35p4">
<span class="m-text m-primary">pubbe cittaṁ palobhayi.</span><br />
</p>
<p id="ja523c36p1">
<span class="m-text m-primary">Araññe me viharato,</span><br />
</p>
<p id="ja523c36p2">
<span class="m-text m-primary">yo me tejā ha sambhutaṁ;</span><br />
</p>
<p id="ja523c36p3">
<span class="m-text m-primary">Nānāratnaparipūraṁ,</span><br />
</p>
<p id="ja523c36p4">
<span class="m-text m-primary">nāvaṁva gaṇhi aṇṇave”.</span><br />
</p>
<p id="ja523c37p1">
<span class="m-text m-primary">“Ahaṁ te pāricariyāya,</span><br />
</p>
<p id="ja523c37p2">
<span class="m-text m-primary">devarājena pesitā;</span><br />
</p>
<p id="ja523c37p3">
<span class="m-text m-primary">Avadhiṁ cittaṁ cittena,</span><br />
</p>
<p id="ja523c37p4">
<span class="m-text m-primary">pamādo tvaṁ na bujjhasi”.</span><br />
</p>
<p id="ja523c38p1">
<span class="m-text m-primary">“Imāni kira maṁ tāto,</span><br />
</p>
<p id="ja523c38p2">
<span class="m-text m-primary">kassapo anusāsati;</span><br />
</p>
<p id="ja523c38p3">
<span class="m-text m-primary">Kamalāsadisitthiyo,</span><br />
</p>
<p id="ja523c38p4">
<span class="m-text m-primary">tāyo bujjhesi māṇava.</span><br />
</p>
<p id="ja523c39p1">
<span class="m-text m-primary">Uregaṇḍāyo bujjhesi,</span><br />
</p>
<p id="ja523c39p2">
<span class="m-text m-primary">tāyo bujjhesi māṇava;</span><br />
</p>
<p id="ja523c39p3">
<span class="m-text m-primary">Iccānusāsi maṁ tāto,</span><br />
</p>
<p id="ja523c39p4">
<span class="m-text m-primary">yathā maṁ anukampako.</span><br />
</p>
<p id="ja523c40p1">
<span class="m-text m-primary">Tassāhaṁ vacanaṁ nākaṁ,</span><br />
</p>
<p id="ja523c40p2">
<span class="m-text m-primary">pitu vuddhassa sāsanaṁ;</span><br />
</p>
<p id="ja523c40p3">
<span class="m-text m-primary">Araññe nimmanussamhi,</span><br />
</p>
<p id="ja523c40p4">
<span class="m-text m-primary">svajja jhāyāmi ekako.</span><br />
</p>
<p id="ja523c41p1">
<span class="m-text m-primary">Sohaṁ tathā karissāmi,</span><br />
</p>
<p id="ja523c41p2">
<span class="m-text m-primary">dhiratthu jīvitena me;</span><br />
</p>
<p id="ja523c41p3">
<span class="m-text m-primary">Puna vā tādiso hessaṁ,</span><br />
</p>
<p id="ja523c41p4">
<span class="m-text m-primary">maraṇaṁ me bhavissati”.</span><br />
</p>
<p id="ja523c42p1">
<span class="m-text m-primary">Tassa tejaṁ vīriyañca,</span><br />
</p>
<p id="ja523c42p2">
<span class="m-text m-primary">Dhitiṁ ñatvā avaṭṭhitaṁ;</span><br />
</p>
<p id="ja523c42p3">
<span class="m-text m-primary">Sirasā aggahī pāde,</span><br />
</p>
<p id="ja523c42p4">
<span class="m-text m-primary">Isisiṅgaṁ alambusā.</span><br />
</p>
<p id="ja523c43p1">
<span class="m-text m-primary">“Mā me kujjha mahāvīra,</span><br />
</p>
<p id="ja523c43p2">
<span class="m-text m-primary">mā me kujjha mahāise;</span><br />
</p>
<p id="ja523c43p3">
<span class="m-text m-primary">Mahā attho mayā ciṇṇo,</span><br />
</p>
<p id="ja523c43p4">
<span class="m-text m-primary">tidasānaṁ yasassinaṁ;</span><br />
</p>
<p id="ja523c43p5">
<span class="m-text m-primary">Tayā saṅkampitaṁ āsi,</span><br />
</p>
<p id="ja523c43p6">
<span class="m-text m-primary">sabbaṁ devapuraṁ tadā”.</span><br />
</p>
<p id="ja523c44p1">
<span class="m-text m-primary">“Tāvatiṁsā ca ye devā,</span><br />
</p>
<p id="ja523c44p2">
<span class="m-text m-primary">tidasānañca vāsavo;</span><br />
</p>
<p id="ja523c44p3">
<span class="m-text m-primary">Tvañca bhadde sukhī hohi,</span><br />
</p>
<p id="ja523c44p4">
<span class="m-text m-primary">gaccha kaññe yathāsukhaṁ”.</span><br />
</p>
<p id="ja523c45p1">
<span class="m-text m-primary">Tassa pāde gahetvāna,</span><br />
</p>
<p id="ja523c45p2">
<span class="m-text m-primary">katvā ca naṁ padakkhiṇaṁ;</span><br />
</p>
<p id="ja523c45p3">
<span class="m-text m-primary">Añjaliṁ paggahetvāna,</span><br />
</p>
<p id="ja523c45p4">
<span class="m-text m-primary">tamhā ṭhānā apakkami.</span><br />
</p>
<p id="ja523c46p1">
<span class="m-text m-primary">Yo ca tassāsi pallaṅko,</span><br />
</p>
<p id="ja523c46p2">
<span class="m-text m-primary">sovaṇṇo sopavāhano;</span><br />
</p>
<p id="ja523c46p3">
<span class="m-text m-primary">Sauttaracchadapaññāso,</span><br />
</p>
<p id="ja523c46p4">
<span class="m-text m-primary">sahassapaṭiyatthato;</span><br />
</p>
<p id="ja523c46p5">
<span class="m-text m-primary">Tameva pallaṅkamāruyha,</span><br />
</p>
<p id="ja523c46p6">
<span class="m-text m-primary">agā devāna santike.</span><br />
</p>
<p id="ja523c47p1">
<span class="m-text m-primary">Tamokkamiva āyantiṁ,</span><br />
</p>
<p id="ja523c47p2">
<span class="m-text m-primary">jalantiṁ vijjutaṁ yathā;</span><br />
</p>
<p id="ja523c47p3">
<span class="m-text m-primary">Patīto sumano vitto,</span><br />
</p>
<p id="ja523c47p4">
<span class="m-text m-primary">devindo adadā varaṁ.</span><br />
</p>
<p id="ja523c48p1">
<span class="m-text m-primary">“Varañce me ado sakka,</span><br />
</p>
<p id="ja523c48p2">
<span class="m-text m-primary">sabbabhūtānamissara;</span><br />
</p>
<p id="ja523c48p3">
<span class="m-text m-primary">Nisippalobhikā gacche,</span><br />
</p>
<p id="ja523c48p4">
<span class="m-text m-primary">etaṁ sakka varaṁ vare”ti.</span><br />
</p>
<p id="ja523c49p1">
<span class="m-text m-primary">Alambusājātakaṁ tatiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>