<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/psy002p009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Paṭisambhidāmagga" />
  <meta name="twitter:title" content="Paṭisambhidāmagga" />
  <meta property="og:url" content="https://www.theravadan.org/pages/psy002p009z.html" />
  <meta property="og:description" content="Yuganaddhavagga 2.9. Balakathā Sāvatthinidānaṁ. “Pañcimāni, bhikkhave, balāni. Katamāni pañca? Saddhābalaṁ, vīriyabalaṁ, satibalaṁ, samādhibalaṁ, paññābalaṁ— imāni kho, bhikkhave, pañca balāni. Api ca aṭṭhasaṭṭhi balāni— saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ, paṭisaṅkhānabalaṁ, bhāvanābalaṁ, anavajjabalaṁ, saṅgahabalaṁ, khantibalaṁ, paññattibalaṁ, nijjhattibalaṁ, issariyabalaṁ, adhiṭṭhānabalaṁ, samathabalaṁ, vipassanābalaṁ, dasa sekhabalāni …" />
  <meta name="twitter:description" content="Yuganaddhavagga 2.9. Balakathā Sāvatthinidānaṁ. “Pañcimāni, bhikkhave, balāni. Katamāni pañca? Saddhābalaṁ, vīriyabalaṁ, satibalaṁ, samādhibalaṁ, paññābalaṁ— imāni kho, bhikkhave, pañca balāni. Api ca aṭṭhasaṭṭhi balāni— saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ, paṭisaṅkhānabalaṁ, bhāvanābalaṁ, anavajjabalaṁ, saṅgahabalaṁ, khantibalaṁ, paññattibalaṁ, nijjhattibalaṁ, issariyabalaṁ, adhiṭṭhānabalaṁ, samathabalaṁ, vipassanābalaṁ, dasa sekhabalāni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<section id="yuganaddhavagga">
<h2><a href="#yuganaddhavagga">Yuganaddhavagga</a></h2>
<section id="balakatha">
<h3><a href="#balakatha">2.9. Balakathā</a></h3>
<p id="ps2p9c1p1">
<span class="m-text m-primary">Sāvatthinidānaṁ.</span><br />
</p>
<p id="ps2p9c1p2">
<span class="m-text m-primary">“Pañcimāni, bhikkhave, balāni.</span><br />
</p>
<p id="ps2p9c1p3">
<span class="m-text m-primary">Katamāni pañca?</span><br />
</p>
<p id="ps2p9c1p4">
<span class="m-text m-primary">Saddhābalaṁ, vīriyabalaṁ, satibalaṁ, samādhibalaṁ, paññābalaṁ—</span><br />
</p>
<p id="ps2p9c1p5">
<span class="m-text m-primary">imāni kho, bhikkhave, pañca balāni.</span><br />
</p>
<p id="ps2p9c2p1">
<span class="m-text m-primary">Api ca aṭṭhasaṭṭhi balāni—</span><br />
</p>
<p id="ps2p9c2p2">
<span class="m-text m-primary">saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ, paṭisaṅkhānabalaṁ, bhāvanābalaṁ, anavajjabalaṁ, saṅgahabalaṁ, khantibalaṁ, paññattibalaṁ, nijjhattibalaṁ, issariyabalaṁ, adhiṭṭhānabalaṁ, samathabalaṁ, vipassanābalaṁ, dasa sekhabalāni, dasa asekhabalāni, dasa khīṇāsavabalāni, dasa iddhibalāni, dasa tathāgatabalāni”.</span><br />
</p>
<p id="ps2p9c3p1">
<span class="m-text m-primary">Katamaṁ **saddhābalaṁ?**</span><br />
</p>
<p id="ps2p9c3p2">
<span class="m-text m-primary">Assaddhiye na kampatīti—saddhābalaṁ.</span><br />
</p>
<p id="ps2p9c3p3">
<span class="m-text m-primary">Sahajātānaṁ dhammānaṁ upatthambhanaṭṭhena saddhābalaṁ, kilesānaṁ pariyādānaṭṭhena saddhābalaṁ, paṭivedhādivisodhanaṭṭhena saddhābalaṁ, cittassa adhiṭṭhānaṭṭhena saddhābalaṁ, cittassa vodānaṭṭhena saddhābalaṁ, visesādhigamaṭṭhena saddhābalaṁ, uttaripaṭivedhaṭṭhena saddhābalaṁ, saccābhisamayaṭṭhena saddhābalaṁ, nirodhe patiṭṭhāpakaṭṭhena saddhābalaṁ.</span><br />
</p>
<p id="ps2p9c3p4">
<span class="m-text m-primary">Idaṁ saddhābalaṁ.</span><br />
</p>
<p id="ps2p9c4p1">
<span class="m-text m-primary">Katamaṁ **vīriyabalaṁ?**</span><br />
</p>
<p id="ps2p9c4p2">
<span class="m-text m-primary">Kosajje na kampatīti—vīriyabalaṁ.</span><br />
</p>
<p id="ps2p9c4p3">
<span class="m-text m-primary">Sahajātānaṁ dhammānaṁ upatthambhanaṭṭhena vīriyabalaṁ, kilesānaṁ pariyādānaṭṭhena vīriyabalaṁ, paṭivedhādivisodhanaṭṭhena vīriyabalaṁ, cittassa adhiṭṭhānaṭṭhena vīriyabalaṁ, cittassa vodānaṭṭhena vīriyabalaṁ, visesādhigamaṭṭhena vīriyabalaṁ, uttaripaṭivedhaṭṭhena vīriyabalaṁ, saccābhisamayaṭṭhena vīriyabalaṁ, nirodhe patiṭṭhāpakaṭṭhena vīriyabalaṁ.</span><br />
</p>
<p id="ps2p9c4p4">
<span class="m-text m-primary">Idaṁ vīriyabalaṁ.</span><br />
</p>
<p id="ps2p9c5p1">
<span class="m-text m-primary">Katamaṁ **satibalaṁ?**</span><br />
</p>
<p id="ps2p9c5p2">
<span class="m-text m-primary">Pamāde na kampatīti—satibalaṁ.</span><br />
</p>
<p id="ps2p9c5p3">
<span class="m-text m-primary">Sahajātānaṁ dhammānaṁ upatthambhanaṭṭhena satibalaṁ …pe…</span><br />
</p>
<p id="ps2p9c5p4">
<span class="m-text m-primary">nirodhe patiṭṭhāpakaṭṭhena satibalaṁ.</span><br />
</p>
<p id="ps2p9c5p5">
<span class="m-text m-primary">Idaṁ satibalaṁ.</span><br />
</p>
<p id="ps2p9c6p1">
<span class="m-text m-primary">Katamaṁ **samādhibalaṁ?**</span><br />
</p>
<p id="ps2p9c6p2">
<span class="m-text m-primary">Uddhacce na kampatīti—samādhibalaṁ.</span><br />
</p>
<p id="ps2p9c6p3">
<span class="m-text m-primary">Sahajātānaṁ dhammānaṁ upatthambhanaṭṭhena samādhibalaṁ …pe…</span><br />
</p>
<p id="ps2p9c6p4">
<span class="m-text m-primary">nirodhe patiṭṭhāpakaṭṭhena samādhibalaṁ.</span><br />
</p>
<p id="ps2p9c6p5">
<span class="m-text m-primary">Idaṁ samādhibalaṁ.</span><br />
</p>
<p id="ps2p9c7p1">
<span class="m-text m-primary">Katamaṁ **paññābalaṁ?**</span><br />
</p>
<p id="ps2p9c7p2">
<span class="m-text m-primary">Avijjāya na kampatīti—paññābalaṁ.</span><br />
</p>
<p id="ps2p9c7p3">
<span class="m-text m-primary">Sahajātānaṁ dhammānaṁ upatthambhanaṭṭhena paññābalaṁ …pe…</span><br />
</p>
<p id="ps2p9c7p4">
<span class="m-text m-primary">nirodhe patiṭṭhāpakaṭṭhena paññābalaṁ.</span><br />
</p>
<p id="ps2p9c7p5">
<span class="m-text m-primary">Idaṁ paññābalaṁ.</span><br />
</p>
<p id="ps2p9c8p1">
<span class="m-text m-primary">Katamaṁ **hiribalaṁ?**</span><br />
</p>
<p id="ps2p9c8p2">
<span class="m-text m-primary">Nekkhammena kāmacchandaṁ hirīyatīti—</span><br />
</p>
<p id="ps2p9c8p3">
<span class="m-text m-primary">hiribalaṁ.</span><br />
</p>
<p id="ps2p9c8p4">
<span class="m-text m-primary">Abyāpādena byāpādaṁ hirīyatīti—hiribalaṁ.</span><br />
</p>
<p id="ps2p9c8p5">
<span class="m-text m-primary">Ālokasaññāya thinamiddhaṁ hirīyatīti—hiribalaṁ.</span><br />
</p>
<p id="ps2p9c8p6">
<span class="m-text m-primary">Avikkhepena uddhaccaṁ hirīyatīti—hiribalaṁ.</span><br />
</p>
<p id="ps2p9c8p7">
<span class="m-text m-primary">Dhammavavatthānena vicikicchaṁ hirīyatīti—hiribalaṁ.</span><br />
</p>
<p id="ps2p9c8p8">
<span class="m-text m-primary">Ñāṇena avijjaṁ hirīyatīti—hiribalaṁ.</span><br />
</p>
<p id="ps2p9c8p9">
<span class="m-text m-primary">Pāmojjena aratiṁ hirīyatīti—hiribalaṁ.</span><br />
</p>
<p id="ps2p9c8p10">
<span class="m-text m-primary">Paṭhamena jhānena nīvaraṇe hirīyatīti—hiribalaṁ …pe…</span><br />
</p>
<p id="ps2p9c8p11">
<span class="m-text m-primary">arahattamaggena sabbakilese hirīyatīti—hiribalaṁ.</span><br />
</p>
<p id="ps2p9c8p12">
<span class="m-text m-primary">Idaṁ hiribalaṁ.</span><br />
</p>
<p id="ps2p9c9p1">
<span class="m-text m-primary">Katamaṁ **ottappabalaṁ?**</span><br />
</p>
<p id="ps2p9c9p2">
<span class="m-text m-primary">Nekkhammena kāmacchandaṁ ottappatīti—ottappabalaṁ.</span><br />
</p>
<p id="ps2p9c9p3">
<span class="m-text m-primary">Abyāpādena byāpādaṁ ottappatīti—ottappabalaṁ.</span><br />
</p>
<p id="ps2p9c9p4">
<span class="m-text m-primary">Ālokasaññāya thinamiddhaṁ ottappatīti— ottappabalaṁ.</span><br />
</p>
<p id="ps2p9c9p5">
<span class="m-text m-primary">Avikkhepena uddhaccaṁ ottappatīti—ottappabalaṁ.</span><br />
</p>
<p id="ps2p9c9p6">
<span class="m-text m-primary">Dhammavavatthānena vicikicchaṁ ottappatīti—ottappabalaṁ.</span><br />
</p>
<p id="ps2p9c9p7">
<span class="m-text m-primary">Ñāṇena avijjaṁ ottappatīti—ottappabalaṁ.</span><br />
</p>
<p id="ps2p9c9p8">
<span class="m-text m-primary">Pāmojjena aratiṁ ottappatīti—ottappabalaṁ.</span><br />
</p>
<p id="ps2p9c9p9">
<span class="m-text m-primary">Paṭhamena jhānena nīvaraṇe ottappatīti—ottappabalaṁ …pe…</span><br />
</p>
<p id="ps2p9c9p10">
<span class="m-text m-primary">arahattamaggena sabbakilese ottappatīti—ottappabalaṁ.</span><br />
</p>
<p id="ps2p9c9p11">
<span class="m-text m-primary">Idaṁ ottappabalaṁ.</span><br />
</p>
<p id="ps2p9c10p1">
<span class="m-text m-primary">Katamaṁ **paṭisaṅkhānabalaṁ?**</span><br />
</p>
<p id="ps2p9c10p2">
<span class="m-text m-primary">Nekkhammena kāmacchandaṁ paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p3">
<span class="m-text m-primary">Abyāpādena byāpādaṁ paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p4">
<span class="m-text m-primary">Ālokasaññāya thinamiddhaṁ paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p5">
<span class="m-text m-primary">Avikkhepena uddhaccaṁ paṭisaṅkhātīti— paṭisaṅkhānabalaṁ.</span><br />
</p>
<p id="ps2p9c10p6">
<span class="m-text m-primary">Dhammavavatthānena vicikicchaṁ paṭisaṅkhātīti— paṭisaṅkhānabalaṁ.</span><br />
</p>
<p id="ps2p9c10p7">
<span class="m-text m-primary">Ñāṇena avijjaṁ paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p8">
<span class="m-text m-primary">Pāmojjena aratiṁ paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p9">
<span class="m-text m-primary">Paṭhamena jhānena nīvaraṇe paṭisaṅkhātīti—paṭisaṅkhānabalaṁ …pe…</span><br />
</p>
<p id="ps2p9c10p10">
<span class="m-text m-primary">arahattamaggena sabbakilese paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c10p11">
<span class="m-text m-primary">Idaṁ paṭisaṅkhānabalaṁ.</span><br />
</p>
<p id="ps2p9c11p1">
<span class="m-text m-primary">Katamaṁ **bhāvanābalaṁ?**</span><br />
</p>
<p id="ps2p9c11p2">
<span class="m-text m-primary">Kāmacchandaṁ pajahanto nekkhammaṁ bhāvetīti—bhāvanābalaṁ.</span><br />
</p>
<p id="ps2p9c11p3">
<span class="m-text m-primary">Byāpādaṁ pajahanto abyāpādaṁ bhāvetīti—bhāvanābalaṁ.</span><br />
</p>
<p id="ps2p9c11p4">
<span class="m-text m-primary">Thinamiddhaṁ pajahanto ālokasaññaṁ bhāvetīti—bhāvanābalaṁ.</span><br />
</p>
<p id="ps2p9c11p5">
<span class="m-text m-primary">Uddhaccaṁ pajahanto avikkhepaṁ bhāvetīti— bhāvanābalaṁ.</span><br />
</p>
<p id="ps2p9c11p6">
<span class="m-text m-primary">Vicikicchaṁ pajahanto dhammavavatthānaṁ bhāvetīti—bhāvanābalaṁ.</span><br />
</p>
<p id="ps2p9c11p7">
<span class="m-text m-primary">Avijjaṁ pajahanto ñāṇaṁ bhāvetīti—bhāvanābalaṁ.</span><br />
</p>
<p id="ps2p9c11p8">
<span class="m-text m-primary">Aratiṁ pajahanto pāmojjaṁ bhāvetīti—bhāvanābalaṁ.</span><br />
</p>
<p id="ps2p9c11p9">
<span class="m-text m-primary">Nīvaraṇe pajahanto paṭhamaṁ jhānaṁ bhāvetīti— bhāvanābalaṁ …pe…</span><br />
</p>
<p id="ps2p9c11p10">
<span class="m-text m-primary">sabbakilese pajahanto arahattamaggaṁ bhāvetīti— bhāvanābalaṁ.</span><br />
</p>
<p id="ps2p9c11p11">
<span class="m-text m-primary">Idaṁ bhāvanābalaṁ.</span><br />
</p>
<p id="ps2p9c12p1">
<span class="m-text m-primary">Katamaṁ **anavajjabalaṁ?**</span><br />
</p>
<p id="ps2p9c12p2">
<span class="m-text m-primary">Kāmacchandassa pahīnattā nekkhamme natthi kiñci vajjanti—anavajjabalaṁ.</span><br />
</p>
<p id="ps2p9c12p3">
<span class="m-text m-primary">Byāpādassa pahīnattā abyāpāde natthi kiñci vajjanti—anavajjabalaṁ.</span><br />
</p>
<p id="ps2p9c12p4">
<span class="m-text m-primary">Thinamiddhassa pahīnattā ālokasaññāya natthi kiñci vajjanti—anavajjabalaṁ.</span><br />
</p>
<p id="ps2p9c12p5">
<span class="m-text m-primary">Uddhaccassa pahīnattā avikkhepe natthi kiñci vajjanti—anavajjabalaṁ.</span><br />
</p>
<p id="ps2p9c12p6">
<span class="m-text m-primary">Vicikicchāya pahīnattā dhammavavatthāne natthi kiñci vajjanti—anavajjabalaṁ.</span><br />
</p>
<p id="ps2p9c12p7">
<span class="m-text m-primary">Avijjāya pahīnattā ñāṇe natthi kiñci vajjanti—anavajjabalaṁ.</span><br />
</p>
<p id="ps2p9c12p8">
<span class="m-text m-primary">Aratiyā pahīnattā pāmojje natthi kiñci vajjanti anavajjabalaṁ.</span><br />
</p>
<p id="ps2p9c12p9">
<span class="m-text m-primary">Nīvaraṇānaṁ pahīnattā paṭhamajjhāne natthi kiñci vajjanti—anavajjabalaṁ …pe…</span><br />
</p>
<p id="ps2p9c12p10">
<span class="m-text m-primary">sabbakilesānaṁ pahīnattā arahattamagge natthi kiñci vajjanti—anavajjabalaṁ.</span><br />
</p>
<p id="ps2p9c12p11">
<span class="m-text m-primary">Idaṁ anavajjabalaṁ.</span><br />
</p>
<p id="ps2p9c13p1">
<span class="m-text m-primary">Katamaṁ **saṅgahabalaṁ?**</span><br />
</p>
<p id="ps2p9c13p2">
<span class="m-text m-primary">Kāmacchandaṁ pajahanto nekkhammavasena cittaṁ saṅgaṇhātīti—saṅgahabalaṁ.</span><br />
</p>
<p id="ps2p9c13p3">
<span class="m-text m-primary">Byāpādaṁ pajahanto abyāpādavasena cittaṁ saṅgaṇhātīti—saṅgahabalaṁ.</span><br />
</p>
<p id="ps2p9c13p4">
<span class="m-text m-primary">Thinamiddhaṁ pajahanto ālokasaññāvasena cittaṁ saṅgaṇhātīti—saṅgahabalaṁ …pe…</span><br />
</p>
<p id="ps2p9c13p5">
<span class="m-text m-primary">sabbakilese pajahanto arahattamaggavasena cittaṁ saṅgaṇhātīti—saṅgahabalaṁ.</span><br />
</p>
<p id="ps2p9c13p6">
<span class="m-text m-primary">Idaṁ saṅgahabalaṁ.</span><br />
</p>
<p id="ps2p9c14p1">
<span class="m-text m-primary">Katamaṁ **khantibalaṁ?**</span><br />
</p>
<p id="ps2p9c14p2">
<span class="m-text m-primary">Kāmacchandassa pahīnattā nekkhammaṁ khamatīti—khantibalaṁ.</span><br />
</p>
<p id="ps2p9c14p3">
<span class="m-text m-primary">Byāpādassa pahīnattā abyāpādo khamatīti—khantibalaṁ.</span><br />
</p>
<p id="ps2p9c14p4">
<span class="m-text m-primary">Thinamiddhassa pahīnattā ālokasaññā khamatīti—khantibalaṁ.</span><br />
</p>
<p id="ps2p9c14p5">
<span class="m-text m-primary">Uddhaccassa pahīnattā avikkhepo khamatīti— khantibalaṁ.</span><br />
</p>
<p id="ps2p9c14p6">
<span class="m-text m-primary">Vicikicchāya pahīnattā dhammavavatthānaṁ khamatīti—khantibalaṁ.</span><br />
</p>
<p id="ps2p9c14p7">
<span class="m-text m-primary">Avijjāya pahīnattā ñāṇaṁ khamatīti—khantibalaṁ.</span><br />
</p>
<p id="ps2p9c14p8">
<span class="m-text m-primary">Aratiyā pahīnattā pāmojjaṁ khamatīti—khantibalaṁ.</span><br />
</p>
<p id="ps2p9c14p9">
<span class="m-text m-primary">Nīvaraṇānaṁ pahīnattā paṭhamaṁ jhānaṁ khamatīti— khantibalaṁ …pe…</span><br />
</p>
<p id="ps2p9c14p10">
<span class="m-text m-primary">sabbakilesānaṁ pahīnattā arahattamaggo khamatīti— khantibalaṁ.</span><br />
</p>
<p id="ps2p9c14p11">
<span class="m-text m-primary">Idaṁ khantibalaṁ.</span><br />
</p>
<p id="ps2p9c15p1">
<span class="m-text m-primary">Katamaṁ **paññattibalaṁ?**</span><br />
</p>
<p id="ps2p9c15p2">
<span class="m-text m-primary">Kāmacchandaṁ pajahanto nekkhammavasena cittaṁ paññāpetīti—</span><br />
</p>
<p id="ps2p9c15p3">
<span class="m-text m-primary">paññattibalaṁ.</span><br />
</p>
<p id="ps2p9c15p4">
<span class="m-text m-primary">Byāpādaṁ pajahanto abyāpādavasena cittaṁ paññāpetīti—paññattibalaṁ.</span><br />
</p>
<p id="ps2p9c15p5">
<span class="m-text m-primary">Thinamiddhaṁ pajahanto ālokasaññāvasena cittaṁ paññāpetīti—paññattibalaṁ …pe…</span><br />
</p>
<p id="ps2p9c15p6">
<span class="m-text m-primary">sabbakilese pajahanto arahattamaggavasena cittaṁ paññāpetīti—paññattibalaṁ.</span><br />
</p>
<p id="ps2p9c15p7">
<span class="m-text m-primary">Idaṁ paññattibalaṁ.</span><br />
</p>
<p id="ps2p9c16p1">
<span class="m-text m-primary">Katamaṁ **nijjhattibalaṁ?**</span><br />
</p>
<p id="ps2p9c16p2">
<span class="m-text m-primary">Kāmacchandaṁ pajahanto nekkhammavasena cittaṁ nijjhāpetīti—nijjhattibalaṁ.</span><br />
</p>
<p id="ps2p9c16p3">
<span class="m-text m-primary">Byāpādaṁ pajahanto abyāpādavasena cittaṁ nijjhāpetīti—nijjhattibalaṁ.</span><br />
</p>
<p id="ps2p9c16p4">
<span class="m-text m-primary">Thinamiddhaṁ pajahanto ālokasaññāvasena cittaṁ nijjhāpetīti— nijjhattibalaṁ …pe…</span><br />
</p>
<p id="ps2p9c16p5">
<span class="m-text m-primary">sabbakilese pajahanto arahattamaggavasena cittaṁ nijjhāpetīti—nijjhattibalaṁ.</span><br />
</p>
<p id="ps2p9c16p6">
<span class="m-text m-primary">Idaṁ nijjhattibalaṁ.</span><br />
</p>
<p id="ps2p9c17p1">
<span class="m-text m-primary">Katamaṁ **issariyabalaṁ?**</span><br />
</p>
<p id="ps2p9c17p2">
<span class="m-text m-primary">Kāmacchandaṁ pajahanto nekkhammavasena cittaṁ vasaṁ vattetīti—issariyabalaṁ.</span><br />
</p>
<p id="ps2p9c17p3">
<span class="m-text m-primary">Byāpādaṁ pajahanto abyāpādavasena cittaṁ vasaṁ vattetīti—issariyabalaṁ.</span><br />
</p>
<p id="ps2p9c17p4">
<span class="m-text m-primary">Thinamiddhaṁ pajahanto ālokasaññāvasena cittaṁ vasaṁ vattetīti— issariyabalaṁ …pe…</span><br />
</p>
<p id="ps2p9c17p5">
<span class="m-text m-primary">sabbakilese pajahanto arahattamaggavasena cittaṁ vasaṁ vattetīti—issariyabalaṁ.</span><br />
</p>
<p id="ps2p9c17p6">
<span class="m-text m-primary">Idaṁ issariyabalaṁ.</span><br />
</p>
<p id="ps2p9c18p1">
<span class="m-text m-primary">Katamaṁ **adhiṭṭhānabalaṁ?**</span><br />
</p>
<p id="ps2p9c18p2">
<span class="m-text m-primary">Kāmacchandaṁ pajahanto nekkhammavasena cittaṁ adhiṭṭhātīti—adhiṭṭhānabalaṁ.</span><br />
</p>
<p id="ps2p9c18p3">
<span class="m-text m-primary">Byāpādaṁ pajahanto abyāpādavasena cittaṁ adhiṭṭhātīti—adhiṭṭhānabalaṁ.</span><br />
</p>
<p id="ps2p9c18p4">
<span class="m-text m-primary">Thinamiddhaṁ pajahanto ālokasaññāvasena cittaṁ adhiṭṭhātīti— adhiṭṭhānabalaṁ …pe…</span><br />
</p>
<p id="ps2p9c18p5">
<span class="m-text m-primary">sabbakilese pajahanto arahattamaggavasena cittaṁ adhiṭṭhātīti—adhiṭṭhānabalaṁ.</span><br />
</p>
<p id="ps2p9c18p6">
<span class="m-text m-primary">Idaṁ adhiṭṭhānabalaṁ.</span><br />
</p>
<p id="ps2p9c19p1">
<span class="m-text m-primary">Katamaṁ **samathabalaṁ?**</span><br />
</p>
<p id="ps2p9c19p2">
<span class="m-text m-primary">Nekkhammavasena cittassa ekaggatā avikkhepo samathabalaṁ, abyāpādavasena cittassa ekaggatā avikkhepo samathabalaṁ, ālokasaññāvasena cittassa ekaggatā avikkhepo samathabalaṁ …pe…</span><br />
</p>
<p id="ps2p9c19p3">
<span class="m-text m-primary">paṭinissaggānupassī assāsavasena cittassa ekaggatā avikkhepo samathabalaṁ, paṭinissaggānupassī passāsavasena cittassa ekaggatā avikkhepo samathabalaṁ.</span><br />
</p>
<p id="ps2p9c20p1">
<span class="m-text m-primary">**Samathabalan**ti kenaṭṭhena samathabalaṁ?</span><br />
</p>
<p id="ps2p9c20p2">
<span class="m-text m-primary">Paṭhamena jhānena nīvaraṇe na kampatīti— samathabalaṁ.</span><br />
</p>
<p id="ps2p9c20p3">
<span class="m-text m-primary">Dutiyena jhānena vitakkavicāre na kampatīti—samathabalaṁ.</span><br />
</p>
<p id="ps2p9c20p4">
<span class="m-text m-primary">Tatiyena jhānena pītiyā na kampatīti—samathabalaṁ.</span><br />
</p>
<p id="ps2p9c20p5">
<span class="m-text m-primary">Catutthena jhānena sukhadukkhe na kampatīti—samathabalaṁ.</span><br />
</p>
<p id="ps2p9c20p6">
<span class="m-text m-primary">Ākāsānañcāyatanasamāpattiyā rūpasaññāya paṭighasaññāya nānattasaññāya na kampatīti—samathabalaṁ.</span><br />
</p>
<p id="ps2p9c20p7">
<span class="m-text m-primary">Viññāṇañcāyatanasamāpattiyā ākāsānañcāyatanasaññāya na kampatīti— samathabalaṁ.</span><br />
</p>
<p id="ps2p9c20p8">
<span class="m-text m-primary">Ākiñcaññāyatanasamāpattiyā viññāṇañcāyatanasaññāya na kampatīti— samathabalaṁ.</span><br />
</p>
<p id="ps2p9c20p9">
<span class="m-text m-primary">Nevasaññānāsaññāyatanasamāpattiyā ākiñcaññāyatanasaññāya na kampatīti—samathabalaṁ.</span><br />
</p>
<p id="ps2p9c20p10">
<span class="m-text m-primary">Uddhacce ca uddhaccasahagatakilese ca khandhe ca na kampati na calati na vedhatīti—samathabalaṁ.</span><br />
</p>
<p id="ps2p9c20p11">
<span class="m-text m-primary">Idaṁ samathabalaṁ.</span><br />
</p>
<p id="ps2p9c21p1">
<span class="m-text m-primary">Katamaṁ **vipassanābalaṁ**?</span><br />
</p>
<p id="ps2p9c21p2">
<span class="m-text m-primary">Aniccānupassanā vipassanābalaṁ, dukkhānupassanā vipassanābalaṁ …pe…</span><br />
</p>
<p id="ps2p9c21p3">
<span class="m-text m-primary">paṭinissaggānupassanā vipassanābalaṁ, rūpe aniccānupassanā vipassanābalaṁ, rūpe dukkhānupassanā vipassanābalaṁ …pe…</span><br />
</p>
<p id="ps2p9c21p4">
<span class="m-text m-primary">rūpe paṭinissaggānupassanā vipassanābalaṁ, vedanāya …pe…</span><br />
</p>
<p id="ps2p9c21p5">
<span class="m-text m-primary">saññāya …</span><br />
</p>
<p id="ps2p9c21p6">
<span class="m-text m-primary">saṅkhāresu …</span><br />
</p>
<p id="ps2p9c21p7">
<span class="m-text m-primary">viññāṇe …</span><br />
</p>
<p id="ps2p9c21p8">
<span class="m-text m-primary">cakkhusmiṁ …pe…</span><br />
</p>
<p id="ps2p9c21p9">
<span class="m-text m-primary">jarāmaraṇe aniccānupassanā vipassanābalaṁ, jarāmaraṇe dukkhānupassanā vipassanābalaṁ …pe…</span><br />
</p>
<p id="ps2p9c21p10">
<span class="m-text m-primary">jarāmaraṇe paṭinissaggānupassanā vipassanābalaṁ.</span><br />
</p>
<p id="ps2p9c21p11">
<span class="m-text m-primary">**Vipassanābalan**ti kenaṭṭhena vipassanābalaṁ?</span><br />
</p>
<p id="ps2p9c21p12">
<span class="m-text m-primary">Aniccānupassanāya niccasaññāya na kampatīti— vipassanābalaṁ.</span><br />
</p>
<p id="ps2p9c21p13">
<span class="m-text m-primary">Dukkhānupassanāya sukhasaññāya na kampatīti—vipassanābalaṁ.</span><br />
</p>
<p id="ps2p9c21p14">
<span class="m-text m-primary">Anattānupassanāya attasaññāya kampatīti—vipassanābalaṁ.</span><br />
</p>
<p id="ps2p9c21p15">
<span class="m-text m-primary">Nibbidānupassanāya nandiyā na kampatīti—vipassanābalaṁ.</span><br />
</p>
<p id="ps2p9c21p16">
<span class="m-text m-primary">Virāgānupassanāya rāge na kampatīti— vipassanābalaṁ.</span><br />
</p>
<p id="ps2p9c21p17">
<span class="m-text m-primary">Nirodhānupassanāya samudaye na kampatīti—vipassanābalaṁ.</span><br />
</p>
<p id="ps2p9c21p18">
<span class="m-text m-primary">Paṭinissaggānupassanāya ādāne na kampatīti—vipassanābalaṁ.</span><br />
</p>
<p id="ps2p9c21p19">
<span class="m-text m-primary">Avijjāya ca avijjāsahagatakilese ca khandhe ca na kampati na calati na vedhatīti— vipassanābalaṁ.</span><br />
</p>
<p id="ps2p9c21p20">
<span class="m-text m-primary">Idaṁ vipassanābalaṁ.</span><br />
</p>
<p id="ps2p9c22p1">
<span class="m-text m-primary">Katamāni **dasa sekhabalāni, dasa asekhabalāni?**</span><br />
</p>
<p id="ps2p9c22p2">
<span class="m-text m-primary">Sammādiṭṭhiṁ sikkhatīti—sekhabalaṁ.</span><br />
</p>
<p id="ps2p9c22p3">
<span class="m-text m-primary">Tattha sikkhitattā asekhabalaṁ.</span><br />
</p>
<p id="ps2p9c22p4">
<span class="m-text m-primary">Sammāsaṅkappaṁ sikkhatīti—sekhabalaṁ.</span><br />
</p>
<p id="ps2p9c22p5">
<span class="m-text m-primary">Tattha sikkhitattā—</span><br />
</p>
<p id="ps2p9c22p6">
<span class="m-text m-primary">asekhabalaṁ.</span><br />
</p>
<p id="ps2p9c22p7">
<span class="m-text m-primary">Sammāvācaṁ …pe…</span><br />
</p>
<p id="ps2p9c22p8">
<span class="m-text m-primary">sammākammantaṁ …</span><br />
</p>
<p id="ps2p9c22p9">
<span class="m-text m-primary">sammāājīvaṁ …</span><br />
</p>
<p id="ps2p9c22p10">
<span class="m-text m-primary">sammāvāyāmaṁ …</span><br />
</p>
<p id="ps2p9c22p11">
<span class="m-text m-primary">sammāsatiṁ …</span><br />
</p>
<p id="ps2p9c22p12">
<span class="m-text m-primary">sammāsamādhiṁ …</span><br />
</p>
<p id="ps2p9c22p13">
<span class="m-text m-primary">sammāñāṇaṁ …pe…</span><br />
</p>
<p id="ps2p9c22p14">
<span class="m-text m-primary">sammāvimuttiṁ sikkhatīti—sekhabalaṁ.</span><br />
</p>
<p id="ps2p9c22p15">
<span class="m-text m-primary">Tattha sikkhitattā—</span><br />
</p>
<p id="ps2p9c22p16">
<span class="m-text m-primary">asekhabalaṁ.</span><br />
</p>
<p id="ps2p9c22p17">
<span class="m-text m-primary">Imāni dasa sekhabalāni, dasa asekhabalāni.</span><br />
</p>
<p id="ps2p9c23p1">
<span class="m-text m-primary">Katamāni **dasa khīṇāsavabalāni?**</span><br />
</p>
<p id="ps2p9c23p2">
<span class="m-text m-primary">Idha khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti.</span><br />
</p>
<p id="ps2p9c23p3">
<span class="m-text m-primary">Yampi khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti.</span><br />
</p>
<p id="ps2p9c24p1">
<span class="m-text m-primary">Puna caparaṁ khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti.</span><br />
</p>
<p id="ps2p9c24p2">
<span class="m-text m-primary">Yampi khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti.</span><br />
</p>
<p id="ps2p9c25p1">
<span class="m-text m-primary">Puna caparaṁ khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi.</span><br />
</p>
<p id="ps2p9c25p2">
<span class="m-text m-primary">Yampi khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti.</span><br />
</p>
<p id="ps2p9c26p1">
<span class="m-text m-primary">Puna caparaṁ khīṇāsavassa bhikkhuno cattāro satipaṭṭhānā bhāvitā honti subhāvitā.</span><br />
</p>
<p id="ps2p9c26p2">
<span class="m-text m-primary">Yampi khīṇāsavassa bhikkhuno cattāro satipaṭṭhānā bhāvitā honti subhāvitā, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti.</span><br />
</p>
<p id="ps2p9c27p1">
<span class="m-text m-primary">Puna caparaṁ khīṇāsavassa bhikkhuno cattāro sammappadhānā bhāvitā honti subhāvitā …pe…</span><br />
</p>
<p id="ps2p9c27p2">
<span class="m-text m-primary">cattāro iddhipādā bhāvitā honti subhāvitā …</span><br />
</p>
<p id="ps2p9c27p3">
<span class="m-text m-primary">pañcindriyāni bhāvitāni honti subhāvitāni …</span><br />
</p>
<p id="ps2p9c27p4">
<span class="m-text m-primary">pañca balāni bhāvitāni honti subhāvitāni …</span><br />
</p>
<p id="ps2p9c27p5">
<span class="m-text m-primary">satta bojjhaṅgā bhāvitā honti subhāvitā …pe…</span><br />
</p>
<p id="ps2p9c27p6">
<span class="m-text m-primary">ariyo aṭṭhaṅgiko maggo bhāvito hoti subhāvito.</span><br />
</p>
<p id="ps2p9c27p7">
<span class="m-text m-primary">Yampi khīṇāsavassa bhikkhuno aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti.</span><br />
</p>
<p id="ps2p9c27p8">
<span class="m-text m-primary">Imāni dasa khīṇāsavabalāni.</span><br />
</p>
<p id="ps2p9c28p1">
<span class="m-text m-primary">Katamāni **dasa iddhibalāni?**</span><br />
</p>
<p id="ps2p9c28p2">
<span class="m-text m-primary">Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammā payogappaccayā ijjhanaṭṭhena iddhi—</span><br />
</p>
<p id="ps2p9c28p3">
<span class="m-text m-primary">imāni dasa iddhibalāni.</span><br />
</p>
<p id="ps2p9c29p1">
<span class="m-text m-primary">Katamāni **dasa tathāgatabalāni?**</span><br />
</p>
<p id="ps2p9c29p2">
<span class="m-text m-primary">Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti.</span><br />
</p>
<p id="ps2p9c29p3">
<span class="m-text m-primary">Yampi tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti parisāsu sīhanādaṁ nadati, brahmacakkaṁ pavatteti.</span><br />
</p>
<p id="ps2p9c30p1">
<span class="m-text m-primary">Puna caparaṁ tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti.</span><br />
</p>
<p id="ps2p9c30p2">
<span class="m-text m-primary">Yampi tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ, nadati, brahmacakkaṁ pavatteti.</span><br />
</p>
<p id="ps2p9c31p1">
<span class="m-text m-primary">Puna caparaṁ tathāgato sabbatthagāminiṁ paṭipadaṁ yathābhūtaṁ pajānāti.</span><br />
</p>
<p id="ps2p9c31p2">
<span class="m-text m-primary">Yampi tathāgato sabbatthagāminiṁ paṭipadaṁ yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.</span><br />
</p>
<p id="ps2p9c32p1">
<span class="m-text m-primary">Puna caparaṁ tathāgato anekadhātuṁ nānādhātuṁ lokaṁ yathābhūtaṁ pajānāti.</span><br />
</p>
<p id="ps2p9c32p2">
<span class="m-text m-primary">Yampi tathāgato anekadhātuṁ nānādhātuṁ lokaṁ yathābhūtaṁ pajānāti, idampi tathāgatassa …pe….</span><br />
</p>
<p id="ps2p9c33p1">
<span class="m-text m-primary">Puna caparaṁ tathāgato sattānaṁ nānādhimuttikataṁ yathābhūtaṁ pajānāti.</span><br />
</p>
<p id="ps2p9c33p2">
<span class="m-text m-primary">Yampi tathāgato sattānaṁ nānādhimuttikataṁ yathābhūtaṁ pajānāti, idampi tathāgatassa …pe….</span><br />
</p>
<p id="ps2p9c34p1">
<span class="m-text m-primary">Puna caparaṁ tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti.</span><br />
</p>
<p id="ps2p9c34p2">
<span class="m-text m-primary">Yampi tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti, idampi tathāgatassa …pe….</span><br />
</p>
<p id="ps2p9c35p1">
<span class="m-text m-primary">Puna caparaṁ tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti.</span><br />
</p>
<p id="ps2p9c35p2">
<span class="m-text m-primary">Yampi tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti, idampi tathāgatassa …pe….</span><br />
</p>
<p id="ps2p9c36p1">
<span class="m-text m-primary">Puna caparaṁ tathāgato anekavihitaṁ pubbenivāsaṁ anussarati, seyyathidaṁ—</span><br />
</p>
<p id="ps2p9c36p2">
<span class="m-text m-primary">ekampi jātiṁ dvepi jātiyo …pe…</span><br />
</p>
<p id="ps2p9c36p3">
<span class="m-text m-primary">iti sākāraṁ sauddesaṁ anekavihitaṁ pubbenivāsaṁ anussarati.</span><br />
</p>
<p id="ps2p9c36p4">
<span class="m-text m-primary">Yampi tathāgato anekavihitaṁ pubbenivāsaṁ anussarati.</span><br />
</p>
<p id="ps2p9c36p5">
<span class="m-text m-primary">Seyyathidaṁ—</span><br />
</p>
<p id="ps2p9c36p6">
<span class="m-text m-primary">ekampi jātiṁ dvepi jātiyo …pe…</span><br />
</p>
<p id="ps2p9c36p7">
<span class="m-text m-primary">idampi tathāgatassa …pe….</span><br />
</p>
<p id="ps2p9c37p1">
<span class="m-text m-primary">Puna caparaṁ tathāgato dibbena cakkhunā visuddhena atikkantamānusakena satte passati cavamāne upapajjamāne …pe…</span><br />
</p>
<p id="ps2p9c37p2">
<span class="m-text m-primary">yampi tathāgato dibbena cakkhunā visuddhena atikkantamānusakena satte passati cavamāne upapajjamāne …pe…</span><br />
</p>
<p id="ps2p9c37p3">
<span class="m-text m-primary">idampi tathāgatassa …pe….</span><br />
</p>
<p id="ps2p9c38p1">
<span class="m-text m-primary">Puna caparaṁ tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.</span><br />
</p>
<p id="ps2p9c38p2">
<span class="m-text m-primary">Yampi tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.</span><br />
</p>
<p id="ps2p9c38p3">
<span class="m-text m-primary">Imāni dasa tathāgatabalāni.</span><br />
</p>
<p id="ps2p9c39p1">
<span class="m-text m-primary">Kenaṭṭhena saddhābalaṁ?</span><br />
</p>
<p id="ps2p9c39p2">
<span class="m-text m-primary">Kenaṭṭhena vīriyabalaṁ?</span><br />
</p>
<p id="ps2p9c39p3">
<span class="m-text m-primary">Kenaṭṭhena satibalaṁ?</span><br />
</p>
<p id="ps2p9c39p4">
<span class="m-text m-primary">Kenaṭṭhena samādhibalaṁ?</span><br />
</p>
<p id="ps2p9c39p5">
<span class="m-text m-primary">Kenaṭṭhena paññābalaṁ?</span><br />
</p>
<p id="ps2p9c39p6">
<span class="m-text m-primary">Kenaṭṭhena hiribalaṁ?</span><br />
</p>
<p id="ps2p9c39p7">
<span class="m-text m-primary">Kenaṭṭhena ottappabalaṁ?</span><br />
</p>
<p id="ps2p9c39p8">
<span class="m-text m-primary">Kenaṭṭhena paṭisaṅkhānabalaṁ …pe…</span><br />
</p>
<p id="ps2p9c39p9">
<span class="m-text m-primary">kenaṭṭhena tathāgatabalaṁ?</span><br />
</p>
<p id="ps2p9c40p1">
<span class="m-text m-primary">Assaddhiye akampiyaṭṭhena saddhābalaṁ.</span><br />
</p>
<p id="ps2p9c40p2">
<span class="m-text m-primary">Kosajje akampiyaṭṭhena vīriyabalaṁ.</span><br />
</p>
<p id="ps2p9c40p3">
<span class="m-text m-primary">Pamāde akampiyaṭṭhena satibalaṁ.</span><br />
</p>
<p id="ps2p9c40p4">
<span class="m-text m-primary">Uddhacce akampiyaṭṭhena samādhibalaṁ.</span><br />
</p>
<p id="ps2p9c40p5">
<span class="m-text m-primary">Avijjāya akampiyaṭṭhena paññābalaṁ.</span><br />
</p>
<p id="ps2p9c40p6">
<span class="m-text m-primary">Hirīyati pāpake akusale dhammeti—hiribalaṁ.</span><br />
</p>
<p id="ps2p9c40p7">
<span class="m-text m-primary">Ottappati pāpake akusale dhammeti—ottappabalaṁ.</span><br />
</p>
<p id="ps2p9c40p8">
<span class="m-text m-primary">Ñāṇena kilese paṭisaṅkhātīti—paṭisaṅkhānabalaṁ.</span><br />
</p>
<p id="ps2p9c40p9">
<span class="m-text m-primary">Tattha jātā dhammā ekarasā hontīti— bhāvanābalaṁ.</span><br />
</p>
<p id="ps2p9c40p10">
<span class="m-text m-primary">Tattha natthi kiñci vajjanti—anavajjabalaṁ.</span><br />
</p>
<p id="ps2p9c40p11">
<span class="m-text m-primary">Tena cittaṁ saṅgaṇhātīti—saṅgahabalaṁ.</span><br />
</p>
<p id="ps2p9c40p12">
<span class="m-text m-primary">Taṁ tassa khamatīti—</span><br />
</p>
<p id="ps2p9c40p13">
<span class="m-text m-primary">khantibalaṁ.</span><br />
</p>
<p id="ps2p9c40p14">
<span class="m-text m-primary">Tena cittaṁ paññapetīti—paññattibalaṁ.</span><br />
</p>
<p id="ps2p9c40p15">
<span class="m-text m-primary">Tena cittaṁ nijjhāpetīti—nijjhattibalaṁ.</span><br />
</p>
<p id="ps2p9c40p16">
<span class="m-text m-primary">Tena cittaṁ vasaṁ vattetīti—issariyabalaṁ.</span><br />
</p>
<p id="ps2p9c40p17">
<span class="m-text m-primary">Tena cittaṁ adhiṭṭhātīti— adhiṭṭhānabalaṁ.</span><br />
</p>
<p id="ps2p9c40p18">
<span class="m-text m-primary">Tena cittaṁ ekagganti—samathabalaṁ.</span><br />
</p>
<p id="ps2p9c40p19">
<span class="m-text m-primary">Tattha jāte dhamme anupassatīti—vipassanābalaṁ.</span><br />
</p>
<p id="ps2p9c40p20">
<span class="m-text m-primary">Tattha sikkhatīti—sekhabalaṁ.</span><br />
</p>
<p id="ps2p9c40p21">
<span class="m-text m-primary">Tattha sikkhitattā—</span><br />
</p>
<p id="ps2p9c40p22">
<span class="m-text m-primary">asekhabalaṁ.</span><br />
</p>
<p id="ps2p9c40p23">
<span class="m-text m-primary">Tena āsavā khīṇāti—khīṇāsavabalaṁ.</span><br />
</p>
<p id="ps2p9c40p24">
<span class="m-text m-primary">Tassa ijjhatīti—iddhibalaṁ.</span><br />
</p>
<p id="ps2p9c40p25">
<span class="m-text m-primary">Appameyyaṭṭhena tathāgatabalanti.</span><br />
</p>
<p id="ps2p9c40p26">
<span class="m-text m-primary">Balakathā niṭṭhitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>