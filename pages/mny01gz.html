<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; mn &raquo; Majjhima Nikāya 42 | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mny01gz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Majjhima Nikāya 42" />
  <meta name="twitter:title" content="Majjhima Nikāya 42" />
  <meta property="og:url" content="https://theravadan.org/pages/mny01gz.html" />
  <meta property="og:description" content="Middle Discourses 42 Verañjakasutta The People of Verañja Evaṁ me sutaṁ— So I have heard. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Tena kho pana samayena verañjakā brāhmaṇagahapatikā sāvatthiyaṁ pa …" />
  <meta name="twitter:description" content="Middle Discourses 42 Verañjakasutta The People of Verañja Evaṁ me sutaṁ— So I have heard. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Tena kho pana samayena verañjakā brāhmaṇagahapatikā sāvatthiyaṁ pa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-mn-index.html">mn</a> &raquo;
          </span>
          Majjhima Nikāya 42
        </h1>
<!-- content -->
<p><span class="m-text">Middle Discourses 42</span></p>
<p id="mn42c0p2">
<span class="m-text m-primary">Verañjakasutta</span><br />
<span class="m-text">The People of Verañja</span><br />
</p>
<p id="mn42c1p1">
<span class="m-text m-primary">Evaṁ me sutaṁ—</span><br />
<span class="m-text">So I have heard.</span><br />
</p>
<p id="mn42c1p2">
<span class="m-text m-primary">ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.</span><br />
<span class="m-text">At one time the Buddha was staying near Sāvatthī in Jeta’s Grove, Anāthapiṇḍika’s monastery.</span><br />
</p>
<p id="mn42c2p1">
<span class="m-text m-primary">Tena kho pana samayena verañjakā brāhmaṇagahapatikā sāvatthiyaṁ paṭivasanti kenacideva karaṇīyena.</span><br />
<span class="m-text">Now at that time the brahmins and householders of Verañja were residing in Sāvatthī on some business.</span><br />
</p>
<p id="mn42c2p2">
<span class="m-text m-primary">Assosuṁ kho verañjakā brāhmaṇagahapatikā:</span><br />
<span class="m-text">The brahmins and householders of Verañja heard:</span><br />
</p>
<p id="mn42c2p3">
<span class="m-text m-primary">“samaṇo khalu, bho, gotamo sakyaputto sakyakulā pabbajito sāvatthiyaṁ viharati jetavane anāthapiṇḍikassa ārāme.</span><br />
<span class="m-text">“It seems the ascetic Gotama—a Sakyan, gone forth from a Sakyan family—is staying near Sāvatthī in Jeta’s Grove, Anāthapiṇḍika’s monastery.</span><br />
</p>
<p id="mn42c2p4">
<span class="m-text m-primary">Taṁ kho pana bhavantaṁ gotamaṁ evaṁ kalyāṇo kittisaddo abbhuggato:</span><br />
<span class="m-text">He has this good reputation …” …</span><br />
</p>
<p id="mn42c2p5">
<span class="m-text m-primary">‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’.</span><br />
</p>
<p id="mn42c2p6">
<span class="m-text m-primary">So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.</span><br />
</p>
<p id="mn42c2p7">
<span class="m-text m-primary">So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ; kevalaparipuṇṇaṁ parisuddhaṁ brahmacariyaṁ pakāseti.</span><br />
</p>
<p id="mn42c2p8">
<span class="m-text m-primary">Sādhu kho pana tathārūpānaṁ arahataṁ dassanaṁ hotī”ti.</span><br />
</p>
<p id="mn42c3p1">
<span class="m-text m-primary">Atha kho verañjakā brāhmaṇagahapatikā yena bhagavā tenupasaṅkamiṁsu; upasaṅkamitvā appekacce bhagavantaṁ abhivādetvā ekamantaṁ nisīdiṁsu; appekacce bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu; appekacce yena bhagavā tenañjaliṁ paṇāmetvā ekamantaṁ nisīdiṁsu; appekacce bhagavato santike nāmagottaṁ sāvetvā ekamantaṁ nisīdiṁsu; appekacce tuṇhībhūtā ekamantaṁ nisīdiṁsu. Ekamantaṁ nisinnā kho verañjakā brāhmaṇagahapatikā bhagavantaṁ etadavocuṁ:</span><br />
</p>
<p id="mn42c4p1">
<span class="m-text m-primary">“ko nu kho, bho gotama, hetu, ko paccayo yena m’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti?</span><br />
</p>
<p id="mn42c4p2">
<span class="m-text m-primary">Ko pana, bho gotama, hetu, ko paccayo yena m’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti?</span><br />
</p>
<p id="mn42c5p1">
<span class="m-text m-primary">“Adhammacariyāvisamacariyāhetu kho, gahapatayo, evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.</span><br />
</p>
<p id="mn42c5p2">
<span class="m-text m-primary">Dhammacariyāsamacariyāhetu kho, gahapatayo, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.</span><br />
</p>
<p id="mn42c6p1">
<span class="m-text m-primary">“Na kho mayaṁ imassa bhoto gotamassa saṅkhittena bhāsitassa, vitthārena atthaṁ avibhattassa, vitthārena atthaṁ ājānāma.</span><br />
</p>
<p id="mn42c6p2">
<span class="m-text m-primary">Sādhu no bhavaṁ gotamo tathā dhammaṁ desetu yathā mayaṁ imassa bhoto gotamassa saṅkhittena bhāsitassa, vitthārena atthaṁ avibhattassa, vitthārena atthaṁ ājāneyyāmā”ti.</span><br />
</p>
<p id="mn42c6p3">
<span class="m-text m-primary">“Tena hi, gahapatayo, suṇātha sādhukaṁ manasi karotha, bhāsissāmī”ti.</span><br />
</p>
<p id="mn42c6p4">
<span class="m-text m-primary">“Evaṁ, bho”ti kho verañjakā brāhmaṇagahapatikā bhagavato paccassosuṁ.</span><br />
</p>
<p id="mn42c6p5">
<span class="m-text m-primary">Bhagavā etadavoca:</span><br />
</p>
<p id="mn42c7p1">
<span class="m-text m-primary">“Tividhaṁ kho, gahapatayo, kāyena adhammacārī visamacārī hoti, catubbidhaṁ vācāya adhammacārī visamacārī hoti, tividhaṁ manasā adhammacārī visamacārī hoti.</span><br />
<span class="m-text">“Householders, a person of unprincipled and immoral conduct is threefold by way of body, fourfold by way of speech, and threefold by way of mind. …” …</span><br />
</p>
<p id="mn42c8p1">
<span class="m-text m-primary">Kathañca, gahapatayo, tividhaṁ kāyena adhammacārī visamacārī hoti?</span><br />
<span class="m-text">(The remainder of this discourse is identical with MN 41.)</span><br />
</p>
<p id="mn42c8p2">
<span class="m-text m-primary">Idha, gahapatayo, ekacco pāṇātipātī hoti. Luddo lohitapāṇi hatappahate niviṭṭho adayāpanno pāṇabhūtesu.</span><br />
</p>
<p id="mn42c8p3">
<span class="m-text m-primary">Adinnādāyī kho pana hoti. Yaṁ taṁ parassa paravittūpakaraṇaṁ … taṁ adinnaṁ theyyasaṅkhātaṁ ādātā hoti.</span><br />
</p>
<p id="mn42c8p4">
<span class="m-text m-primary">Kāmesumicchācārī kho pana hoti. Yā tā māturakkhitā … tathārūpāsu cārittaṁ āpajjitā hoti.</span><br />
</p>
<p id="mn42c8p5">
<span class="m-text m-primary">Evaṁ kho, gahapatayo, tividhaṁ kāyena adhammacārī visamacārī hoti.</span><br />
</p>
<p id="mn42c9p1">
<span class="m-text m-primary">Kathañca, gahapatayo, catubbidhaṁ vācāya adhammacārī visamacārī hoti?</span><br />
</p>
<p id="mn42c9p2">
<span class="m-text m-primary">Idha, gahapatayo, ekacco musāvādī hoti. Sabhāgato vā … sampajānamusā bhāsitā hoti.</span><br />
</p>
<p id="mn42c9p3">
<span class="m-text m-primary">Pisuṇavāco kho pana hoti. Ito sutvā amutra akkhātā … vaggakaraṇiṁ vācaṁ bhāsitā hoti.</span><br />
</p>
<p id="mn42c9p4">
<span class="m-text m-primary">Pharusavāco kho pana hoti. Yā sā vācā aṇḍakā kakkasā … tathārūpiṁ vācaṁ bhāsitā hoti.</span><br />
</p>
<p id="mn42c9p5">
<span class="m-text m-primary">Samphappalāpī kho pana hoti. Akālavādī … apariyantavatiṁ anatthasaṁhitaṁ.</span><br />
</p>
<p id="mn42c9p6">
<span class="m-text m-primary">Evaṁ kho, gahapatayo, catubbidhaṁ vācāya adhammacārī visamacārī hoti.</span><br />
</p>
<p id="mn42c10p1">
<span class="m-text m-primary">Kathañca, gahapatayo, tividhaṁ manasā adhammacārī visamacārī hoti?</span><br />
</p>
<p id="mn42c10p2">
<span class="m-text m-primary">Idha, gahapatayo, ekacco abhijjhālu hoti …pe… taṁ mamassā’ti.</span><br />
</p>
<p id="mn42c10p3">
<span class="m-text m-primary">Byāpannacitto kho pana hoti paduṭṭhamanasaṅkappo: ‘ime sattā haññantu vā … mā vā ahesun’ti.</span><br />
</p>
<p id="mn42c10p4">
<span class="m-text m-primary">Micchādiṭṭhiko kho pana hoti viparītadassano:</span><br />
</p>
<p id="mn42c10p5">
<span class="m-text m-primary">‘natthi dinnaṁ, natthi yiṭṭhaṁ … sacchikatvā pavedentī’ti.</span><br />
</p>
<p id="mn42c10p6">
<span class="m-text m-primary">Evaṁ kho, gahapatayo, tividhaṁ manasā adhammacārī visamacārī hoti.</span><br />
</p>
<p id="mn42c10p7">
<span class="m-text m-primary">Evaṁ adhammacariyāvisamacariyāhetu kho, gahapatayo, evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.</span><br />
</p>
<p id="mn42c11p1">
<span class="m-text m-primary">Tividhaṁ kho, gahapatayo, kāyena dhammacārī samacārī hoti, catubbidhaṁ vācāya dhammacārī samacārī hoti, tividhaṁ manasā dhammacārī samacārī hoti.</span><br />
</p>
<p id="mn42c12p1">
<span class="m-text m-primary">Kathañca, gahapatayo, tividhaṁ kāyena dhammacārī samacārī hoti?</span><br />
</p>
<p id="mn42c12p2">
<span class="m-text m-primary">Idha, gahapatayo, ekacco pāṇātipātaṁ pahāya pāṇātipātā paṭivirato hoti, nihitadaṇḍo nihitasattho lajjī dayāpanno sabbapāṇabhūtahitānukampī viharati.</span><br />
</p>
<p id="mn42c12p3">
<span class="m-text m-primary">Adinnādānaṁ pahāya adinnādānā paṭivirato hoti, yaṁ taṁ parassa … taṁ nādinnaṁ theyyasaṅkhātaṁ ādātā hoti.</span><br />
</p>
<p id="mn42c12p4">
<span class="m-text m-primary">Kāmesumicchācāraṁ pahāya … tathārūpāsu na cārittaṁ āpajjitā hoti.</span><br />
</p>
<p id="mn42c12p5">
<span class="m-text m-primary">Evaṁ kho, gahapatayo, tividhaṁ kāyena dhammacārī samacārī hoti.</span><br />
</p>
<p id="mn42c13p1">
<span class="m-text m-primary">Kathañca, gahapatayo, catubbidhaṁ vācāya dhammacārī samacārī hoti?</span><br />
</p>
<p id="mn42c13p2">
<span class="m-text m-primary">Idha, gahapatayo, ekacco musāvādaṁ pahāya musāvādā paṭivirato hoti. Sabhāgato vā …pe… na sampajānamusā bhāsitā hoti.</span><br />
</p>
<p id="mn42c13p3">
<span class="m-text m-primary">Pisuṇaṁ vācaṁ pahāya … samaggakaraṇiṁ vācaṁ bhāsitā hoti.</span><br />
</p>
<p id="mn42c13p4">
<span class="m-text m-primary">Pharusaṁ vācaṁ pahāya … tathārūpaṁ vācaṁ bhāsitā hoti.</span><br />
</p>
<p id="mn42c13p5">
<span class="m-text m-primary">Samphappalāpaṁ pahāya … kālena sāpadesaṁ pariyantavatiṁ atthasaṁhitaṁ.</span><br />
</p>
<p id="mn42c13p6">
<span class="m-text m-primary">Evaṁ kho, gahapatayo, catubbidhaṁ vācāya dhammacārī samacārī hoti.</span><br />
</p>
<p id="mn42c14p1">
<span class="m-text m-primary">Kathañca, gahapatayo, tividhaṁ manasā dhammacārī samacārī hoti?</span><br />
</p>
<p id="mn42c14p2">
<span class="m-text m-primary">Idha, gahapatayo, ekacco anabhijjhālu hoti. Yaṁ taṁ parassa paravittūpakaraṇaṁ taṁ nābhijjhātā hoti: ‘aho vata yaṁ parassa, taṁ mamassā’ti.</span><br />
</p>
<p id="mn42c14p3">
<span class="m-text m-primary">Abyāpannacitto kho pana hoti appaduṭṭhamanasaṅkappo: ‘ime sattā averā abyābajjhā anīghā sukhī attānaṁ pariharantū’ti.</span><br />
</p>
<p id="mn42c14p4">
<span class="m-text m-primary">Sammādiṭṭhiko kho pana hoti aviparītadassano:</span><br />
</p>
<p id="mn42c14p5">
<span class="m-text m-primary">‘atthi dinnaṁ, atthi yiṭṭhaṁ … sayaṁ abhiññā sacchikatvā pavedentī’ti.</span><br />
</p>
<p id="mn42c14p6">
<span class="m-text m-primary">Evaṁ kho, gahapatayo, tividhaṁ manasā dhammacārī samacārī hoti.</span><br />
</p>
<p id="mn42c14p7">
<span class="m-text m-primary">Evaṁ dhammacariyāsamacariyāhetu kho, gahapatayo, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.</span><br />
</p>
<p id="mn42c15p1">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c15p2">
<span class="m-text m-primary">‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyyan’ti;</span><br />
</p>
<p id="mn42c15p3">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā khattiyamahāsālānaṁ sahabyataṁ upapajjeyya.</span><br />
</p>
<p id="mn42c15p4">
<span class="m-text m-primary">Taṁ kissa hetu?</span><br />
</p>
<p id="mn42c15p5">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c16-17p1">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c16-17p2">
<span class="m-text m-primary">‘aho vatāhaṁ kāyassa bhedā paraṁ maraṇā brāhmaṇamahāsālānaṁ …pe…</span><br />
</p>
<p id="mn42c16-17p3">
<span class="m-text m-primary">gahapatimahāsālānaṁ sahabyataṁ upapajjeyyan’ti;</span><br />
</p>
<p id="mn42c16-17p4">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā gahapatimahāsālānaṁ sahabyataṁ upapajjeyya.</span><br />
</p>
<p id="mn42c16-17p5">
<span class="m-text m-primary">Taṁ kissa hetu?</span><br />
</p>
<p id="mn42c16-17p6">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c18-42p1">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c18-42p2">
<span class="m-text m-primary">‘aho vatāhaṁ kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyan’ti;</span><br />
</p>
<p id="mn42c18-42p3">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyya.</span><br />
</p>
<p id="mn42c18-42p4">
<span class="m-text m-primary">Taṁ kissa hetu?</span><br />
</p>
<p id="mn42c18-42p5">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c18-42p6">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c18-42p7">
<span class="m-text m-primary">‘aho vatāhaṁ kāyassa bhedā paraṁ maraṇā tāvatiṁsānaṁ devānaṁ …</span><br />
</p>
<p id="mn42c18-42p8">
<span class="m-text m-primary">yāmānaṁ devānaṁ …</span><br />
</p>
<p id="mn42c18-42p9">
<span class="m-text m-primary">tusitānaṁ devānaṁ …</span><br />
</p>
<p id="mn42c18-42p10">
<span class="m-text m-primary">nimmānaratīnaṁ devānaṁ …</span><br />
</p>
<p id="mn42c18-42p11">
<span class="m-text m-primary">paranimmitavasavattīnaṁ devānaṁ …</span><br />
</p>
<p id="mn42c18-42p12">
<span class="m-text m-primary">brahmakāyikānaṁ devānaṁ sahabyataṁ upapajjeyyan’ti;</span><br />
</p>
<p id="mn42c18-42p13">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā brahmakāyikānaṁ devānaṁ sahabyataṁ upapajjeyya.</span><br />
</p>
<p id="mn42c18-42p14">
<span class="m-text m-primary">Taṁ kissa hetu?</span><br />
</p>
<p id="mn42c18-42p15">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c18-42p16">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c18-42p17">
<span class="m-text m-primary">‘aho vatāhaṁ kāyassa bhedā paraṁ maraṇā ābhānaṁ devānaṁ sahabyataṁ upapajjeyyan’ti;</span><br />
</p>
<p id="mn42c18-42p18">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā ābhānaṁ devānaṁ sahabyataṁ upapajjeyya.</span><br />
</p>
<p id="mn42c18-42p19">
<span class="m-text m-primary">Taṁ kissa hetu?</span><br />
</p>
<p id="mn42c18-42p20">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c18-42p21">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c18-42p22">
<span class="m-text m-primary">‘aho vatāhaṁ kāyassa bhedā paraṁ maraṇā parittābhānaṁ devānaṁ …pe…</span><br />
</p>
<p id="mn42c18-42p23">
<span class="m-text m-primary">appamāṇābhānaṁ devānaṁ …</span><br />
</p>
<p id="mn42c18-42p24">
<span class="m-text m-primary">ābhassarānaṁ devānaṁ …</span><br />
</p>
<p id="mn42c18-42p25">
<span class="m-text m-primary">parittasubhānaṁ devānaṁ …</span><br />
</p>
<p id="mn42c18-42p26">
<span class="m-text m-primary">appamāṇasubhānaṁ devānaṁ …</span><br />
</p>
<p id="mn42c18-42p27">
<span class="m-text m-primary">subhakiṇhānaṁ devānaṁ …</span><br />
</p>
<p id="mn42c18-42p28">
<span class="m-text m-primary">vehapphalānaṁ devānaṁ …</span><br />
</p>
<p id="mn42c18-42p29">
<span class="m-text m-primary">avihānaṁ devānaṁ …</span><br />
</p>
<p id="mn42c18-42p30">
<span class="m-text m-primary">atappānaṁ devānaṁ …</span><br />
</p>
<p id="mn42c18-42p31">
<span class="m-text m-primary">sudassānaṁ devānaṁ …</span><br />
</p>
<p id="mn42c18-42p32">
<span class="m-text m-primary">sudassīnaṁ devānaṁ …</span><br />
</p>
<p id="mn42c18-42p33">
<span class="m-text m-primary">akaniṭṭhānaṁ devānaṁ …</span><br />
</p>
<p id="mn42c18-42p34">
<span class="m-text m-primary">ākāsānañcāyatanūpagānaṁ devānaṁ …</span><br />
</p>
<p id="mn42c18-42p35">
<span class="m-text m-primary">viññāṇañcāyatanūpagānaṁ devānaṁ …</span><br />
</p>
<p id="mn42c18-42p36">
<span class="m-text m-primary">ākiñcaññāyatanūpagānaṁ devānaṁ …</span><br />
</p>
<p id="mn42c18-42p37">
<span class="m-text m-primary">nevasaññānāsaññāyatanūpagānaṁ devānaṁ sahabyataṁ upapajjeyyan’ti;</span><br />
</p>
<p id="mn42c18-42p38">
<span class="m-text m-primary">ṭhānaṁ kho panetaṁ vijjati, yaṁ so kāyassa bhedā paraṁ maraṇā nevasaññānāsaññāyatanūpagānaṁ devānaṁ sahabyataṁ upapajjeyya.</span><br />
</p>
<p id="mn42c18-42p39">
<span class="m-text m-primary">Taṁ kissa hetu?</span><br />
</p>
<p id="mn42c18-42p40">
<span class="m-text m-primary">Tathā hi so dhammacārī samacārī.</span><br />
</p>
<p id="mn42c43p1">
<span class="m-text m-primary">Ākaṅkheyya ce, gahapatayo, dhammacārī samacārī:</span><br />
</p>
<p id="mn42c43p2">
<span class="m-text m-primary">‘aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti;</span><br />
</p>
<p id="mn42c43p3">
<span class="m-text m-primary">ṭhānaṁ kho panetaṁ vijjati, ‘yaṁ so āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya.</span><br />
</p>
<p id="mn42c43p4">
<span class="m-text m-primary">Taṁ kissa hetu?</span><br />
</p>
<p id="mn42c43p5">
<span class="m-text m-primary">Tathā hi so dhammacārī samacārī’”ti.</span><br />
</p>
<p id="mn42c44p1">
<span class="m-text m-primary">Evaṁ vutte, verañjakā brāhmaṇagahapatikā bhagavantaṁ etadavocuṁ:</span><br />
</p>
<p id="mn42c44p2">
<span class="m-text m-primary">“abhikkantaṁ, bho gotama, abhikkantaṁ, bho gotama.</span><br />
</p>
<p id="mn42c44p3">
<span class="m-text m-primary">Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito.</span><br />
</p>
<p id="mn42c44p4">
<span class="m-text m-primary">Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca.</span><br />
</p>
<p id="mn42c44p5">
<span class="m-text m-primary">Upāsake no bhavaṁ gotamo dhāretu ajjatagge pāṇupete saraṇaṁ gate”ti.</span><br />
</p>
<p id="mn42c44p6">
<span class="m-text m-primary">Verañjakasuttaṁ niṭṭhitaṁ dutiyaṁ.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>