<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-ap0024.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/thi-ap0023.html">Previous</a></div>
<div class="m-col-s-6 m-text-right">
<a href="https://www.theravadan.org/pages/thi-ap0025.html">Next</a></div>
</div>
<p id="thi-ap24c0p2">
<span class="pali m-text">Kuṇḍalakesīvagga</span><br />
</p>
<section id="sakulatheriapadana">
<span id="thi-ap24c0p3"></span><h2><span class="pali m-text">4. Sakulātherīapadāna</span></h2>
<p id="thi-ap24c1p1">
<span class="pali m-text">“Padumuttaro nāma jino,</span><br />
</p>
<p id="thi-ap24c1p2">
<span class="pali m-text">sabbadhammāna pāragū;</span><br />
</p>
<p id="thi-ap24c1p3">
<span class="pali m-text">Ito satasahassamhi,</span><br />
</p>
<p id="thi-ap24c1p4">
<span class="pali m-text">kappe uppajji nāyako.</span><br />
</p>
<p id="thi-ap24c2p1">
<span class="pali m-text">Hitāya sabbasattānaṁ,</span><br />
</p>
<p id="thi-ap24c2p2">
<span class="pali m-text">sukhāya vadataṁ varo;</span><br />
</p>
<p id="thi-ap24c2p3">
<span class="pali m-text">Atthāya purisājañño,</span><br />
</p>
<p id="thi-ap24c2p4">
<span class="pali m-text">paṭipanno sadevake.</span><br />
</p>
<p id="thi-ap24c3p1">
<span class="pali m-text">Yasaggapatto sirimā,</span><br />
</p>
<p id="thi-ap24c3p2">
<span class="pali m-text">kittivaṇṇagato jino;</span><br />
</p>
<p id="thi-ap24c3p3">
<span class="pali m-text">Pūjito sabbalokassa,</span><br />
</p>
<p id="thi-ap24c3p4">
<span class="pali m-text">disāsabbāsu vissuto.</span><br />
</p>
<p id="thi-ap24c4p1">
<span class="pali m-text">Uttiṇṇavicikiccho so,</span><br />
</p>
<p id="thi-ap24c4p2">
<span class="pali m-text">vītivattakathaṅkatho;</span><br />
</p>
<p id="thi-ap24c4p3">
<span class="pali m-text">Sampuṇṇamanasaṅkappo,</span><br />
</p>
<p id="thi-ap24c4p4">
<span class="pali m-text">patto sambodhimuttamaṁ.</span><br />
</p>
<p id="thi-ap24c5p1">
<span class="pali m-text">Anuppannassa maggassa,</span><br />
</p>
<p id="thi-ap24c5p2">
<span class="pali m-text">uppādetā naruttamo;</span><br />
</p>
<p id="thi-ap24c5p3">
<span class="pali m-text">Anakkhātañca akkhāsi,</span><br />
</p>
<p id="thi-ap24c5p4">
<span class="pali m-text">asañjātañca sañjanī.</span><br />
</p>
<p id="thi-ap24c6p1">
<span class="pali m-text">Maggaññū ca maggavidū,</span><br />
</p>
<p id="thi-ap24c6p2">
<span class="pali m-text">maggakkhāyī narāsabho;</span><br />
</p>
<p id="thi-ap24c6p3">
<span class="pali m-text">Maggassa kusalo satthā,</span><br />
</p>
<p id="thi-ap24c6p4">
<span class="pali m-text">sārathīnaṁ varuttamo.</span><br />
</p>
<p id="thi-ap24c7p1">
<span class="pali m-text">Mahākāruṇiko satthā,</span><br />
</p>
<p id="thi-ap24c7p2">
<span class="pali m-text">dhammaṁ desesi nāyako;</span><br />
</p>
<p id="thi-ap24c7p3">
<span class="pali m-text">Nimugge kāmapaṅkamhi,</span><br />
</p>
<p id="thi-ap24c7p4">
<span class="pali m-text">samuddharati pāṇine.</span><br />
</p>
<p id="thi-ap24c8p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="thi-ap24c8p2">
<span class="pali m-text">jātā khattiyanandanā;</span><br />
</p>
<p id="thi-ap24c8p3">
<span class="pali m-text">Surūpā sadhanā cāpi,</span><br />
</p>
<p id="thi-ap24c8p4">
<span class="pali m-text">dayitā ca sirīmatī.</span><br />
</p>
<p id="thi-ap24c9p1">
<span class="pali m-text">Ānandassa mahārañño,</span><br />
</p>
<p id="thi-ap24c9p2">
<span class="pali m-text">dhītā paramasobhaṇā;</span><br />
</p>
<p id="thi-ap24c9p3">
<span class="pali m-text">Vemātā bhaginī cāpi,</span><br />
</p>
<p id="thi-ap24c9p4">
<span class="pali m-text">padumuttaranāmino.</span><br />
</p>
<p id="thi-ap24c10p1">
<span class="pali m-text">Rājakaññāhi sahitā,</span><br />
</p>
<p id="thi-ap24c10p2">
<span class="pali m-text">sabbābharaṇabhūsitā;</span><br />
</p>
<p id="thi-ap24c10p3">
<span class="pali m-text">Upāgamma mahāvīraṁ,</span><br />
</p>
<p id="thi-ap24c10p4">
<span class="pali m-text">assosiṁ dhammadesanaṁ.</span><br />
</p>
<p id="thi-ap24c11p1">
<span class="pali m-text">Tadā hi so lokagaru,</span><br />
</p>
<p id="thi-ap24c11p2">
<span class="pali m-text">bhikkhuniṁ dibbacakkhukaṁ;</span><br />
</p>
<p id="thi-ap24c11p3">
<span class="pali m-text">Kittayaṁ parisāmajjhe,</span><br />
</p>
<p id="thi-ap24c11p4">
<span class="pali m-text">aggaṭṭhāne ṭhapesi taṁ.</span><br />
</p>
<p id="thi-ap24c12p1">
<span class="pali m-text">Suṇitvā tamahaṁ haṭṭhā,</span><br />
</p>
<p id="thi-ap24c12p2">
<span class="pali m-text">dānaṁ datvāna satthuno;</span><br />
</p>
<p id="thi-ap24c12p3">
<span class="pali m-text">Pūjitvāna ca sambuddhaṁ,</span><br />
</p>
<p id="thi-ap24c12p4">
<span class="pali m-text">dibbacakkhuṁ apatthayiṁ.</span><br />
</p>
<p id="thi-ap24c13p1">
<span class="pali m-text">Tato avoca maṁ satthā,</span><br />
</p>
<p id="thi-ap24c13p2">
<span class="pali m-text">‘nande lacchasi patthitaṁ;</span><br />
</p>
<p id="thi-ap24c13p3">
<span class="pali m-text">Padīpadhammadānānaṁ,</span><br />
</p>
<p id="thi-ap24c13p4">
<span class="pali m-text">phalametaṁ sunicchitaṁ.</span><br />
</p>
<p id="thi-ap24c14p1">
<span class="pali m-text">Satasahassito kappe,</span><br />
</p>
<p id="thi-ap24c14p2">
<span class="pali m-text">okkākakulasambhavo;</span><br />
</p>
<p id="thi-ap24c14p3">
<span class="pali m-text">Gotamo nāma gottena,</span><br />
</p>
<p id="thi-ap24c14p4">
<span class="pali m-text">satthā loke bhavissati.</span><br />
</p>
<p id="thi-ap24c15p1">
<span class="pali m-text">Tassa dhammesu dāyādā,</span><br />
</p>
<p id="thi-ap24c15p2">
<span class="pali m-text">orasā dhammanimmitā;</span><br />
</p>
<p id="thi-ap24c15p3">
<span class="pali m-text">Sakulā nāma nāmena,</span><br />
</p>
<p id="thi-ap24c15p4">
<span class="pali m-text">hessati satthu sāvikā’.</span><br />
</p>
<p id="thi-ap24c16p1">
<span class="pali m-text">Tena kammena sukatena,</span><br />
</p>
<p id="thi-ap24c16p2">
<span class="pali m-text">cetanāpaṇidhīhi ca;</span><br />
</p>
<p id="thi-ap24c16p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap24c16p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap24c17p1">
<span class="pali m-text">Imamhi bhaddake kappe,</span><br />
</p>
<p id="thi-ap24c17p2">
<span class="pali m-text">brahmabandhu mahāyaso;</span><br />
</p>
<p id="thi-ap24c17p3">
<span class="pali m-text">Kassapo nāma gottena,</span><br />
</p>
<p id="thi-ap24c17p4">
<span class="pali m-text">uppajji vadataṁ varo.</span><br />
</p>
<p id="thi-ap24c18p1">
<span class="pali m-text">Paribbājakinī āsiṁ,</span><br />
</p>
<p id="thi-ap24c18p2">
<span class="pali m-text">tadāhaṁ ekacārinī;</span><br />
</p>
<p id="thi-ap24c18p3">
<span class="pali m-text">Bhikkhāya vicaritvāna,</span><br />
</p>
<p id="thi-ap24c18p4">
<span class="pali m-text">alabhiṁ telamattakaṁ.</span><br />
</p>
<p id="thi-ap24c19p1">
<span class="pali m-text">Tena dīpaṁ padīpetvā,</span><br />
</p>
<p id="thi-ap24c19p2">
<span class="pali m-text">upaṭṭhiṁ sabbasaṁvariṁ;</span><br />
</p>
<p id="thi-ap24c19p3">
<span class="pali m-text">Cetiyaṁ dvipadaggassa,</span><br />
</p>
<p id="thi-ap24c19p4">
<span class="pali m-text">vippasannena cetasā.</span><br />
</p>
<p id="thi-ap24c20p1">
<span class="pali m-text">Tena kammena sukatena,</span><br />
</p>
<p id="thi-ap24c20p2">
<span class="pali m-text">cetanāpaṇidhīhi ca;</span><br />
</p>
<p id="thi-ap24c20p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap24c20p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap24c21p1">
<span class="pali m-text">Yattha yatthūpapajjāmi,</span><br />
</p>
<p id="thi-ap24c21p2">
<span class="pali m-text">tassa kammassa vāhasā;</span><br />
</p>
<p id="thi-ap24c21p3">
<span class="pali m-text">Pajjalanti mahādīpā,</span><br />
</p>
<p id="thi-ap24c21p4">
<span class="pali m-text">tattha tattha gatāya me.</span><br />
</p>
<p id="thi-ap24c22p1">
<span class="pali m-text">Tirokuṭṭaṁ tiroselaṁ,</span><br />
</p>
<p id="thi-ap24c22p2">
<span class="pali m-text">samatiggayha pabbataṁ;</span><br />
</p>
<p id="thi-ap24c22p3">
<span class="pali m-text">Passāmahaṁ yadicchāmi,</span><br />
</p>
<p id="thi-ap24c22p4">
<span class="pali m-text">dīpadānassidaṁ phalaṁ.</span><br />
</p>
<p id="thi-ap24c23p1">
<span class="pali m-text">Visuddhanayanā homi,</span><br />
</p>
<p id="thi-ap24c23p2">
<span class="pali m-text">yasasā ca jalāmahaṁ;</span><br />
</p>
<p id="thi-ap24c23p3">
<span class="pali m-text">Saddhāpaññāvatī ceva,</span><br />
</p>
<p id="thi-ap24c23p4">
<span class="pali m-text">dīpadānassidaṁ phalaṁ.</span><br />
</p>
<p id="thi-ap24c24p1">
<span class="pali m-text">Pacchime ca bhave dāni,</span><br />
</p>
<p id="thi-ap24c24p2">
<span class="pali m-text">jātā vippakule ahaṁ;</span><br />
</p>
<p id="thi-ap24c24p3">
<span class="pali m-text">Pahūtadhanadhaññamhi,</span><br />
</p>
<p id="thi-ap24c24p4">
<span class="pali m-text">mudite rājapūjite.</span><br />
</p>
<p id="thi-ap24c25p1">
<span class="pali m-text">Ahaṁ sabbaṅgasampannā,</span><br />
</p>
<p id="thi-ap24c25p2">
<span class="pali m-text">sabbābharaṇabhūsitā;</span><br />
</p>
<p id="thi-ap24c25p3">
<span class="pali m-text">Purappavese sugataṁ,</span><br />
</p>
<p id="thi-ap24c25p4">
<span class="pali m-text">vātapāne ṭhitā ahaṁ.</span><br />
</p>
<p id="thi-ap24c26p1">
<span class="pali m-text">Disvā jalantaṁ yasasā,</span><br />
</p>
<p id="thi-ap24c26p2">
<span class="pali m-text">devamanussasakkataṁ;</span><br />
</p>
<p id="thi-ap24c26p3">
<span class="pali m-text">Anubyañjanasampannaṁ,</span><br />
</p>
<p id="thi-ap24c26p4">
<span class="pali m-text">lakkhaṇehi vibhūsitaṁ.</span><br />
</p>
<p id="thi-ap24c27p1">
<span class="pali m-text">Udaggacittā sumanā,</span><br />
</p>
<p id="thi-ap24c27p2">
<span class="pali m-text">pabbajjaṁ samarocayiṁ;</span><br />
</p>
<p id="thi-ap24c27p3">
<span class="pali m-text">Na cireneva kālena,</span><br />
</p>
<p id="thi-ap24c27p4">
<span class="pali m-text">arahattamapāpuṇiṁ.</span><br />
</p>
<p id="thi-ap24c28p1">
<span class="pali m-text">Iddhīsu ca vasī homi,</span><br />
</p>
<p id="thi-ap24c28p2">
<span class="pali m-text">dibbāya sotadhātuyā;</span><br />
</p>
<p id="thi-ap24c28p3">
<span class="pali m-text">Paracittāni jānāmi,</span><br />
</p>
<p id="thi-ap24c28p4">
<span class="pali m-text">satthusāsanakārikā.</span><br />
</p>
<p id="thi-ap24c29p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap24c29p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap24c29p3">
<span class="pali m-text">Khepetvā āsave sabbe,</span><br />
</p>
<p id="thi-ap24c29p4">
<span class="pali m-text">visuddhāsiṁ sunimmalā.</span><br />
</p>
<p id="thi-ap24c30p1">
<span class="pali m-text">Pariciṇṇo mayā satthā,</span><br />
</p>
<p id="thi-ap24c30p2">
<span class="pali m-text">kataṁ buddhassa sāsanaṁ;</span><br />
</p>
<p id="thi-ap24c30p3">
<span class="pali m-text">Ohito garuko bhāro,</span><br />
</p>
<p id="thi-ap24c30p4">
<span class="pali m-text">bhavanetti samūhatā.</span><br />
</p>
<p id="thi-ap24c31p1">
<span class="pali m-text">Yassatthāya pabbajitā,</span><br />
</p>
<p id="thi-ap24c31p2">
<span class="pali m-text">agārasmānagāriyaṁ;</span><br />
</p>
<p id="thi-ap24c31p3">
<span class="pali m-text">So me attho anuppatto,</span><br />
</p>
<p id="thi-ap24c31p4">
<span class="pali m-text">sabbasaṁyojanakkhayo.</span><br />
</p>
<p id="thi-ap24c32p1">
<span class="pali m-text">Tato mahākāruṇiko,</span><br />
</p>
<p id="thi-ap24c32p2">
<span class="pali m-text">etadagge ṭhapesi maṁ;</span><br />
</p>
<p id="thi-ap24c32p3">
<span class="pali m-text">Dibbacakkhukānaṁ aggā,</span><br />
</p>
<p id="thi-ap24c32p4">
<span class="pali m-text">sakulāti naruttamo.</span><br />
</p>
<p id="thi-ap24c33p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap24c33p2">
<span class="pali m-text">…pe…</span><br />
</p>
<p id="thi-ap24c33p3">
<span class="pali m-text">viharāmi anāsavā.</span><br />
</p>
<p id="thi-ap24c34p1">
<span class="pali m-text">Svāgataṁ vata me āsi,</span><br />
</p>
<p id="thi-ap24c34p2">
<span class="pali m-text">…pe…</span><br />
</p>
<p id="thi-ap24c34p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap24c35p1">
<span class="pali m-text">Paṭisambhidā catasso,</span><br />
</p>
<p id="thi-ap24c35p2">
<span class="pali m-text">…pe…</span><br />
</p>
<p id="thi-ap24c35p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap24c36p1">
<span class="pali m-text">Itthaṁ sudaṁ sakulā bhikkhunī imā gāthāyo abhāsitthāti.</span><br />
</p>
<p id="thi-ap24c37p1">
<span class="pali m-text">Sakulātheriyāpadānaṁ catutthaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>