<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0441.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0440.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0442.html">Next</a></div>
</div>
<p id="ja441c0p2">
<span class="pali m-text">Dasakanipāta</span><br />
</p>
<p id="ja441c0p3">
<span class="pali m-text">Catudvāravagga</span><br />
</p>
<section id="catuposathiyajataka">
<span id="ja441c0p4"></span><h2><span class="pali m-text">3. Catuposathiyajātaka</span></h2>
<p id="ja441c1p1">
<span class="pali m-text">“Yo kopaneyye na karoti kopaṁ,</span><br />
</p>
<p id="ja441c1p2">
<span class="pali m-text">Na kujjhati sappuriso kadāci;</span><br />
</p>
<p id="ja441c1p3">
<span class="pali m-text">Kuddhopi so nāvikaroti kopaṁ,</span><br />
</p>
<p id="ja441c1p4">
<span class="pali m-text">Taṁ ve naraṁ samaṇamāhu loke”.</span><br />
</p>
<p id="ja441c2p1">
<span class="pali m-text">“Ūnūdaro yo sahate jighacchaṁ,</span><br />
</p>
<p id="ja441c2p2">
<span class="pali m-text">Danto tapassī mitapānabhojano;</span><br />
</p>
<p id="ja441c2p3">
<span class="pali m-text">Āhārahetu na karoti pāpaṁ,</span><br />
</p>
<p id="ja441c2p4">
<span class="pali m-text">Taṁ ve naraṁ samaṇamāhu loke”.</span><br />
</p>
<p id="ja441c3p1">
<span class="pali m-text">“Khiḍḍaṁ ratiṁ vippajahitvāna sabbaṁ,</span><br />
</p>
<p id="ja441c3p2">
<span class="pali m-text">Na cālikaṁ bhāsasi kiñci loke;</span><br />
</p>
<p id="ja441c3p3">
<span class="pali m-text">Vibhūsaṭṭhānā virato methunasmā,</span><br />
</p>
<p id="ja441c3p4">
<span class="pali m-text">Taṁ ve naraṁ samaṇamāhu loke”.</span><br />
</p>
<p id="ja441c4p1">
<span class="pali m-text">“Pariggahaṁ lobhadhammañca sabbaṁ,</span><br />
</p>
<p id="ja441c4p2">
<span class="pali m-text">Yo ve pariññāya pariccajeti;</span><br />
</p>
<p id="ja441c4p3">
<span class="pali m-text">Dantaṁ ṭhitattaṁ amamaṁ nirāsaṁ,</span><br />
</p>
<p id="ja441c4p4">
<span class="pali m-text">Taṁ ve naraṁ samaṇamāhu loke”.</span><br />
</p>
<p id="ja441c5p1">
<span class="pali m-text">“Pucchāma kattāramanomapaññaṁ,</span><br />
</p>
<p id="ja441c5p2">
<span class="pali m-text">Kathāsu no viggaho atthi jāto;</span><br />
</p>
<p id="ja441c5p3">
<span class="pali m-text">Chindajja kaṅkhaṁ vicikicchitāni,</span><br />
</p>
<p id="ja441c5p4">
<span class="pali m-text">Tadajja kaṅkhaṁ vitaremu sabbe”.</span><br />
</p>
<p id="ja441c6p1">
<span class="pali m-text">“Ye paṇḍitā atthadasā bhavanti,</span><br />
</p>
<p id="ja441c6p2">
<span class="pali m-text">Bhāsanti te yoniso tattha kāle;</span><br />
</p>
<p id="ja441c6p3">
<span class="pali m-text">Kathaṁ nu kathānaṁ abhāsitānaṁ,</span><br />
</p>
<p id="ja441c6p4">
<span class="pali m-text">Atthaṁ nayeyyuṁ kusalā janindā.</span><br />
</p>
<p id="ja441c7p1">
<span class="pali m-text">Kathaṁ have bhāsati nāgarājā,</span><br />
</p>
<p id="ja441c7p2">
<span class="pali m-text">Garuḷo pana venateyyo kimāha;</span><br />
</p>
<p id="ja441c7p3">
<span class="pali m-text">Gandhabbarājā pana kiṁ vadesi,</span><br />
</p>
<p id="ja441c7p4">
<span class="pali m-text">Kathaṁ pana kurūnaṁ rājaseṭṭho”.</span><br />
</p>
<p id="ja441c8p1">
<span class="pali m-text">“Khantiṁ have bhāsati nāgarājā,</span><br />
</p>
<p id="ja441c8p2">
<span class="pali m-text">Appāhāraṁ garuḷo venateyyo;</span><br />
</p>
<p id="ja441c8p3">
<span class="pali m-text">Gandhabbarājā rativippahānaṁ,</span><br />
</p>
<p id="ja441c8p4">
<span class="pali m-text">Akiñcanaṁ kurūnaṁ rājaseṭṭho”.</span><br />
</p>
<p id="ja441c9p1">
<span class="pali m-text">“Sabbāni etāni subhāsitāni,</span><br />
</p>
<p id="ja441c9p2">
<span class="pali m-text">Na hettha dubbhāsitamatthi kiñci;</span><br />
</p>
<p id="ja441c9p3">
<span class="pali m-text">Yasmiñca etāni patiṭṭhitāni,</span><br />
</p>
<p id="ja441c9p4">
<span class="pali m-text">Arāva nābhyā susamohitāni;</span><br />
</p>
<p id="ja441c9p5">
<span class="pali m-text">Catubbhi dhammehi samaṅgibhūtaṁ,</span><br />
</p>
<p id="ja441c9p6">
<span class="pali m-text">Taṁ ve naraṁ samaṇamāhu loke”.</span><br />
</p>
<p id="ja441c10p1">
<span class="pali m-text">“Tuvañhi seṭṭho tvamanuttarosi,</span><br />
</p>
<p id="ja441c10p2">
<span class="pali m-text">Tvaṁ dhammagū dhammavidū sumedho;</span><br />
</p>
<p id="ja441c10p3">
<span class="pali m-text">Paññāya pañhaṁ samadhiggahetvā,</span><br />
</p>
<p id="ja441c10p4">
<span class="pali m-text">Acchecchi dhīro vicikicchitāni;</span><br />
</p>
<p id="ja441c10p5">
<span class="pali m-text">Acchecchi kaṅkhaṁ vicikicchitāni,</span><br />
</p>
<p id="ja441c10p6">
<span class="pali m-text">Cundo yathā nāgadantaṁ kharena.</span><br />
</p>
<p id="ja441c11p1">
<span class="pali m-text">Nīluppalābhaṁ vimalaṁ anagghaṁ,</span><br />
</p>
<p id="ja441c11p2">
<span class="pali m-text">Vatthaṁ idaṁ dhūmasamānavaṇṇaṁ;</span><br />
</p>
<p id="ja441c11p3">
<span class="pali m-text">Pañhassa veyyākaraṇena tuṭṭho,</span><br />
</p>
<p id="ja441c11p4">
<span class="pali m-text">Dadāmi te dhammapūjāya dhīra.</span><br />
</p>
<p id="ja441c12p1">
<span class="pali m-text">Suvaṇṇamālaṁ satapattaphullitaṁ,</span><br />
</p>
<p id="ja441c12p2">
<span class="pali m-text">Sakesaraṁ ratnasahassamaṇḍitaṁ;</span><br />
</p>
<p id="ja441c12p3">
<span class="pali m-text">Pañhassa veyyākaraṇena tuṭṭho,</span><br />
</p>
<p id="ja441c12p4">
<span class="pali m-text">Dadāmi te dhammapūjāya dhīra.</span><br />
</p>
<p id="ja441c13p1">
<span class="pali m-text">Maṇiṁ anagghaṁ ruciraṁ pabhassaraṁ,</span><br />
</p>
<p id="ja441c13p2">
<span class="pali m-text">Kaṇṭhāvasattaṁ maṇibhūsitaṁ me;</span><br />
</p>
<p id="ja441c13p3">
<span class="pali m-text">Pañhassa veyyākaraṇena tuṭṭho,</span><br />
</p>
<p id="ja441c13p4">
<span class="pali m-text">Dadāmi te dhammapūjāya dhīra.</span><br />
</p>
<p id="ja441c14p1">
<span class="pali m-text">Gavaṁ sahassaṁ usabhañca nāgaṁ,</span><br />
</p>
<p id="ja441c14p2">
<span class="pali m-text">Ājaññayutte ca rathe dasa ime;</span><br />
</p>
<p id="ja441c14p3">
<span class="pali m-text">Pañhassa veyyākaraṇena tuṭṭho,</span><br />
</p>
<p id="ja441c14p4">
<span class="pali m-text">Dadāmi te gāmavarāni soḷasa”.</span><br />
</p>
<p id="ja441c15p1">
<span class="pali m-text">“Sāriputto tadā nāgo,</span><br />
</p>
<p id="ja441c15p2">
<span class="pali m-text">supaṇṇo pana kolito;</span><br />
</p>
<p id="ja441c15p3">
<span class="pali m-text">Gandhabbarājā anuruddho,</span><br />
</p>
<p id="ja441c15p4">
<span class="pali m-text">rājā ānandapaṇḍito;</span><br />
</p>
<p id="ja441c15p5">
<span class="pali m-text">Vidhuro bodhisatto ca,</span><br />
</p>
<p id="ja441c15p6">
<span class="pali m-text">evaṁ dhāretha jātakan”ti.</span><br />
</p>
<p id="ja441c16p1">
<span class="pali m-text">Catuposathiyajātakaṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0440.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0442.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>