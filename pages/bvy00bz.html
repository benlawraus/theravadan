<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bvy00bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://www.theravadan.org/pages/bvy00bz.html" />
  <meta property="og:description" content="10. Padumabuddhavaṁsa “Anomadassissa aparena, Sambuddho dvipaduttamo; Padumo nāma nāmena, Asamo appaṭipuggalo. Tassāpi asamaṁ sīlaṁ, samādhipi anantako; Asaṅkheyyaṁ ñāṇavaraṁ, vimuttipi anūpamā. Tassāpi atulatejassa, dhammacakkappavattane; Abhisamayā tayo āsuṁ, mahātamapavāhanā. Paṭhamābhisamaye buddho, koṭisatamabodhayi; Dutiyābhisamaye dhīro, navutikoṭimabodhayi. Yadā ca padumo buddho, ovadī sakamatrajaṁ; Tadā asītikoṭīnaṁ, tatiyābhisamayo …" />
  <meta name="twitter:description" content="10. Padumabuddhavaṁsa “Anomadassissa aparena, Sambuddho dvipaduttamo; Padumo nāma nāmena, Asamo appaṭipuggalo. Tassāpi asamaṁ sīlaṁ, samādhipi anantako; Asaṅkheyyaṁ ñāṇavaraṁ, vimuttipi anūpamā. Tassāpi atulatejassa, dhammacakkappavattane; Abhisamayā tayo āsuṁ, mahātamapavāhanā. Paṭhamābhisamaye buddho, koṭisatamabodhayi; Dutiyābhisamaye dhīro, navutikoṭimabodhayi. Yadā ca padumo buddho, ovadī sakamatrajaṁ; Tadā asītikoṭīnaṁ, tatiyābhisamayo …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="padumabuddhavamsa">
<h2><a href="#padumabuddhavamsa">10. Padumabuddhavaṁsa</a></h2>
<p id="bv10c1p1">
<span class="m-text m-primary">“Anomadassissa aparena,</span><br />
</p>
<p id="bv10c1p2">
<span class="m-text m-primary">Sambuddho dvipaduttamo;</span><br />
</p>
<p id="bv10c1p3">
<span class="m-text m-primary">Padumo nāma nāmena,</span><br />
</p>
<p id="bv10c1p4">
<span class="m-text m-primary">Asamo appaṭipuggalo.</span><br />
</p>
<p id="bv10c2p1">
<span class="m-text m-primary">Tassāpi asamaṁ sīlaṁ,</span><br />
</p>
<p id="bv10c2p2">
<span class="m-text m-primary">samādhipi anantako;</span><br />
</p>
<p id="bv10c2p3">
<span class="m-text m-primary">Asaṅkheyyaṁ ñāṇavaraṁ,</span><br />
</p>
<p id="bv10c2p4">
<span class="m-text m-primary">vimuttipi anūpamā.</span><br />
</p>
<p id="bv10c3p1">
<span class="m-text m-primary">Tassāpi atulatejassa,</span><br />
</p>
<p id="bv10c3p2">
<span class="m-text m-primary">dhammacakkappavattane;</span><br />
</p>
<p id="bv10c3p3">
<span class="m-text m-primary">Abhisamayā tayo āsuṁ,</span><br />
</p>
<p id="bv10c3p4">
<span class="m-text m-primary">mahātamapavāhanā.</span><br />
</p>
<p id="bv10c4p1">
<span class="m-text m-primary">Paṭhamābhisamaye buddho,</span><br />
</p>
<p id="bv10c4p2">
<span class="m-text m-primary">koṭisatamabodhayi;</span><br />
</p>
<p id="bv10c4p3">
<span class="m-text m-primary">Dutiyābhisamaye dhīro,</span><br />
</p>
<p id="bv10c4p4">
<span class="m-text m-primary">navutikoṭimabodhayi.</span><br />
</p>
<p id="bv10c5p1">
<span class="m-text m-primary">Yadā ca padumo buddho,</span><br />
</p>
<p id="bv10c5p2">
<span class="m-text m-primary">ovadī sakamatrajaṁ;</span><br />
</p>
<p id="bv10c5p3">
<span class="m-text m-primary">Tadā asītikoṭīnaṁ,</span><br />
</p>
<p id="bv10c5p4">
<span class="m-text m-primary">tatiyābhisamayo ahu.</span><br />
</p>
<p id="bv10c6p1">
<span class="m-text m-primary">Sannipātā tayo āsuṁ,</span><br />
</p>
<p id="bv10c6p2">
<span class="m-text m-primary">padumassa mahesino;</span><br />
</p>
<p id="bv10c6p3">
<span class="m-text m-primary">Koṭisatasahassānaṁ,</span><br />
</p>
<p id="bv10c6p4">
<span class="m-text m-primary">paṭhamo āsi samāgamo.</span><br />
</p>
<p id="bv10c7p1">
<span class="m-text m-primary">Kathinatthārasamaye,</span><br />
</p>
<p id="bv10c7p2">
<span class="m-text m-primary">uppanne kathinacīvare;</span><br />
</p>
<p id="bv10c7p3">
<span class="m-text m-primary">Dhammasenāpatitthāya,</span><br />
</p>
<p id="bv10c7p4">
<span class="m-text m-primary">bhikkhū sibbiṁsu cīvaraṁ.</span><br />
</p>
<p id="bv10c8p1">
<span class="m-text m-primary">Tadā te vimalā bhikkhū,</span><br />
</p>
<p id="bv10c8p2">
<span class="m-text m-primary">chaḷabhiññā mahiddhikā;</span><br />
</p>
<p id="bv10c8p3">
<span class="m-text m-primary">Tīṇi satasahassāni,</span><br />
</p>
<p id="bv10c8p4">
<span class="m-text m-primary">samiṁsu aparājitā.</span><br />
</p>
<p id="bv10c9p1">
<span class="m-text m-primary">Punāparaṁ so narāsabho,</span><br />
</p>
<p id="bv10c9p2">
<span class="m-text m-primary">pavane vāsaṁ upāgami;</span><br />
</p>
<p id="bv10c9p3">
<span class="m-text m-primary">Tadā samāgamo āsi,</span><br />
</p>
<p id="bv10c9p4">
<span class="m-text m-primary">dvinnaṁ satasahassinaṁ.</span><br />
</p>
<p id="bv10c10p1">
<span class="m-text m-primary">Ahaṁ tena samayena,</span><br />
</p>
<p id="bv10c10p2">
<span class="m-text m-primary">sīho āsiṁ migādhibhū;</span><br />
</p>
<p id="bv10c10p3">
<span class="m-text m-primary">Vivekamanubrūhantaṁ,</span><br />
</p>
<p id="bv10c10p4">
<span class="m-text m-primary">pavane addasaṁ jinaṁ.</span><br />
</p>
<p id="bv10c11p1">
<span class="m-text m-primary">Vanditvā sirasā pāde,</span><br />
</p>
<p id="bv10c11p2">
<span class="m-text m-primary">katvāna taṁ padakkhiṇaṁ;</span><br />
</p>
<p id="bv10c11p3">
<span class="m-text m-primary">Tikkhattuṁ abhināditvā,</span><br />
</p>
<p id="bv10c11p4">
<span class="m-text m-primary">sattāhaṁ jinamupaṭṭhahaṁ.</span><br />
</p>
<p id="bv10c12p1">
<span class="m-text m-primary">Sattāhaṁ varasamāpattiyā,</span><br />
</p>
<p id="bv10c12p2">
<span class="m-text m-primary">Vuṭṭhahitvā tathāgato;</span><br />
</p>
<p id="bv10c12p3">
<span class="m-text m-primary">Manasā cintayitvāna,</span><br />
</p>
<p id="bv10c12p4">
<span class="m-text m-primary">Koṭibhikkhū samānayi.</span><br />
</p>
<p id="bv10c13p1">
<span class="m-text m-primary">Tadāpi so mahāvīro,</span><br />
</p>
<p id="bv10c13p2">
<span class="m-text m-primary">tesaṁ majjhe viyākari;</span><br />
</p>
<p id="bv10c13p3">
<span class="m-text m-primary">‘Aparimeyyito kappe,</span><br />
</p>
<p id="bv10c13p4">
<span class="m-text m-primary">ayaṁ buddho bhavissati.</span><br />
</p>
<p id="bv10c14p1">
<span class="m-text m-primary">Padhānaṁ padahitvāna,</span><br />
</p>
<p id="bv10c14p2">
<span class="m-text m-primary">…pe…</span><br />
</p>
<p id="bv10c14p3">
<span class="m-text m-primary">hessāma sammukhā imaṁ’.</span><br />
</p>
<p id="bv10c15p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv10c15p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv10c15p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv10c15p4">
<span class="m-text m-primary">dasapāramipūriyā.</span><br />
</p>
<p id="bv10c16p1">
<span class="m-text m-primary">Campakaṁ nāma nagaraṁ,</span><br />
</p>
<p id="bv10c16p2">
<span class="m-text m-primary">asamo nāma khattiyo;</span><br />
</p>
<p id="bv10c16p3">
<span class="m-text m-primary">Asamā nāma janikā,</span><br />
</p>
<p id="bv10c16p4">
<span class="m-text m-primary">padumassa mahesino.</span><br />
</p>
<p id="bv10c17p1">
<span class="m-text m-primary">Dasavassasahassāni,</span><br />
</p>
<p id="bv10c17p2">
<span class="m-text m-primary">agāraṁ ajjha so vasi;</span><br />
</p>
<p id="bv10c17p3">
<span class="m-text m-primary">Nandā-vasu-yasuttarā,</span><br />
</p>
<p id="bv10c17p4">
<span class="m-text m-primary">tayo pāsādamuttamā.</span><br />
</p>
<p id="bv10c18p1">
<span class="m-text m-primary">Tettiṁsa ca sahassāni,</span><br />
</p>
<p id="bv10c18p2">
<span class="m-text m-primary">nāriyo samalaṅkatā;</span><br />
</p>
<p id="bv10c18p3">
<span class="m-text m-primary">Uttarā nāma sā nārī,</span><br />
</p>
<p id="bv10c18p4">
<span class="m-text m-primary">rammo nāmāsi atrajo.</span><br />
</p>
<p id="bv10c19p1">
<span class="m-text m-primary">Nimitte caturo disvā,</span><br />
</p>
<p id="bv10c19p2">
<span class="m-text m-primary">rathayānena nikkhami;</span><br />
</p>
<p id="bv10c19p3">
<span class="m-text m-primary">Anūnaaṭṭhamāsāni,</span><br />
</p>
<p id="bv10c19p4">
<span class="m-text m-primary">padhānaṁ padahī jino.</span><br />
</p>
<p id="bv10c20p1">
<span class="m-text m-primary">Brahmunā yācito santo,</span><br />
</p>
<p id="bv10c20p2">
<span class="m-text m-primary">padumo lokanāyako;</span><br />
</p>
<p id="bv10c20p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv10c20p4">
<span class="m-text m-primary">dhanañcuyyānamuttame.</span><br />
</p>
<p id="bv10c21p1">
<span class="m-text m-primary">Sālo ca upasālo ca,</span><br />
</p>
<p id="bv10c21p2">
<span class="m-text m-primary">ahesuṁ aggasāvakā;</span><br />
</p>
<p id="bv10c21p3">
<span class="m-text m-primary">Varuṇo nāmupaṭṭhāko,</span><br />
</p>
<p id="bv10c21p4">
<span class="m-text m-primary">padumassa mahesino.</span><br />
</p>
<p id="bv10c22p1">
<span class="m-text m-primary">Rādhā ceva surādhā ca,</span><br />
</p>
<p id="bv10c22p2">
<span class="m-text m-primary">ahesuṁ aggasāvikā;</span><br />
</p>
<p id="bv10c22p3">
<span class="m-text m-primary">Bodhi tassa bhagavato,</span><br />
</p>
<p id="bv10c22p4">
<span class="m-text m-primary">mahāsoṇoti vuccati.</span><br />
</p>
<p id="bv10c23p1">
<span class="m-text m-primary">Bhiyyo ceva asamo ca,</span><br />
</p>
<p id="bv10c23p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv10c23p3">
<span class="m-text m-primary">Rucī ca nandarāmā ca,</span><br />
</p>
<p id="bv10c23p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv10c24p1">
<span class="m-text m-primary">Aṭṭhapaṇṇāsaratanaṁ,</span><br />
</p>
<p id="bv10c24p2">
<span class="m-text m-primary">accuggato mahāmuni;</span><br />
</p>
<p id="bv10c24p3">
<span class="m-text m-primary">Pabhā niddhāvatī tassa,</span><br />
</p>
<p id="bv10c24p4">
<span class="m-text m-primary">asamā sabbaso disā.</span><br />
</p>
<p id="bv10c25p1">
<span class="m-text m-primary">Candappabhā sūriyappabhā,</span><br />
</p>
<p id="bv10c25p2">
<span class="m-text m-primary">ratanaggimaṇippabhā;</span><br />
</p>
<p id="bv10c25p3">
<span class="m-text m-primary">Sabbāpi tā hatā honti,</span><br />
</p>
<p id="bv10c25p4">
<span class="m-text m-primary">patvā jinapabhuttamaṁ.</span><br />
</p>
<p id="bv10c26p1">
<span class="m-text m-primary">Vassasatasahassāni,</span><br />
</p>
<p id="bv10c26p2">
<span class="m-text m-primary">āyu vijjati tāvade;</span><br />
</p>
<p id="bv10c26p3">
<span class="m-text m-primary">Tāvatā tiṭṭhamāno so,</span><br />
</p>
<p id="bv10c26p4">
<span class="m-text m-primary">tāresi janataṁ bahuṁ.</span><br />
</p>
<p id="bv10c27p1">
<span class="m-text m-primary">Paripakkamānase satte,</span><br />
</p>
<p id="bv10c27p2">
<span class="m-text m-primary">bodhayitvā asesato;</span><br />
</p>
<p id="bv10c27p3">
<span class="m-text m-primary">Sesake anusāsitvā,</span><br />
</p>
<p id="bv10c27p4">
<span class="m-text m-primary">nibbuto so sasāvako.</span><br />
</p>
<p id="bv10c28p1">
<span class="m-text m-primary">Uragova tacaṁ jiṇṇaṁ,</span><br />
</p>
<p id="bv10c28p2">
<span class="m-text m-primary">vaddhapattaṁva pādapo;</span><br />
</p>
<p id="bv10c28p3">
<span class="m-text m-primary">Jahitvā sabbasaṅkhāre,</span><br />
</p>
<p id="bv10c28p4">
<span class="m-text m-primary">nibbuto so yathā sikhī.</span><br />
</p>
<p id="bv10c29p1">
<span class="m-text m-primary">Padumo jinavaro satthā,</span><br />
</p>
<p id="bv10c29p2">
<span class="m-text m-primary">Dhammārāmamhi nibbuto;</span><br />
</p>
<p id="bv10c29p3">
<span class="m-text m-primary">Dhātuvitthārikaṁ āsi,</span><br />
</p>
<p id="bv10c29p4">
<span class="m-text m-primary">Tesu tesu padesato”ti.</span><br />
</p>
<p id="bv10c30p1">
<span class="m-text m-primary">Padumassa bhagavato vaṁso aṭṭhamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>