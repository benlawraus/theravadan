<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0n6z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0n6z.html" />
  <meta property="og:description" content="Kaccāyanavagga 6. Bāhiyattheraapadāna “Ito satasahassamhi, kappe uppajji nāyako; Mahappabho tilokaggo, nāmena padumuttaro. Khippābhiññassa bhikkhussa, guṇaṁ kittayato mune; Sutvā udaggacittohaṁ, kāraṁ katvā mahesino. Datvā sattāhikaṁ dānaṁ, sasissassa mune ahaṁ; Abhivādiya sambuddhaṁ, taṁ ṭhānaṁ patthayiṁ tadā. Tato maṁ byākari buddho, ‘etaṁ passatha brāhmaṇaṁ; Patitaṁ pādamūle me, cariyaṁ paccavekkhaṇaṁ. Hemayaññopacita …" />
  <meta name="twitter:description" content="Kaccāyanavagga 6. Bāhiyattheraapadāna “Ito satasahassamhi, kappe uppajji nāyako; Mahappabho tilokaggo, nāmena padumuttaro. Khippābhiññassa bhikkhussa, guṇaṁ kittayato mune; Sutvā udaggacittohaṁ, kāraṁ katvā mahesino. Datvā sattāhikaṁ dānaṁ, sasissassa mune ahaṁ; Abhivādiya sambuddhaṁ, taṁ ṭhānaṁ patthayiṁ tadā. Tato maṁ byākari buddho, ‘etaṁ passatha brāhmaṇaṁ; Patitaṁ pādamūle me, cariyaṁ paccavekkhaṇaṁ. Hemayaññopacita …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="bahiyattheraapadana">
<h3><a href="#bahiyattheraapadana">6. Bāhiyattheraapadāna</a></h3>
<p id="tha-ap538c1p1">
<span class="m-text m-primary">“Ito satasahassamhi,</span><br />
</p>
<p id="tha-ap538c1p2">
<span class="m-text m-primary">kappe uppajji nāyako;</span><br />
</p>
<p id="tha-ap538c1p3">
<span class="m-text m-primary">Mahappabho tilokaggo,</span><br />
</p>
<p id="tha-ap538c1p4">
<span class="m-text m-primary">nāmena padumuttaro.</span><br />
</p>
<p id="tha-ap538c2p1">
<span class="m-text m-primary">Khippābhiññassa bhikkhussa,</span><br />
</p>
<p id="tha-ap538c2p2">
<span class="m-text m-primary">guṇaṁ kittayato mune;</span><br />
</p>
<p id="tha-ap538c2p3">
<span class="m-text m-primary">Sutvā udaggacittohaṁ,</span><br />
</p>
<p id="tha-ap538c2p4">
<span class="m-text m-primary">kāraṁ katvā mahesino.</span><br />
</p>
<p id="tha-ap538c3p1">
<span class="m-text m-primary">Datvā sattāhikaṁ dānaṁ,</span><br />
</p>
<p id="tha-ap538c3p2">
<span class="m-text m-primary">sasissassa mune ahaṁ;</span><br />
</p>
<p id="tha-ap538c3p3">
<span class="m-text m-primary">Abhivādiya sambuddhaṁ,</span><br />
</p>
<p id="tha-ap538c3p4">
<span class="m-text m-primary">taṁ ṭhānaṁ patthayiṁ tadā.</span><br />
</p>
<p id="tha-ap538c4p1">
<span class="m-text m-primary">Tato maṁ byākari buddho,</span><br />
</p>
<p id="tha-ap538c4p2">
<span class="m-text m-primary">‘etaṁ passatha brāhmaṇaṁ;</span><br />
</p>
<p id="tha-ap538c4p3">
<span class="m-text m-primary">Patitaṁ pādamūle me,</span><br />
</p>
<p id="tha-ap538c4p4">
<span class="m-text m-primary">cariyaṁ paccavekkhaṇaṁ.</span><br />
</p>
<p id="tha-ap538c5p1">
<span class="m-text m-primary">Hemayaññopacitaṅgaṁ,</span><br />
</p>
<p id="tha-ap538c5p2">
<span class="m-text m-primary">avadātatanuttacaṁ;</span><br />
</p>
<p id="tha-ap538c5p3">
<span class="m-text m-primary">Palambabimbatamboṭṭhaṁ,</span><br />
</p>
<p id="tha-ap538c5p4">
<span class="m-text m-primary">setatiṇhasamaṁ dijaṁ.</span><br />
</p>
<p id="tha-ap538c6p1">
<span class="m-text m-primary">Guṇathāmabahutaraṁ,</span><br />
</p>
<p id="tha-ap538c6p2">
<span class="m-text m-primary">samuggatatanūruhaṁ;</span><br />
</p>
<p id="tha-ap538c6p3">
<span class="m-text m-primary">Guṇoghāyatanībhūtaṁ,</span><br />
</p>
<p id="tha-ap538c6p4">
<span class="m-text m-primary">pītisamphullitānanaṁ.</span><br />
</p>
<p id="tha-ap538c7p1">
<span class="m-text m-primary">Eso patthayate ṭhānaṁ,</span><br />
</p>
<p id="tha-ap538c7p2">
<span class="m-text m-primary">khippābhiññassa bhikkhuno;</span><br />
</p>
<p id="tha-ap538c7p3">
<span class="m-text m-primary">Anāgate mahāvīro,</span><br />
</p>
<p id="tha-ap538c7p4">
<span class="m-text m-primary">gotamo nāma hessati.</span><br />
</p>
<p id="tha-ap538c8p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap538c8p2">
<span class="m-text m-primary">oraso dhammanimmito;</span><br />
</p>
<p id="tha-ap538c8p3">
<span class="m-text m-primary">Bāhiyo nāma nāmena,</span><br />
</p>
<p id="tha-ap538c8p4">
<span class="m-text m-primary">hessati satthu sāvako’.</span><br />
</p>
<p id="tha-ap538c9p1">
<span class="m-text m-primary">Tadā hi tuṭṭho vuṭṭhāya,</span><br />
</p>
<p id="tha-ap538c9p2">
<span class="m-text m-primary">yāvajīvaṁ mahāmune;</span><br />
</p>
<p id="tha-ap538c9p3">
<span class="m-text m-primary">Kāraṁ katvā cuto saggaṁ,</span><br />
</p>
<p id="tha-ap538c9p4">
<span class="m-text m-primary">agaṁ sabhavanaṁ yathā.</span><br />
</p>
<p id="tha-ap538c10p1">
<span class="m-text m-primary">Devabhūto manusso vā,</span><br />
</p>
<p id="tha-ap538c10p2">
<span class="m-text m-primary">sukhito tassa kammuno;</span><br />
</p>
<p id="tha-ap538c10p3">
<span class="m-text m-primary">Vāhasā saṁsaritvāna,</span><br />
</p>
<p id="tha-ap538c10p4">
<span class="m-text m-primary">sampattimanubhomahaṁ.</span><br />
</p>
<p id="tha-ap538c11p1">
<span class="m-text m-primary">Puna kassapavīrassa,</span><br />
</p>
<p id="tha-ap538c11p2">
<span class="m-text m-primary">atthamentamhi sāsane;</span><br />
</p>
<p id="tha-ap538c11p3">
<span class="m-text m-primary">Āruyha selasikharaṁ,</span><br />
</p>
<p id="tha-ap538c11p4">
<span class="m-text m-primary">yuñjitvā jinasāsanaṁ.</span><br />
</p>
<p id="tha-ap538c12p1">
<span class="m-text m-primary">Visuddhasīlo sappañño,</span><br />
</p>
<p id="tha-ap538c12p2">
<span class="m-text m-primary">jinasāsanakārako;</span><br />
</p>
<p id="tha-ap538c12p3">
<span class="m-text m-primary">Tato cutā pañca janā,</span><br />
</p>
<p id="tha-ap538c12p4">
<span class="m-text m-primary">devalokaṁ agamhase.</span><br />
</p>
<p id="tha-ap538c13p1">
<span class="m-text m-primary">Tatohaṁ bāhiyo jāto,</span><br />
</p>
<p id="tha-ap538c13p2">
<span class="m-text m-primary">bhārukacche puruttame;</span><br />
</p>
<p id="tha-ap538c13p3">
<span class="m-text m-primary">Tato nāvāya pakkhando,</span><br />
</p>
<p id="tha-ap538c13p4">
<span class="m-text m-primary">sāgaraṁ appasiddhiyaṁ.</span><br />
</p>
<p id="tha-ap538c14p1">
<span class="m-text m-primary">Tato nāvā abhijjittha,</span><br />
</p>
<p id="tha-ap538c14p2">
<span class="m-text m-primary">gantvāna katipāhakaṁ;</span><br />
</p>
<p id="tha-ap538c14p3">
<span class="m-text m-primary">Tadā bhīsanake ghore,</span><br />
</p>
<p id="tha-ap538c14p4">
<span class="m-text m-primary">patito makarākare.</span><br />
</p>
<p id="tha-ap538c15p1">
<span class="m-text m-primary">Tadāhaṁ vāyamitvāna,</span><br />
</p>
<p id="tha-ap538c15p2">
<span class="m-text m-primary">santaritvā mahodadhiṁ;</span><br />
</p>
<p id="tha-ap538c15p3">
<span class="m-text m-primary">Suppārapaṭṭanavaraṁ,</span><br />
</p>
<p id="tha-ap538c15p4">
<span class="m-text m-primary">sampatto mandavedhito.</span><br />
</p>
<p id="tha-ap538c16p1">
<span class="m-text m-primary">Dārucīraṁ nivāsetvā,</span><br />
</p>
<p id="tha-ap538c16p2">
<span class="m-text m-primary">gāmaṁ piṇḍāya pāvisiṁ;</span><br />
</p>
<p id="tha-ap538c16p3">
<span class="m-text m-primary">Tadāha so jano tuṭṭho,</span><br />
</p>
<p id="tha-ap538c16p4">
<span class="m-text m-primary">‘arahāyamidhāgato.</span><br />
</p>
<p id="tha-ap538c17p1">
<span class="m-text m-primary">Imaṁ annena pānena,</span><br />
</p>
<p id="tha-ap538c17p2">
<span class="m-text m-primary">vatthena sayanena ca;</span><br />
</p>
<p id="tha-ap538c17p3">
<span class="m-text m-primary">Bhesajjena ca sakkatvā,</span><br />
</p>
<p id="tha-ap538c17p4">
<span class="m-text m-primary">hessāma sukhitā mayaṁ’.</span><br />
</p>
<p id="tha-ap538c18p1">
<span class="m-text m-primary">Paccayānaṁ tadā lābhī,</span><br />
</p>
<p id="tha-ap538c18p2">
<span class="m-text m-primary">tehi sakkatapūjito;</span><br />
</p>
<p id="tha-ap538c18p3">
<span class="m-text m-primary">Arahāhanti saṅkappaṁ,</span><br />
</p>
<p id="tha-ap538c18p4">
<span class="m-text m-primary">uppādesiṁ ayoniso.</span><br />
</p>
<p id="tha-ap538c19p1">
<span class="m-text m-primary">Tato me cittamaññāya,</span><br />
</p>
<p id="tha-ap538c19p2">
<span class="m-text m-primary">codayī pubbadevatā;</span><br />
</p>
<p id="tha-ap538c19p3">
<span class="m-text m-primary">‘Na tvaṁ upāyamaggaññū,</span><br />
</p>
<p id="tha-ap538c19p4">
<span class="m-text m-primary">kuto tvaṁ arahā bhave’.</span><br />
</p>
<p id="tha-ap538c20p1">
<span class="m-text m-primary">Codito tāya saṁviggo,</span><br />
</p>
<p id="tha-ap538c20p2">
<span class="m-text m-primary">tadāhaṁ paripucchi taṁ;</span><br />
</p>
<p id="tha-ap538c20p3">
<span class="m-text m-primary">‘Ke vā ete kuhiṁ loke,</span><br />
</p>
<p id="tha-ap538c20p4">
<span class="m-text m-primary">arahanto naruttamā’.</span><br />
</p>
<p id="tha-ap538c21p1">
<span class="m-text m-primary">‘Sāvatthiyaṁ kosalamandire jino,</span><br />
</p>
<p id="tha-ap538c21p2">
<span class="m-text m-primary">Pahūtapañño varabhūrimedhaso;</span><br />
</p>
<p id="tha-ap538c21p3">
<span class="m-text m-primary">So sakyaputto arahā anāsavo,</span><br />
</p>
<p id="tha-ap538c21p4">
<span class="m-text m-primary">Deseti dhammaṁ arahattapattiyā’.</span><br />
</p>
<p id="tha-ap538c22p1">
<span class="m-text m-primary">Tadassa sutvā vacanaṁ supīṇito,</span><br />
</p>
<p id="tha-ap538c22p2">
<span class="m-text m-primary">Nidhiṁva laddhā kapaṇoti vimhito;</span><br />
</p>
<p id="tha-ap538c22p3">
<span class="m-text m-primary">Udaggacitto arahattamuttamaṁ,</span><br />
</p>
<p id="tha-ap538c22p4">
<span class="m-text m-primary">Sudassanaṁ daṭṭhumanantagocaraṁ.</span><br />
</p>
<p id="tha-ap538c23p1">
<span class="m-text m-primary">Tadā tato nikkhamitvāna ‘satthuno,</span><br />
</p>
<p id="tha-ap538c23p2">
<span class="m-text m-primary">Sadā jinaṁ passāmi vimalānanaṁ’;</span><br />
</p>
<p id="tha-ap538c23p3">
<span class="m-text m-primary">Upecca rammaṁ vijitavhayaṁ vanaṁ,</span><br />
</p>
<p id="tha-ap538c23p4">
<span class="m-text m-primary">Dije apucchiṁ ‘kuhiṁ lokanandano’.</span><br />
</p>
<p id="tha-ap538c24p1">
<span class="m-text m-primary">‘Tato avocuṁ naradevavandito,</span><br />
</p>
<p id="tha-ap538c24p2">
<span class="m-text m-primary">Puraṁ paviṭṭho asanesanāya so;</span><br />
</p>
<p id="tha-ap538c24p3">
<span class="m-text m-primary">Sasova khippaṁ munidassanussuko,</span><br />
</p>
<p id="tha-ap538c24p4">
<span class="m-text m-primary">Upecca vandāhi tamaggapuggalaṁ’.</span><br />
</p>
<p id="tha-ap538c25p1">
<span class="m-text m-primary">Tatohaṁ tuvaṭaṁ gantvā,</span><br />
</p>
<p id="tha-ap538c25p2">
<span class="m-text m-primary">sāvatthiṁ puramuttamaṁ;</span><br />
</p>
<p id="tha-ap538c25p3">
<span class="m-text m-primary">Vicarantaṁ tamaddakkhiṁ,</span><br />
</p>
<p id="tha-ap538c25p4">
<span class="m-text m-primary">piṇḍatthaṁ apihāgidhaṁ.</span><br />
</p>
<p id="tha-ap538c26p1">
<span class="m-text m-primary">Pattapāṇiṁ alolakkhaṁ,</span><br />
</p>
<p id="tha-ap538c26p2">
<span class="m-text m-primary">pācayantaṁ pītākaraṁ;</span><br />
</p>
<p id="tha-ap538c26p3">
<span class="m-text m-primary">Sirīnilayasaṅkāsaṁ,</span><br />
</p>
<p id="tha-ap538c26p4">
<span class="m-text m-primary">ravidittiharānanaṁ.</span><br />
</p>
<p id="tha-ap538c27p1">
<span class="m-text m-primary">Taṁ samecca nipaccāhaṁ,</span><br />
</p>
<p id="tha-ap538c27p2">
<span class="m-text m-primary">idaṁ vacanamabraviṁ;</span><br />
</p>
<p id="tha-ap538c27p3">
<span class="m-text m-primary">‘Kupathe vippanaṭṭhassa,</span><br />
</p>
<p id="tha-ap538c27p4">
<span class="m-text m-primary">saraṇaṁ hohi gotama’.</span><br />
</p>
<p id="tha-ap538c28p1">
<span class="m-text m-primary">‘Pāṇasantāraṇatthāya,</span><br />
</p>
<p id="tha-ap538c28p2">
<span class="m-text m-primary">piṇḍāya vicarāmahaṁ;</span><br />
</p>
<p id="tha-ap538c28p3">
<span class="m-text m-primary">Na te dhammakathākālo’,</span><br />
</p>
<p id="tha-ap538c28p4">
<span class="m-text m-primary">iccāha munisattamo.</span><br />
</p>
<p id="tha-ap538c29p1">
<span class="m-text m-primary">Tadā punappunaṁ buddhaṁ,</span><br />
</p>
<p id="tha-ap538c29p2">
<span class="m-text m-primary">āyāciṁ dhammalālaso;</span><br />
</p>
<p id="tha-ap538c29p3">
<span class="m-text m-primary">Yo me dhammamadesesi,</span><br />
</p>
<p id="tha-ap538c29p4">
<span class="m-text m-primary">gambhīraṁ suññataṁ padaṁ.</span><br />
</p>
<p id="tha-ap538c30p1">
<span class="m-text m-primary">Tassa dhammaṁ suṇitvāna,</span><br />
</p>
<p id="tha-ap538c30p2">
<span class="m-text m-primary">pāpuṇiṁ āsavakkhayaṁ;</span><br />
</p>
<p id="tha-ap538c30p3">
<span class="m-text m-primary">Parikkhīṇāyuko santo,</span><br />
</p>
<p id="tha-ap538c30p4">
<span class="m-text m-primary">aho satthānukampako.</span><br />
</p>
<p id="tha-ap538c31p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap538c31p2">
<span class="m-text m-primary">…pe…</span><br />
</p>
<p id="tha-ap538c31p3">
<span class="m-text m-primary">viharāmi anāsavo.</span><br />
</p>
<p id="tha-ap538c32p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap538c32p2">
<span class="m-text m-primary">…pe…</span><br />
</p>
<p id="tha-ap538c32p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap538c33p1">
<span class="m-text m-primary">Paṭisambhidā catasso,</span><br />
</p>
<p id="tha-ap538c33p2">
<span class="m-text m-primary">…pe…</span><br />
</p>
<p id="tha-ap538c33p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap538c34p1">
<span class="m-text m-primary">Evaṁ thero viyākāsi,</span><br />
</p>
<p id="tha-ap538c34p2">
<span class="m-text m-primary">bāhiyo dārucīriyo;</span><br />
</p>
<p id="tha-ap538c34p3">
<span class="m-text m-primary">Saṅkārakūṭe patito,</span><br />
</p>
<p id="tha-ap538c34p4">
<span class="m-text m-primary">bhūtāviṭṭhāya gāviyā.</span><br />
</p>
<p id="tha-ap538c35p1">
<span class="m-text m-primary">Attano pubbacariyaṁ,</span><br />
</p>
<p id="tha-ap538c35p2">
<span class="m-text m-primary">kittayitvā mahāmati;</span><br />
</p>
<p id="tha-ap538c35p3">
<span class="m-text m-primary">Parinibbāyi so thero,</span><br />
</p>
<p id="tha-ap538c35p4">
<span class="m-text m-primary">sāvatthiyaṁ puruttame.</span><br />
</p>
<p id="tha-ap538c36p1">
<span class="m-text m-primary">Nagarā nikkhamanto taṁ,</span><br />
</p>
<p id="tha-ap538c36p2">
<span class="m-text m-primary">disvāna isisattamo;</span><br />
</p>
<p id="tha-ap538c36p3">
<span class="m-text m-primary">Dārucīradharaṁ dhīraṁ,</span><br />
</p>
<p id="tha-ap538c36p4">
<span class="m-text m-primary">bāhiyaṁ bāhitāgamaṁ.</span><br />
</p>
<p id="tha-ap538c37p1">
<span class="m-text m-primary">Bhūmiyaṁ patitaṁ dantaṁ,</span><br />
</p>
<p id="tha-ap538c37p2">
<span class="m-text m-primary">indaketūva pātitaṁ;</span><br />
</p>
<p id="tha-ap538c37p3">
<span class="m-text m-primary">Gatāyuṁ sukkhakilesaṁ,</span><br />
</p>
<p id="tha-ap538c37p4">
<span class="m-text m-primary">jinasāsanakārakaṁ.</span><br />
</p>
<p id="tha-ap538c38p1">
<span class="m-text m-primary">Tato āmantayī satthā,</span><br />
</p>
<p id="tha-ap538c38p2">
<span class="m-text m-primary">sāvake sāsane rate;</span><br />
</p>
<p id="tha-ap538c38p3">
<span class="m-text m-primary">‘Gaṇhatha netvā jhāpetha,</span><br />
</p>
<p id="tha-ap538c38p4">
<span class="m-text m-primary">tanuṁ sabrahmacārino.</span><br />
</p>
<p id="tha-ap538c39p1">
<span class="m-text m-primary">Thūpaṁ karotha pūjetha,</span><br />
</p>
<p id="tha-ap538c39p2">
<span class="m-text m-primary">nibbuto so mahāmati;</span><br />
</p>
<p id="tha-ap538c39p3">
<span class="m-text m-primary">Khippābhiññānamesaggo,</span><br />
</p>
<p id="tha-ap538c39p4">
<span class="m-text m-primary">sāvako me vacokaro.</span><br />
</p>
<p id="tha-ap538c40p1">
<span class="m-text m-primary">Sahassamapi ce gāthā,</span><br />
</p>
<p id="tha-ap538c40p2">
<span class="m-text m-primary">anatthapadasañhitā;</span><br />
</p>
<p id="tha-ap538c40p3">
<span class="m-text m-primary">Ekaṁ gāthāpadaṁ seyyo,</span><br />
</p>
<p id="tha-ap538c40p4">
<span class="m-text m-primary">yaṁ sutvā upasammati.</span><br />
</p>
<p id="tha-ap538c41p1">
<span class="m-text m-primary">Yattha āpo ca pathavī,</span><br />
</p>
<p id="tha-ap538c41p2">
<span class="m-text m-primary">tejo vāyo na gādhati;</span><br />
</p>
<p id="tha-ap538c41p3">
<span class="m-text m-primary">Na tattha sukkā jotanti,</span><br />
</p>
<p id="tha-ap538c41p4">
<span class="m-text m-primary">ādicco na pakāsati.</span><br />
</p>
<p id="tha-ap538c42p1">
<span class="m-text m-primary">Na tattha candimā bhāti,</span><br />
</p>
<p id="tha-ap538c42p2">
<span class="m-text m-primary">tamo tattha na vijjati;</span><br />
</p>
<p id="tha-ap538c42p3">
<span class="m-text m-primary">Yadā ca attanā vedi,</span><br />
</p>
<p id="tha-ap538c42p4">
<span class="m-text m-primary">munimonena brāhmaṇo.</span><br />
</p>
<p id="tha-ap538c43p1">
<span class="m-text m-primary">Atha rūpā arūpā ca,</span><br />
</p>
<p id="tha-ap538c43p2">
<span class="m-text m-primary">sukhadukkhā vimuccati’;</span><br />
</p>
<p id="tha-ap538c43p3">
<span class="m-text m-primary">Iccevaṁ abhaṇī nātho,</span><br />
</p>
<p id="tha-ap538c43p4">
<span class="m-text m-primary">tilokasaraṇo muni”.</span><br />
</p>
<p id="tha-ap538c44p1">
<span class="m-text m-primary">Itthaṁ sudaṁ āyasmā bāhiyo thero imā gāthāyo abhāsitthāti.</span><br />
</p>
<p id="tha-ap538c45p1">
<span class="m-text m-primary">Bāhiyattherassāpadānaṁ chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>