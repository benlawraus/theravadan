<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0goz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0goz.html" />
  <meta property="og:description" content="Metteyyavagga 10. Udenattheraapadāna “Himavantassāvidūre, padumo nāma pabbato; Assamo sukato mayhaṁ, paṇṇasālā sumāpitā. Nadiyo sandare tattha, supatitthā manoramā; Acchodakā sītajalā, sandare nadiyo sadā. Pāṭhīnā pāvusā macchā, balajā muñjarohitā; Sobhentā nadiyo ete, vasanti nadiyā sadā. Ambajambūhi sañchannā, kareritilakā tathā; Uddālakā pāṭaliyo, sobhenti mama assamaṁ. Aṅkolakā bimbijālā, māyākārī ca …" />
  <meta name="twitter:description" content="Metteyyavagga 10. Udenattheraapadāna “Himavantassāvidūre, padumo nāma pabbato; Assamo sukato mayhaṁ, paṇṇasālā sumāpitā. Nadiyo sandare tattha, supatitthā manoramā; Acchodakā sītajalā, sandare nadiyo sadā. Pāṭhīnā pāvusā macchā, balajā muñjarohitā; Sobhentā nadiyo ete, vasanti nadiyā sadā. Ambajambūhi sañchannā, kareritilakā tathā; Uddālakā pāṭaliyo, sobhenti mama assamaṁ. Aṅkolakā bimbijālā, māyākārī ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="metteyyavagga">
<h2><a href="#metteyyavagga">Metteyyavagga</a></h2>
<section id="udenattheraapadana">
<h3><a href="#udenattheraapadana">10. Udenattheraapadāna</a></h3>
<p id="tha-ap412c1p1">
<span class="m-text m-primary">“Himavantassāvidūre,</span><br />
</p>
<p id="tha-ap412c1p2">
<span class="m-text m-primary">padumo nāma pabbato;</span><br />
</p>
<p id="tha-ap412c1p3">
<span class="m-text m-primary">Assamo sukato mayhaṁ,</span><br />
</p>
<p id="tha-ap412c1p4">
<span class="m-text m-primary">paṇṇasālā sumāpitā.</span><br />
</p>
<p id="tha-ap412c2p1">
<span class="m-text m-primary">Nadiyo sandare tattha,</span><br />
</p>
<p id="tha-ap412c2p2">
<span class="m-text m-primary">supatitthā manoramā;</span><br />
</p>
<p id="tha-ap412c2p3">
<span class="m-text m-primary">Acchodakā sītajalā,</span><br />
</p>
<p id="tha-ap412c2p4">
<span class="m-text m-primary">sandare nadiyo sadā.</span><br />
</p>
<p id="tha-ap412c3p1">
<span class="m-text m-primary">Pāṭhīnā pāvusā macchā,</span><br />
</p>
<p id="tha-ap412c3p2">
<span class="m-text m-primary">balajā muñjarohitā;</span><br />
</p>
<p id="tha-ap412c3p3">
<span class="m-text m-primary">Sobhentā nadiyo ete,</span><br />
</p>
<p id="tha-ap412c3p4">
<span class="m-text m-primary">vasanti nadiyā sadā.</span><br />
</p>
<p id="tha-ap412c4p1">
<span class="m-text m-primary">Ambajambūhi sañchannā,</span><br />
</p>
<p id="tha-ap412c4p2">
<span class="m-text m-primary">kareritilakā tathā;</span><br />
</p>
<p id="tha-ap412c4p3">
<span class="m-text m-primary">Uddālakā pāṭaliyo,</span><br />
</p>
<p id="tha-ap412c4p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c5p1">
<span class="m-text m-primary">Aṅkolakā bimbijālā,</span><br />
</p>
<p id="tha-ap412c5p2">
<span class="m-text m-primary">māyākārī ca pupphitā;</span><br />
</p>
<p id="tha-ap412c5p3">
<span class="m-text m-primary">Gandhena upavāyantā,</span><br />
</p>
<p id="tha-ap412c5p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c6p1">
<span class="m-text m-primary">Atimuttā sattalikā,</span><br />
</p>
<p id="tha-ap412c6p2">
<span class="m-text m-primary">nāgā sālā ca pupphitā;</span><br />
</p>
<p id="tha-ap412c6p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c6p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c7p1">
<span class="m-text m-primary">Kosambā saḷalā nīpā,</span><br />
</p>
<p id="tha-ap412c7p2">
<span class="m-text m-primary">aṭṭhaṅgāpi ca pupphitā;</span><br />
</p>
<p id="tha-ap412c7p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c7p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c8p1">
<span class="m-text m-primary">Harītakā āmalakā,</span><br />
</p>
<p id="tha-ap412c8p2">
<span class="m-text m-primary">ambajambuvibhītakā;</span><br />
</p>
<p id="tha-ap412c8p3">
<span class="m-text m-primary">Kolā bhallātakā billā,</span><br />
</p>
<p id="tha-ap412c8p4">
<span class="m-text m-primary">phalāni bahu assame.</span><br />
</p>
<p id="tha-ap412c9p1">
<span class="m-text m-primary">Kalambā kandalī tattha,</span><br />
</p>
<p id="tha-ap412c9p2">
<span class="m-text m-primary">pupphanti mama assame;</span><br />
</p>
<p id="tha-ap412c9p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c9p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c10p1">
<span class="m-text m-primary">Asokapiṇḍivārī ca,</span><br />
</p>
<p id="tha-ap412c10p2">
<span class="m-text m-primary">nimbarukkhā ca pupphitā;</span><br />
</p>
<p id="tha-ap412c10p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c10p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c11p1">
<span class="m-text m-primary">Punnāgā giripunnāgā,</span><br />
</p>
<p id="tha-ap412c11p2">
<span class="m-text m-primary">timirā tattha pupphitā;</span><br />
</p>
<p id="tha-ap412c11p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c11p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c12p1">
<span class="m-text m-primary">Nigguṇḍī sirinigguṇḍī,</span><br />
</p>
<p id="tha-ap412c12p2">
<span class="m-text m-primary">camparukkhettha pupphitā;</span><br />
</p>
<p id="tha-ap412c12p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c12p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c13p1">
<span class="m-text m-primary">Avidūre pokkharaṇī,</span><br />
</p>
<p id="tha-ap412c13p2">
<span class="m-text m-primary">cakkavākūpakūjitā;</span><br />
</p>
<p id="tha-ap412c13p3">
<span class="m-text m-primary">Mandālakehi sañchannā,</span><br />
</p>
<p id="tha-ap412c13p4">
<span class="m-text m-primary">padumuppalakehi ca.</span><br />
</p>
<p id="tha-ap412c14p1">
<span class="m-text m-primary">Acchodakā sītajalā,</span><br />
</p>
<p id="tha-ap412c14p2">
<span class="m-text m-primary">supatitthā manoramā;</span><br />
</p>
<p id="tha-ap412c14p3">
<span class="m-text m-primary">Acchā phalikasamānā,</span><br />
</p>
<p id="tha-ap412c14p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c15p1">
<span class="m-text m-primary">Padumā pupphare tattha,</span><br />
</p>
<p id="tha-ap412c15p2">
<span class="m-text m-primary">puṇḍarīkā ca uppalā;</span><br />
</p>
<p id="tha-ap412c15p3">
<span class="m-text m-primary">Mandālakehi sañchannā,</span><br />
</p>
<p id="tha-ap412c15p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c16p1">
<span class="m-text m-primary">Pāṭhīnā pāvusā macchā,</span><br />
</p>
<p id="tha-ap412c16p2">
<span class="m-text m-primary">balajā muñjarohitā;</span><br />
</p>
<p id="tha-ap412c16p3">
<span class="m-text m-primary">Vicarantāva te tattha,</span><br />
</p>
<p id="tha-ap412c16p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c17p1">
<span class="m-text m-primary">Kumbhīlā susumārā ca,</span><br />
</p>
<p id="tha-ap412c17p2">
<span class="m-text m-primary">kacchapā ca gahā bahū;</span><br />
</p>
<p id="tha-ap412c17p3">
<span class="m-text m-primary">Ogahā ajagarā ca,</span><br />
</p>
<p id="tha-ap412c17p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c18p1">
<span class="m-text m-primary">Pārevatā ravihaṁsā,</span><br />
</p>
<p id="tha-ap412c18p2">
<span class="m-text m-primary">cakkavākā nadīcarā;</span><br />
</p>
<p id="tha-ap412c18p3">
<span class="m-text m-primary">Dindibhā sāḷikā cettha,</span><br />
</p>
<p id="tha-ap412c18p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c19p1">
<span class="m-text m-primary">Nayitā ambagandhī ca,</span><br />
</p>
<p id="tha-ap412c19p2">
<span class="m-text m-primary">ketakā tattha pupphitā;</span><br />
</p>
<p id="tha-ap412c19p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap412c19p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c20p1">
<span class="m-text m-primary">Sīhā byagghā ca dīpī ca,</span><br />
</p>
<p id="tha-ap412c20p2">
<span class="m-text m-primary">acchakokataracchakā;</span><br />
</p>
<p id="tha-ap412c20p3">
<span class="m-text m-primary">Anusañcarantā pavane,</span><br />
</p>
<p id="tha-ap412c20p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c21p1">
<span class="m-text m-primary">Jaṭābhārena bharitā,</span><br />
</p>
<p id="tha-ap412c21p2">
<span class="m-text m-primary">ajinuttaravāsanā;</span><br />
</p>
<p id="tha-ap412c21p3">
<span class="m-text m-primary">Anusañcarantā pavane,</span><br />
</p>
<p id="tha-ap412c21p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c22p1">
<span class="m-text m-primary">Ajinānidharā ete,</span><br />
</p>
<p id="tha-ap412c22p2">
<span class="m-text m-primary">nipakā santavuttino;</span><br />
</p>
<p id="tha-ap412c22p3">
<span class="m-text m-primary">Appāhārāva te sabbe,</span><br />
</p>
<p id="tha-ap412c22p4">
<span class="m-text m-primary">sobhenti mama assamaṁ.</span><br />
</p>
<p id="tha-ap412c23p1">
<span class="m-text m-primary">Khāribhāraṁ gahetvāna,</span><br />
</p>
<p id="tha-ap412c23p2">
<span class="m-text m-primary">ajjhogayha vanaṁ tadā;</span><br />
</p>
<p id="tha-ap412c23p3">
<span class="m-text m-primary">Mūlaphalāni bhuñjantā,</span><br />
</p>
<p id="tha-ap412c23p4">
<span class="m-text m-primary">vasanti assame tadā.</span><br />
</p>
<p id="tha-ap412c24p1">
<span class="m-text m-primary">Na te dāruṁ āharanti,</span><br />
</p>
<p id="tha-ap412c24p2">
<span class="m-text m-primary">udakaṁ pādadhovanaṁ;</span><br />
</p>
<p id="tha-ap412c24p3">
<span class="m-text m-primary">Sabbesaṁ ānubhāvena,</span><br />
</p>
<p id="tha-ap412c24p4">
<span class="m-text m-primary">sayamevāharīyati.</span><br />
</p>
<p id="tha-ap412c25p1">
<span class="m-text m-primary">Cullāsītisahassāni,</span><br />
</p>
<p id="tha-ap412c25p2">
<span class="m-text m-primary">isayettha samāgatā;</span><br />
</p>
<p id="tha-ap412c25p3">
<span class="m-text m-primary">Sabbeva jhāyino ete,</span><br />
</p>
<p id="tha-ap412c25p4">
<span class="m-text m-primary">uttamatthagavesakā.</span><br />
</p>
<p id="tha-ap412c26p1">
<span class="m-text m-primary">Tapassino brahmacārī,</span><br />
</p>
<p id="tha-ap412c26p2">
<span class="m-text m-primary">codentā appanāva te;</span><br />
</p>
<p id="tha-ap412c26p3">
<span class="m-text m-primary">Ambarāvacarā sabbe,</span><br />
</p>
<p id="tha-ap412c26p4">
<span class="m-text m-primary">vasanti assame tadā.</span><br />
</p>
<p id="tha-ap412c27p1">
<span class="m-text m-primary">Pañcāhaṁ sannipatanti,</span><br />
</p>
<p id="tha-ap412c27p2">
<span class="m-text m-primary">ekaggā santavuttino;</span><br />
</p>
<p id="tha-ap412c27p3">
<span class="m-text m-primary">Aññoññaṁ abhivādetvā,</span><br />
</p>
<p id="tha-ap412c27p4">
<span class="m-text m-primary">pakkamanti disāmukhā.</span><br />
</p>
<p id="tha-ap412c28p1">
<span class="m-text m-primary">Padumuttaro nāma jino,</span><br />
</p>
<p id="tha-ap412c28p2">
<span class="m-text m-primary">sabbadhammāna pāragū;</span><br />
</p>
<p id="tha-ap412c28p3">
<span class="m-text m-primary">Tamandhakāraṁ vidhamaṁ,</span><br />
</p>
<p id="tha-ap412c28p4">
<span class="m-text m-primary">uppajji tāvade jino.</span><br />
</p>
<p id="tha-ap412c29p1">
<span class="m-text m-primary">Mama assamasāmantā,</span><br />
</p>
<p id="tha-ap412c29p2">
<span class="m-text m-primary">yakkho āsi mahiddhiko;</span><br />
</p>
<p id="tha-ap412c29p3">
<span class="m-text m-primary">So me saṁsittha sambuddhaṁ,</span><br />
</p>
<p id="tha-ap412c29p4">
<span class="m-text m-primary">jalajuttamanāyakaṁ.</span><br />
</p>
<p id="tha-ap412c30p1">
<span class="m-text m-primary">‘Esa buddho samuppanno,</span><br />
</p>
<p id="tha-ap412c30p2">
<span class="m-text m-primary">Padumuttaro mahāmuni;</span><br />
</p>
<p id="tha-ap412c30p3">
<span class="m-text m-primary">Khippaṁ gantvāna sambuddhaṁ,</span><br />
</p>
<p id="tha-ap412c30p4">
<span class="m-text m-primary">Payirūpāsa mārisa’.</span><br />
</p>
<p id="tha-ap412c31p1">
<span class="m-text m-primary">Yakkhassa vacanaṁ sutvā,</span><br />
</p>
<p id="tha-ap412c31p2">
<span class="m-text m-primary">vippasannena cetasā;</span><br />
</p>
<p id="tha-ap412c31p3">
<span class="m-text m-primary">Assamaṁ saṁsāmetvāna,</span><br />
</p>
<p id="tha-ap412c31p4">
<span class="m-text m-primary">nikkhamiṁ vipinā tadā.</span><br />
</p>
<p id="tha-ap412c32p1">
<span class="m-text m-primary">Ceḷeva ḍayhamānamhi,</span><br />
</p>
<p id="tha-ap412c32p2">
<span class="m-text m-primary">nikkhamitvāna assamā;</span><br />
</p>
<p id="tha-ap412c32p3">
<span class="m-text m-primary">Ekarattiṁ nivāsetvā,</span><br />
</p>
<p id="tha-ap412c32p4">
<span class="m-text m-primary">upagacchiṁ vināyakaṁ.</span><br />
</p>
<p id="tha-ap412c33p1">
<span class="m-text m-primary">Padumuttaro lokavidū,</span><br />
</p>
<p id="tha-ap412c33p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap412c33p3">
<span class="m-text m-primary">Catusaccaṁ pakāsento,</span><br />
</p>
<p id="tha-ap412c33p4">
<span class="m-text m-primary">desesi amataṁ padaṁ.</span><br />
</p>
<p id="tha-ap412c34p1">
<span class="m-text m-primary">Suphullaṁ padumaṁ gayha,</span><br />
</p>
<p id="tha-ap412c34p2">
<span class="m-text m-primary">upagantvā mahesino;</span><br />
</p>
<p id="tha-ap412c34p3">
<span class="m-text m-primary">Pasannacitto sumano,</span><br />
</p>
<p id="tha-ap412c34p4">
<span class="m-text m-primary">buddhassa abhiropayiṁ.</span><br />
</p>
<p id="tha-ap412c35p1">
<span class="m-text m-primary">Pūjayitvāna sambuddhaṁ,</span><br />
</p>
<p id="tha-ap412c35p2">
<span class="m-text m-primary">jalajuttamanāyakaṁ;</span><br />
</p>
<p id="tha-ap412c35p3">
<span class="m-text m-primary">Ekaṁsaṁ ajinaṁ katvā,</span><br />
</p>
<p id="tha-ap412c35p4">
<span class="m-text m-primary">santhaviṁ lokanāyakaṁ.</span><br />
</p>
<p id="tha-ap412c36p1">
<span class="m-text m-primary">‘Yena ñāṇena sambuddho,</span><br />
</p>
<p id="tha-ap412c36p2">
<span class="m-text m-primary">vasatīha anāsavo;</span><br />
</p>
<p id="tha-ap412c36p3">
<span class="m-text m-primary">Taṁ ñāṇaṁ kittayissāmi,</span><br />
</p>
<p id="tha-ap412c36p4">
<span class="m-text m-primary">suṇātha mama bhāsato.</span><br />
</p>
<p id="tha-ap412c37p1">
<span class="m-text m-primary">Saṁsārasotaṁ chinditvā,</span><br />
</p>
<p id="tha-ap412c37p2">
<span class="m-text m-primary">tāresi sabbapāṇinaṁ;</span><br />
</p>
<p id="tha-ap412c37p3">
<span class="m-text m-primary">Tava dhammaṁ suṇitvāna,</span><br />
</p>
<p id="tha-ap412c37p4">
<span class="m-text m-primary">taṇhāsotaṁ taranti te.</span><br />
</p>
<p id="tha-ap412c38p1">
<span class="m-text m-primary">Tuvaṁ satthā ca ketu ca,</span><br />
</p>
<p id="tha-ap412c38p2">
<span class="m-text m-primary">dhajo yūpo ca pāṇinaṁ;</span><br />
</p>
<p id="tha-ap412c38p3">
<span class="m-text m-primary">Parāyaṇo patiṭṭhā ca,</span><br />
</p>
<p id="tha-ap412c38p4">
<span class="m-text m-primary">dīpo ca dvipaduttama.</span><br />
</p>
<p id="tha-ap412c39p1">
<span class="m-text m-primary">Yāvatā gaṇino loke,</span><br />
</p>
<p id="tha-ap412c39p2">
<span class="m-text m-primary">satthavāhā pavuccare;</span><br />
</p>
<p id="tha-ap412c39p3">
<span class="m-text m-primary">Tuvaṁ aggosi sabbaññu,</span><br />
</p>
<p id="tha-ap412c39p4">
<span class="m-text m-primary">tava antogadhāva te.</span><br />
</p>
<p id="tha-ap412c40p1">
<span class="m-text m-primary">Tava ñāṇena sabbaññu,</span><br />
</p>
<p id="tha-ap412c40p2">
<span class="m-text m-primary">tāresi janataṁ bahuṁ;</span><br />
</p>
<p id="tha-ap412c40p3">
<span class="m-text m-primary">Tava dassanamāgamma,</span><br />
</p>
<p id="tha-ap412c40p4">
<span class="m-text m-primary">dukkhassantaṁ karissare.</span><br />
</p>
<p id="tha-ap412c41p1">
<span class="m-text m-primary">Ye kecime gandhajātā,</span><br />
</p>
<p id="tha-ap412c41p2">
<span class="m-text m-primary">loke vāyanti cakkhuma;</span><br />
</p>
<p id="tha-ap412c41p3">
<span class="m-text m-primary">Tava gandhasamo natthi,</span><br />
</p>
<p id="tha-ap412c41p4">
<span class="m-text m-primary">puññakkhette mahāmune.</span><br />
</p>
<p id="tha-ap412c42p1">
<span class="m-text m-primary">Tiracchānayoniṁ nirayaṁ,</span><br />
</p>
<p id="tha-ap412c42p2">
<span class="m-text m-primary">parimocesi cakkhuma;</span><br />
</p>
<p id="tha-ap412c42p3">
<span class="m-text m-primary">Asaṅkhataṁ padaṁ santaṁ,</span><br />
</p>
<p id="tha-ap412c42p4">
<span class="m-text m-primary">desesi tvaṁ mahāmune’.</span><br />
</p>
<p id="tha-ap412c43p1">
<span class="m-text m-primary">Padumuttaro lokavidū,</span><br />
</p>
<p id="tha-ap412c43p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap412c43p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap412c43p4">
<span class="m-text m-primary">imā gāthā abhāsatha.</span><br />
</p>
<p id="tha-ap412c44p1">
<span class="m-text m-primary">‘Yo me ñāṇaṁ apūjesi,</span><br />
</p>
<p id="tha-ap412c44p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap412c44p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap412c44p4">
<span class="m-text m-primary">suṇātha mama bhāsato.</span><br />
</p>
<p id="tha-ap412c45p1">
<span class="m-text m-primary">Tiṁsakappasahassāni,</span><br />
</p>
<p id="tha-ap412c45p2">
<span class="m-text m-primary">devaloke ramissati;</span><br />
</p>
<p id="tha-ap412c45p3">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap412c45p4">
<span class="m-text m-primary">cakkavattī bhavissati’.</span><br />
</p>
<p id="tha-ap412c46p1">
<span class="m-text m-primary">Suladdhalābhaṁ laddhomhi,</span><br />
</p>
<p id="tha-ap412c46p2">
<span class="m-text m-primary">tosayitvāna subbataṁ;</span><br />
</p>
<p id="tha-ap412c46p3">
<span class="m-text m-primary">Sabbāsave pariññāya,</span><br />
</p>
<p id="tha-ap412c46p4">
<span class="m-text m-primary">viharāmi anāsavo.</span><br />
</p>
<p id="tha-ap412c47p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap412c47p2">
<span class="m-text m-primary">…pe…</span><br />
</p>
<p id="tha-ap412c47p3">
<span class="m-text m-primary">viharāmi anāsavo.</span><br />
</p>
<p id="tha-ap412c48p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap412c48p2">
<span class="m-text m-primary">…pe…</span><br />
</p>
<p id="tha-ap412c48p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap412c49p1">
<span class="m-text m-primary">Paṭisambhidā catasso,</span><br />
</p>
<p id="tha-ap412c49p2">
<span class="m-text m-primary">…pe…</span><br />
</p>
<p id="tha-ap412c49p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap412c50p1">
<span class="m-text m-primary">Itthaṁ sudaṁ āyasmā udeno thero imā gāthāyo abhāsitthāti.</span><br />
</p>
<p id="tha-ap412c51p1">
<span class="m-text m-primary">Udenattherassāpadānaṁ dasamaṁ.</span><br />
</p>
<p id="tha-ap412c52p1">
<span class="m-text m-primary">Metteyyavaggo ekacattālīsamo.</span><br />
</p>
<p id="tha-ap412c53p1">
<span class="m-text m-primary">Tassuddānaṁ</span><br />
</p>
<p id="tha-ap412c54p1">
<span class="m-text m-primary">Metteyyo puṇṇako thero,</span><br />
</p>
<p id="tha-ap412c54p2">
<span class="m-text m-primary">mettagū dhotakopi ca;</span><br />
</p>
<p id="tha-ap412c54p3">
<span class="m-text m-primary">Upasivo ca nando ca,</span><br />
</p>
<p id="tha-ap412c54p4">
<span class="m-text m-primary">hemako sattamo tahiṁ.</span><br />
</p>
<p id="tha-ap412c55p1">
<span class="m-text m-primary">Todeyyo jatukaṇṇī ca,</span><br />
</p>
<p id="tha-ap412c55p2">
<span class="m-text m-primary">udeno ca mahāyaso;</span><br />
</p>
<p id="tha-ap412c55p3">
<span class="m-text m-primary">Tīṇi gāthāsatānettha,</span><br />
</p>
<p id="tha-ap412c55p4">
<span class="m-text m-primary">asīti tīṇi cuttariṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>