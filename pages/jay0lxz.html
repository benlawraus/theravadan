<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0lxz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0lxz.html" />
  <meta property="og:description" content="Sattatinipāta Kusavagga 1. Kusajātaka “Idaṁ te raṭṭhaṁ sadhanaṁ sayoggaṁ, Sakāyuraṁ sabbakāmūpapannaṁ; Idaṁ te rajjaṁ anusāsa amma, Gacchāmahaṁ yattha piyā pabhāvatī”. “Anujjubhūtena haraṁ mahantaṁ, Divā ca ratto ca nisīthakāle; Paṭigaccha tvaṁ khippaṁ kusāvatiṁ kusa, Nicchāmi dubbaṇṇamahaṁ vasantaṁ”. “Nāhaṁ gamissāmi ito kusāvatiṁ, Pabhāvatī vaṇṇapalobhito tava; Ramāmi maddassa niketaramme …" />
  <meta name="twitter:description" content="Sattatinipāta Kusavagga 1. Kusajātaka “Idaṁ te raṭṭhaṁ sadhanaṁ sayoggaṁ, Sakāyuraṁ sabbakāmūpapannaṁ; Idaṁ te rajjaṁ anusāsa amma, Gacchāmahaṁ yattha piyā pabhāvatī”. “Anujjubhūtena haraṁ mahantaṁ, Divā ca ratto ca nisīthakāle; Paṭigaccha tvaṁ khippaṁ kusāvatiṁ kusa, Nicchāmi dubbaṇṇamahaṁ vasantaṁ”. “Nāhaṁ gamissāmi ito kusāvatiṁ, Pabhāvatī vaṇṇapalobhito tava; Ramāmi maddassa niketaramme …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="sattatinipata">
<h2><a href="#sattatinipata">Sattatinipāta</a></h2>
<section id="kusavagga">
<h3><a href="#kusavagga">Kusavagga</a></h3>
<section id="kusajataka">
<h4><a href="#kusajataka">1. Kusajātaka</a></h4>
<p id="ja531c1p1">
<span class="m-text m-primary">“Idaṁ te raṭṭhaṁ sadhanaṁ sayoggaṁ,</span><br />
</p>
<p id="ja531c1p2">
<span class="m-text m-primary">Sakāyuraṁ sabbakāmūpapannaṁ;</span><br />
</p>
<p id="ja531c1p3">
<span class="m-text m-primary">Idaṁ te rajjaṁ anusāsa amma,</span><br />
</p>
<p id="ja531c1p4">
<span class="m-text m-primary">Gacchāmahaṁ yattha piyā pabhāvatī”.</span><br />
</p>
<p id="ja531c2p1">
<span class="m-text m-primary">“Anujjubhūtena haraṁ mahantaṁ,</span><br />
</p>
<p id="ja531c2p2">
<span class="m-text m-primary">Divā ca ratto ca nisīthakāle;</span><br />
</p>
<p id="ja531c2p3">
<span class="m-text m-primary">Paṭigaccha tvaṁ khippaṁ kusāvatiṁ kusa,</span><br />
</p>
<p id="ja531c2p4">
<span class="m-text m-primary">Nicchāmi dubbaṇṇamahaṁ vasantaṁ”.</span><br />
</p>
<p id="ja531c3p1">
<span class="m-text m-primary">“Nāhaṁ gamissāmi ito kusāvatiṁ,</span><br />
</p>
<p id="ja531c3p2">
<span class="m-text m-primary">Pabhāvatī vaṇṇapalobhito tava;</span><br />
</p>
<p id="ja531c3p3">
<span class="m-text m-primary">Ramāmi maddassa niketaramme,</span><br />
</p>
<p id="ja531c3p4">
<span class="m-text m-primary">Hitvāna raṭṭhaṁ tava dassane rato.</span><br />
</p>
<p id="ja531c4p1">
<span class="m-text m-primary">Pabhāvatī vaṇṇapalobhito tava,</span><br />
</p>
<p id="ja531c4p2">
<span class="m-text m-primary">Sammūḷharūpo vicarāmi mediniṁ;</span><br />
</p>
<p id="ja531c4p3">
<span class="m-text m-primary">Disaṁ na jānāmi kutomhi āgato,</span><br />
</p>
<p id="ja531c4p4">
<span class="m-text m-primary">Tayamhi matto migamandalocane.</span><br />
</p>
<p id="ja531c5p1">
<span class="m-text m-primary">Suvaṇṇacīravasane,</span><br />
</p>
<p id="ja531c5p2">
<span class="m-text m-primary">jātarūpasumekhale;</span><br />
</p>
<p id="ja531c5p3">
<span class="m-text m-primary">Sussoṇi tava kāmā hi,</span><br />
</p>
<p id="ja531c5p4">
<span class="m-text m-primary">nāhaṁ rajjena matthiko”.</span><br />
</p>
<p id="ja531c6p1">
<span class="m-text m-primary">“Abbhūti tassa bho hoti,</span><br />
</p>
<p id="ja531c6p2">
<span class="m-text m-primary">yo anicchantamicchati;</span><br />
</p>
<p id="ja531c6p3">
<span class="m-text m-primary">Akāmaṁ rāja kāmesi,</span><br />
</p>
<p id="ja531c6p4">
<span class="m-text m-primary">akantaṁ kantumicchasi”.</span><br />
</p>
<p id="ja531c7p1">
<span class="m-text m-primary">“Akāmaṁ vā sakāmaṁ vā,</span><br />
</p>
<p id="ja531c7p2">
<span class="m-text m-primary">yo naro labhate piyaṁ;</span><br />
</p>
<p id="ja531c7p3">
<span class="m-text m-primary">Lābhamettha pasaṁsāma,</span><br />
</p>
<p id="ja531c7p4">
<span class="m-text m-primary">alābho tattha pāpako”.</span><br />
</p>
<p id="ja531c8p1">
<span class="m-text m-primary">“Pāsāṇasāraṁ khaṇasi,</span><br />
</p>
<p id="ja531c8p2">
<span class="m-text m-primary">kaṇikārassa dārunā;</span><br />
</p>
<p id="ja531c8p3">
<span class="m-text m-primary">Vātaṁ jālena bādhesi,</span><br />
</p>
<p id="ja531c8p4">
<span class="m-text m-primary">yo anicchantamicchasi”.</span><br />
</p>
<p id="ja531c9p1">
<span class="m-text m-primary">“Pāsāṇo nūna te hadaye,</span><br />
</p>
<p id="ja531c9p2">
<span class="m-text m-primary">ohito mudulakkhaṇe;</span><br />
</p>
<p id="ja531c9p3">
<span class="m-text m-primary">Yo te sātaṁ na vindāmi,</span><br />
</p>
<p id="ja531c9p4">
<span class="m-text m-primary">tirojanapadāgato.</span><br />
</p>
<p id="ja531c10p1">
<span class="m-text m-primary">Yadā maṁ bhakuṭiṁ katvā,</span><br />
</p>
<p id="ja531c10p2">
<span class="m-text m-primary">rājaputtī udikkhati;</span><br />
</p>
<p id="ja531c10p3">
<span class="m-text m-primary">Āḷāriko tadā homi,</span><br />
</p>
<p id="ja531c10p4">
<span class="m-text m-primary">rañño maddassantepure.</span><br />
</p>
<p id="ja531c11p1">
<span class="m-text m-primary">Yadā umhayamānā maṁ,</span><br />
</p>
<p id="ja531c11p2">
<span class="m-text m-primary">rājaputtī udikkhati;</span><br />
</p>
<p id="ja531c11p3">
<span class="m-text m-primary">Nāḷāriko tadā homi,</span><br />
</p>
<p id="ja531c11p4">
<span class="m-text m-primary">rājā homi tadā kuso”.</span><br />
</p>
<p id="ja531c12p1">
<span class="m-text m-primary">“Sace hi vacanaṁ saccaṁ,</span><br />
</p>
<p id="ja531c12p2">
<span class="m-text m-primary">nemittānaṁ bhavissati;</span><br />
</p>
<p id="ja531c12p3">
<span class="m-text m-primary">Neva me tvaṁ patī assa,</span><br />
</p>
<p id="ja531c12p4">
<span class="m-text m-primary">kāmaṁ chindantu sattadhā”.</span><br />
</p>
<p id="ja531c13p1">
<span class="m-text m-primary">“Sace hi vacanaṁ saccaṁ,</span><br />
</p>
<p id="ja531c13p2">
<span class="m-text m-primary">aññesaṁ yadi vā mamaṁ;</span><br />
</p>
<p id="ja531c13p3">
<span class="m-text m-primary">Neva tuyhaṁ patī atthi,</span><br />
</p>
<p id="ja531c13p4">
<span class="m-text m-primary">añño sīhassarā kusā”.</span><br />
</p>
<p id="ja531c14p1">
<span class="m-text m-primary">“Nekkhaṁ gīvaṁ te kāressaṁ,</span><br />
</p>
<p id="ja531c14p2">
<span class="m-text m-primary">patvā khujje kusāvatiṁ;</span><br />
</p>
<p id="ja531c14p3">
<span class="m-text m-primary">Sace maṁ nāganāsūrū,</span><br />
</p>
<p id="ja531c14p4">
<span class="m-text m-primary">olokeyya pabhāvatī.</span><br />
</p>
<p id="ja531c15p1">
<span class="m-text m-primary">Nekkhaṁ gīvaṁ te kāressaṁ,</span><br />
</p>
<p id="ja531c15p2">
<span class="m-text m-primary">patvā khujje kusāvatiṁ;</span><br />
</p>
<p id="ja531c15p3">
<span class="m-text m-primary">Sace maṁ nāganāsūrū,</span><br />
</p>
<p id="ja531c15p4">
<span class="m-text m-primary">ālapeyya pabhāvatī.</span><br />
</p>
<p id="ja531c16p1">
<span class="m-text m-primary">Nekkhaṁ gīvaṁ te kāressaṁ,</span><br />
</p>
<p id="ja531c16p2">
<span class="m-text m-primary">patvā khujje kusāvatiṁ;</span><br />
</p>
<p id="ja531c16p3">
<span class="m-text m-primary">Sace maṁ nāganāsūrū,</span><br />
</p>
<p id="ja531c16p4">
<span class="m-text m-primary">umhāyeyya pabhāvatī.</span><br />
</p>
<p id="ja531c17p1">
<span class="m-text m-primary">Nekkhaṁ gīvaṁ te kāressaṁ,</span><br />
</p>
<p id="ja531c17p2">
<span class="m-text m-primary">patvā khujje kusāvatiṁ;</span><br />
</p>
<p id="ja531c17p3">
<span class="m-text m-primary">Sace maṁ nāganāsūrū,</span><br />
</p>
<p id="ja531c17p4">
<span class="m-text m-primary">pamhāyeyya pabhāvatī.</span><br />
</p>
<p id="ja531c18p1">
<span class="m-text m-primary">Nekkhaṁ gīvaṁ te kāressaṁ,</span><br />
</p>
<p id="ja531c18p2">
<span class="m-text m-primary">patvā khujje kusāvatiṁ;</span><br />
</p>
<p id="ja531c18p3">
<span class="m-text m-primary">Sace maṁ nāganāsūrū,</span><br />
</p>
<p id="ja531c18p4">
<span class="m-text m-primary">pāṇīhi upasamphuse”.</span><br />
</p>
<p id="ja531c19p1">
<span class="m-text m-primary">“Na hi nūnāyaṁ rājaputtī,</span><br />
</p>
<p id="ja531c19p2">
<span class="m-text m-primary">kuse sātampi vindati;</span><br />
</p>
<p id="ja531c19p3">
<span class="m-text m-primary">Āḷārike bhate pose,</span><br />
</p>
<p id="ja531c19p4">
<span class="m-text m-primary">vetanena anatthike”.</span><br />
</p>
<p id="ja531c20p1">
<span class="m-text m-primary">“Na hi nūnāyaṁ sā khujjā,</span><br />
</p>
<p id="ja531c20p2">
<span class="m-text m-primary">labhati jivhāya chedanaṁ;</span><br />
</p>
<p id="ja531c20p3">
<span class="m-text m-primary">Sunisitena satthena,</span><br />
</p>
<p id="ja531c20p4">
<span class="m-text m-primary">evaṁ dubbhāsitaṁ bhaṇaṁ”.</span><br />
</p>
<p id="ja531c21p1">
<span class="m-text m-primary">“Mā naṁ rūpena pāmesi,</span><br />
</p>
<p id="ja531c21p2">
<span class="m-text m-primary">ārohena pabhāvati;</span><br />
</p>
<p id="ja531c21p3">
<span class="m-text m-primary">Mahāyasoti katvāna,</span><br />
</p>
<p id="ja531c21p4">
<span class="m-text m-primary">karassu rucire piyaṁ.</span><br />
</p>
<p id="ja531c22p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c22p2">
<span class="m-text m-primary">ārohena pabhāvati;</span><br />
</p>
<p id="ja531c22p3">
<span class="m-text m-primary">Mahaddhanoti katvāna,</span><br />
</p>
<p id="ja531c22p4">
<span class="m-text m-primary">karassu rucire piyaṁ.</span><br />
</p>
<p id="ja531c23p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c23p2">
<span class="m-text m-primary">ārohena pabhāvati;</span><br />
</p>
<p id="ja531c23p3">
<span class="m-text m-primary">Mahabbaloti katvāna,</span><br />
</p>
<p id="ja531c23p4">
<span class="m-text m-primary">karassu rucire piyaṁ.</span><br />
</p>
<p id="ja531c24p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c24p2">
<span class="m-text m-primary">ārohena pabhāvati;</span><br />
</p>
<p id="ja531c24p3">
<span class="m-text m-primary">Mahāraṭṭhoti katvāna,</span><br />
</p>
<p id="ja531c24p4">
<span class="m-text m-primary">karassu rucire piyaṁ.</span><br />
</p>
<p id="ja531c25p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c25p2">
<span class="m-text m-primary">ārohena pabhāvati;</span><br />
</p>
<p id="ja531c25p3">
<span class="m-text m-primary">Mahārājāti katvāna,</span><br />
</p>
<p id="ja531c25p4">
<span class="m-text m-primary">karassu rucire piyaṁ.</span><br />
</p>
<p id="ja531c26p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c26p2">
<span class="m-text m-primary">ārohena pabhāvati;</span><br />
</p>
<p id="ja531c26p3">
<span class="m-text m-primary">Sīhassaroti katvāna,</span><br />
</p>
<p id="ja531c26p4">
<span class="m-text m-primary">karassu rucire piyaṁ.</span><br />
</p>
<p id="ja531c27p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c27p2">
<span class="m-text m-primary">ārohena pabhāvati;</span><br />
</p>
<p id="ja531c27p3">
<span class="m-text m-primary">Vaggussaroti katvāna,</span><br />
</p>
<p id="ja531c27p4">
<span class="m-text m-primary">karassu rucire piyaṁ.</span><br />
</p>
<p id="ja531c28p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c28p2">
<span class="m-text m-primary">ārohena pabhāvati;</span><br />
</p>
<p id="ja531c28p3">
<span class="m-text m-primary">Bindussaroti katvāna,</span><br />
</p>
<p id="ja531c28p4">
<span class="m-text m-primary">karassu rucire piyaṁ.</span><br />
</p>
<p id="ja531c29p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c29p2">
<span class="m-text m-primary">ārohena pabhāvati;</span><br />
</p>
<p id="ja531c29p3">
<span class="m-text m-primary">Mañjussaroti katvāna,</span><br />
</p>
<p id="ja531c29p4">
<span class="m-text m-primary">karassu rucire piyaṁ.</span><br />
</p>
<p id="ja531c30p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c30p2">
<span class="m-text m-primary">ārohena pabhāvati;</span><br />
</p>
<p id="ja531c30p3">
<span class="m-text m-primary">Madhussaroti katvāna,</span><br />
</p>
<p id="ja531c30p4">
<span class="m-text m-primary">karassu rucire piyaṁ.</span><br />
</p>
<p id="ja531c31p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c31p2">
<span class="m-text m-primary">ārohena pabhāvati;</span><br />
</p>
<p id="ja531c31p3">
<span class="m-text m-primary">Satasippoti katvāna,</span><br />
</p>
<p id="ja531c31p4">
<span class="m-text m-primary">karassu rucire piyaṁ.</span><br />
</p>
<p id="ja531c32p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c32p2">
<span class="m-text m-primary">ārohena pabhāvati;</span><br />
</p>
<p id="ja531c32p3">
<span class="m-text m-primary">Khattiyotipi katvāna,</span><br />
</p>
<p id="ja531c32p4">
<span class="m-text m-primary">karassu rucire piyaṁ.</span><br />
</p>
<p id="ja531c33p1">
<span class="m-text m-primary">Mā naṁ rūpena pāmesi,</span><br />
</p>
<p id="ja531c33p2">
<span class="m-text m-primary">ārohena pabhāvati;</span><br />
</p>
<p id="ja531c33p3">
<span class="m-text m-primary">Kusarājāti katvāna,</span><br />
</p>
<p id="ja531c33p4">
<span class="m-text m-primary">karassu rucire piyaṁ”.</span><br />
</p>
<p id="ja531c34p1">
<span class="m-text m-primary">“Ete nāgā upatthaddhā,</span><br />
</p>
<p id="ja531c34p2">
<span class="m-text m-primary">sabbe tiṭṭhanti vammitā;</span><br />
</p>
<p id="ja531c34p3">
<span class="m-text m-primary">Purā maddanti pākāraṁ,</span><br />
</p>
<p id="ja531c34p4">
<span class="m-text m-primary">ānentetaṁ pabhāvatiṁ”.</span><br />
</p>
<p id="ja531c35p1">
<span class="m-text m-primary">“Satta bile karitvāna,</span><br />
</p>
<p id="ja531c35p2">
<span class="m-text m-primary">ahametaṁ pabhāvatiṁ;</span><br />
</p>
<p id="ja531c35p3">
<span class="m-text m-primary">Khattiyānaṁ padassāmi,</span><br />
</p>
<p id="ja531c35p4">
<span class="m-text m-primary">ye maṁ hantuṁ idhāgatā”.</span><br />
</p>
<p id="ja531c36p1">
<span class="m-text m-primary">“Avuṭṭhahi rājaputtī,</span><br />
</p>
<p id="ja531c36p2">
<span class="m-text m-primary">sāmā koseyyavāsinī;</span><br />
</p>
<p id="ja531c36p3">
<span class="m-text m-primary">Assupuṇṇehi nettehi,</span><br />
</p>
<p id="ja531c36p4">
<span class="m-text m-primary">dāsīgaṇapurakkhatā”.</span><br />
</p>
<p id="ja531c37p1">
<span class="m-text m-primary">“Taṁ nūna kakkūpanisevitaṁ mukhaṁ,</span><br />
</p>
<p id="ja531c37p2">
<span class="m-text m-primary">Ādāsadantātharupaccavekkhitaṁ;</span><br />
</p>
<p id="ja531c37p3">
<span class="m-text m-primary">Subhaṁ sunettaṁ virajaṁ anaṅgaṇaṁ,</span><br />
</p>
<p id="ja531c37p4">
<span class="m-text m-primary">Chuddhaṁ vane ṭhassati khattiyehi.</span><br />
</p>
<p id="ja531c38p1">
<span class="m-text m-primary">Te nūna me asite vellitagge,</span><br />
</p>
<p id="ja531c38p2">
<span class="m-text m-primary">Kese mudū candanasāralitte;</span><br />
</p>
<p id="ja531c38p3">
<span class="m-text m-primary">Samākule sīvathikāya majjhe,</span><br />
</p>
<p id="ja531c38p4">
<span class="m-text m-primary">Pādehi gijjhā parikaḍḍhissanti.</span><br />
</p>
<p id="ja531c39p1">
<span class="m-text m-primary">Tā nūna me tambanakhā sulomā,</span><br />
</p>
<p id="ja531c39p2">
<span class="m-text m-primary">Bāhā mudū candanasāralittā;</span><br />
</p>
<p id="ja531c39p3">
<span class="m-text m-primary">Chinnā vane ujjhitā khattiyehi,</span><br />
</p>
<p id="ja531c39p4">
<span class="m-text m-primary">Gayha dhaṅko gacchati yenakāmaṁ.</span><br />
</p>
<p id="ja531c40p1">
<span class="m-text m-primary">Te nūna tālūpanibhe alambe,</span><br />
</p>
<p id="ja531c40p2">
<span class="m-text m-primary">Nisevite kāsikacandanena;</span><br />
</p>
<p id="ja531c40p3">
<span class="m-text m-primary">Thanesu me lambissati siṅgālo,</span><br />
</p>
<p id="ja531c40p4">
<span class="m-text m-primary">Mātūva putto taruṇo tanūjo.</span><br />
</p>
<p id="ja531c41p1">
<span class="m-text m-primary">Taṁ nūna soṇiṁ puthulaṁ sukoṭṭitaṁ,</span><br />
</p>
<p id="ja531c41p2">
<span class="m-text m-primary">Nisevitaṁ kañcanamekhalāhi;</span><br />
</p>
<p id="ja531c41p3">
<span class="m-text m-primary">Chinnaṁ vane khattiyehī avatthaṁ,</span><br />
</p>
<p id="ja531c41p4">
<span class="m-text m-primary">Siṅgālasaṅghā parikaḍḍhissanti.</span><br />
</p>
<p id="ja531c42p1">
<span class="m-text m-primary">Soṇā dhaṅkā siṅgālā ca,</span><br />
</p>
<p id="ja531c42p2">
<span class="m-text m-primary">ye caññe santi dāṭhino;</span><br />
</p>
<p id="ja531c42p3">
<span class="m-text m-primary">Ajarā nūna hessanti,</span><br />
</p>
<p id="ja531c42p4">
<span class="m-text m-primary">bhakkhayitvā pabhāvatiṁ.</span><br />
</p>
<p id="ja531c43p1">
<span class="m-text m-primary">Sace maṁsāni hariṁsu,</span><br />
</p>
<p id="ja531c43p2">
<span class="m-text m-primary">khattiyā dūragāmino;</span><br />
</p>
<p id="ja531c43p3">
<span class="m-text m-primary">Aṭṭhīni amma yācitvā,</span><br />
</p>
<p id="ja531c43p4">
<span class="m-text m-primary">anupathe dahātha naṁ.</span><br />
</p>
<p id="ja531c44p1">
<span class="m-text m-primary">Khettāni amma kāretvā,</span><br />
</p>
<p id="ja531c44p2">
<span class="m-text m-primary">kaṇikārettha ropaya;</span><br />
</p>
<p id="ja531c44p3">
<span class="m-text m-primary">Yadā te pupphitā assu,</span><br />
</p>
<p id="ja531c44p4">
<span class="m-text m-primary">hemantānaṁ himaccaye;</span><br />
</p>
<p id="ja531c44p5">
<span class="m-text m-primary">Sareyyātha mamaṁ amma,</span><br />
</p>
<p id="ja531c44p6">
<span class="m-text m-primary">evaṁvaṇṇā pabhāvatī”.</span><br />
</p>
<p id="ja531c45p1">
<span class="m-text m-primary">“Tassā mātā udaṭṭhāsi,</span><br />
</p>
<p id="ja531c45p2">
<span class="m-text m-primary">khattiyā devavaṇṇinī;</span><br />
</p>
<p id="ja531c45p3">
<span class="m-text m-primary">Disvā asiñca sūnañca,</span><br />
</p>
<p id="ja531c45p4">
<span class="m-text m-primary">rañño maddassantepure”.</span><br />
</p>
<p id="ja531c46p1">
<span class="m-text m-primary">“Iminā nūna asinā,</span><br />
</p>
<p id="ja531c46p2">
<span class="m-text m-primary">susaññaṁ tanumajjhimaṁ;</span><br />
</p>
<p id="ja531c46p3">
<span class="m-text m-primary">Dhītaraṁ madda hantvāna,</span><br />
</p>
<p id="ja531c46p4">
<span class="m-text m-primary">khattiyānaṁ padassasi.</span><br />
</p>
<p id="ja531c47p1">
<span class="m-text m-primary">Na me akāsi vacanaṁ,</span><br />
</p>
<p id="ja531c47p2">
<span class="m-text m-primary">atthakāmāya puttike;</span><br />
</p>
<p id="ja531c47p3">
<span class="m-text m-primary">Sājja lohitasañchannā,</span><br />
</p>
<p id="ja531c47p4">
<span class="m-text m-primary">gacchasi yamasādhanaṁ.</span><br />
</p>
<p id="ja531c48p1">
<span class="m-text m-primary">Evamāpajjatī poso,</span><br />
</p>
<p id="ja531c48p2">
<span class="m-text m-primary">pāpiyañca nigacchati;</span><br />
</p>
<p id="ja531c48p3">
<span class="m-text m-primary">Yo ve hitānaṁ vacanaṁ,</span><br />
</p>
<p id="ja531c48p4">
<span class="m-text m-primary">na karoti atthadassinaṁ.</span><br />
</p>
<p id="ja531c49p1">
<span class="m-text m-primary">Sace ca ajja dhāresi,</span><br />
</p>
<p id="ja531c49p2">
<span class="m-text m-primary">kumāraṁ cārudassanaṁ;</span><br />
</p>
<p id="ja531c49p3">
<span class="m-text m-primary">Kusena jātaṁ khattiyaṁ,</span><br />
</p>
<p id="ja531c49p4">
<span class="m-text m-primary">suvaṇṇamaṇimekhalaṁ;</span><br />
</p>
<p id="ja531c49p5">
<span class="m-text m-primary">Pūjitaṁ ñātisaṅghehi,</span><br />
</p>
<p id="ja531c49p6">
<span class="m-text m-primary">na gacchasi yamakkhayaṁ.</span><br />
</p>
<p id="ja531c50p1">
<span class="m-text m-primary">Yatthassu bherī nadati,</span><br />
</p>
<p id="ja531c50p2">
<span class="m-text m-primary">kuñjaro ca nikūjati;</span><br />
</p>
<p id="ja531c50p3">
<span class="m-text m-primary">Khattiyānaṁ kule bhadde,</span><br />
</p>
<p id="ja531c50p4">
<span class="m-text m-primary">kiṁ nu sukhataraṁ tato.</span><br />
</p>
<p id="ja531c51p1">
<span class="m-text m-primary">Asso ca sisati dvāre,</span><br />
</p>
<p id="ja531c51p2">
<span class="m-text m-primary">kumāro uparodati;</span><br />
</p>
<p id="ja531c51p3">
<span class="m-text m-primary">Khattiyānaṁ kule bhadde,</span><br />
</p>
<p id="ja531c51p4">
<span class="m-text m-primary">kiṁ nu sukhataraṁ tato.</span><br />
</p>
<p id="ja531c52p1">
<span class="m-text m-primary">Mayūrakoñcābhirude,</span><br />
</p>
<p id="ja531c52p2">
<span class="m-text m-primary">kokilābhinikūjite;</span><br />
</p>
<p id="ja531c52p3">
<span class="m-text m-primary">Khattiyānaṁ kule bhadde,</span><br />
</p>
<p id="ja531c52p4">
<span class="m-text m-primary">kiṁ nu sukhataraṁ tato”.</span><br />
</p>
<p id="ja531c53p1">
<span class="m-text m-primary">“Kahaṁ nu so sattumaddano,</span><br />
</p>
<p id="ja531c53p2">
<span class="m-text m-primary">pararaṭṭhappamaddano;</span><br />
</p>
<p id="ja531c53p3">
<span class="m-text m-primary">Kuso soḷārapaññāṇo,</span><br />
</p>
<p id="ja531c53p4">
<span class="m-text m-primary">yo no dukkhā pamocaye”.</span><br />
</p>
<p id="ja531c54p1">
<span class="m-text m-primary">“Idheva so sattumaddano,</span><br />
</p>
<p id="ja531c54p2">
<span class="m-text m-primary">pararaṭṭhappamaddano;</span><br />
</p>
<p id="ja531c54p3">
<span class="m-text m-primary">Kuso soḷārapaññāṇo,</span><br />
</p>
<p id="ja531c54p4">
<span class="m-text m-primary">yo te sabbe vadhissati”.</span><br />
</p>
<p id="ja531c55p1">
<span class="m-text m-primary">“Ummattikā nu bhaṇasi,</span><br />
</p>
<p id="ja531c55p2">
<span class="m-text m-primary">Andhabālā pabhāsasi;</span><br />
</p>
<p id="ja531c55p3">
<span class="m-text m-primary">Kuso ce āgato assa,</span><br />
</p>
<p id="ja531c55p4">
<span class="m-text m-primary">Kiṁ na jānemu taṁ mayaṁ”.</span><br />
</p>
<p id="ja531c56p1">
<span class="m-text m-primary">“Eso āḷāriko poso,</span><br />
</p>
<p id="ja531c56p2">
<span class="m-text m-primary">kumārīpuramantare;</span><br />
</p>
<p id="ja531c56p3">
<span class="m-text m-primary">Daḷhaṁ katvāna saṁvelliṁ,</span><br />
</p>
<p id="ja531c56p4">
<span class="m-text m-primary">kumbhiṁ dhovati oṇato”.</span><br />
</p>
<p id="ja531c57p1">
<span class="m-text m-primary">“Veṇī tvamasi caṇḍālī,</span><br />
</p>
<p id="ja531c57p2">
<span class="m-text m-primary">adūsi kulagandhinī;</span><br />
</p>
<p id="ja531c57p3">
<span class="m-text m-primary">Kathaṁ maddakule jātā,</span><br />
</p>
<p id="ja531c57p4">
<span class="m-text m-primary">dāsaṁ kayirāsi kāmukaṁ”.</span><br />
</p>
<p id="ja531c58p1">
<span class="m-text m-primary">“Namhi veṇī na caṇḍālī,</span><br />
</p>
<p id="ja531c58p2">
<span class="m-text m-primary">na camhi kulagandhinī;</span><br />
</p>
<p id="ja531c58p3">
<span class="m-text m-primary">Okkākaputto bhaddante,</span><br />
</p>
<p id="ja531c58p4">
<span class="m-text m-primary">tvaṁ nu dāsoti maññasi”.</span><br />
</p>
<p id="ja531c59p1">
<span class="m-text m-primary">“Yo brāhmaṇasahassāni,</span><br />
</p>
<p id="ja531c59p2">
<span class="m-text m-primary">sadā bhojeti vīsatiṁ;</span><br />
</p>
<p id="ja531c59p3">
<span class="m-text m-primary">Okkākaputto bhaddante,</span><br />
</p>
<p id="ja531c59p4">
<span class="m-text m-primary">tvaṁ nu dāsoti maññasi.</span><br />
</p>
<p id="ja531c60p1">
<span class="m-text m-primary">Yassa nāgasahassāni,</span><br />
</p>
<p id="ja531c60p2">
<span class="m-text m-primary">sadā yojenti vīsatiṁ;</span><br />
</p>
<p id="ja531c60p3">
<span class="m-text m-primary">Okkākaputto bhaddante,</span><br />
</p>
<p id="ja531c60p4">
<span class="m-text m-primary">tvaṁ nu dāsoti maññasi.</span><br />
</p>
<p id="ja531c61p1">
<span class="m-text m-primary">Yassa assasahassāni,</span><br />
</p>
<p id="ja531c61p2">
<span class="m-text m-primary">sadā yojenti vīsatiṁ;</span><br />
</p>
<p id="ja531c61p3">
<span class="m-text m-primary">Okkākaputto bhaddante,</span><br />
</p>
<p id="ja531c61p4">
<span class="m-text m-primary">tvaṁ nu dāsoti maññasi.</span><br />
</p>
<p id="ja531c62p1">
<span class="m-text m-primary">Yassa rathasahassāni,</span><br />
</p>
<p id="ja531c62p2">
<span class="m-text m-primary">sadā yojenti vīsatiṁ;</span><br />
</p>
<p id="ja531c62p3">
<span class="m-text m-primary">Okkākaputto bhaddante,</span><br />
</p>
<p id="ja531c62p4">
<span class="m-text m-primary">tvaṁ nu dāsoti maññasi.</span><br />
</p>
<p id="ja531c63p1">
<span class="m-text m-primary">Yassa usabhasahassāni,</span><br />
</p>
<p id="ja531c63p2">
<span class="m-text m-primary">sadā yojenti vīsatiṁ;</span><br />
</p>
<p id="ja531c63p3">
<span class="m-text m-primary">Okkākaputto bhaddante,</span><br />
</p>
<p id="ja531c63p4">
<span class="m-text m-primary">tvaṁ nu dāsoti maññasi.</span><br />
</p>
<p id="ja531c64p1">
<span class="m-text m-primary">Yassa dhenusahassāni,</span><br />
</p>
<p id="ja531c64p2">
<span class="m-text m-primary">sadā duhanti vīsatiṁ;</span><br />
</p>
<p id="ja531c64p3">
<span class="m-text m-primary">Okkākaputto bhaddante,</span><br />
</p>
<p id="ja531c64p4">
<span class="m-text m-primary">tvaṁ nu dāsoti maññasi”.</span><br />
</p>
<p id="ja531c65p1">
<span class="m-text m-primary">“Taggha te dukkaṭaṁ bāle,</span><br />
</p>
<p id="ja531c65p2">
<span class="m-text m-primary">yaṁ khattiyaṁ mahabbalaṁ;</span><br />
</p>
<p id="ja531c65p3">
<span class="m-text m-primary">Nāgaṁ maṇḍūkavaṇṇena,</span><br />
</p>
<p id="ja531c65p4">
<span class="m-text m-primary">na naṁ akkhāsidhāgataṁ”.</span><br />
</p>
<p id="ja531c66p1">
<span class="m-text m-primary">“Aparādhaṁ mahārāja,</span><br />
</p>
<p id="ja531c66p2">
<span class="m-text m-primary">tvaṁ no khama rathesabha;</span><br />
</p>
<p id="ja531c66p3">
<span class="m-text m-primary">Yaṁ taṁ aññātavesena,</span><br />
</p>
<p id="ja531c66p4">
<span class="m-text m-primary">nāññāsimhā idhāgataṁ”.</span><br />
</p>
<p id="ja531c67p1">
<span class="m-text m-primary">“Mādisassa na taṁ channaṁ,</span><br />
</p>
<p id="ja531c67p2">
<span class="m-text m-primary">yohaṁ āḷāriko bhave;</span><br />
</p>
<p id="ja531c67p3">
<span class="m-text m-primary">Tvaññeva me pasīdassu,</span><br />
</p>
<p id="ja531c67p4">
<span class="m-text m-primary">natthi te deva dukkaṭaṁ”.</span><br />
</p>
<p id="ja531c68p1">
<span class="m-text m-primary">“Gaccha bāle khamāpehi,</span><br />
</p>
<p id="ja531c68p2">
<span class="m-text m-primary">kusarājaṁ mahabbalaṁ;</span><br />
</p>
<p id="ja531c68p3">
<span class="m-text m-primary">Khamāpito kuso rājā,</span><br />
</p>
<p id="ja531c68p4">
<span class="m-text m-primary">so te dassati jīvitaṁ”.</span><br />
</p>
<p id="ja531c69p1">
<span class="m-text m-primary">“Pitussa vacanaṁ sutvā,</span><br />
</p>
<p id="ja531c69p2">
<span class="m-text m-primary">devavaṇṇī pabhāvatī;</span><br />
</p>
<p id="ja531c69p3">
<span class="m-text m-primary">Sirasā aggahī pāde,</span><br />
</p>
<p id="ja531c69p4">
<span class="m-text m-primary">kusarājaṁ mahabbalaṁ”.</span><br />
</p>
<p id="ja531c70p1">
<span class="m-text m-primary">“Yāmā ratyo atikkantā,</span><br />
</p>
<p id="ja531c70p2">
<span class="m-text m-primary">tāmā deva tayā vinā;</span><br />
</p>
<p id="ja531c70p3">
<span class="m-text m-primary">Vande te sirasā pāde,</span><br />
</p>
<p id="ja531c70p4">
<span class="m-text m-primary">mā me kujjha rathesabha.</span><br />
</p>
<p id="ja531c71p1">
<span class="m-text m-primary">Sabbaṁ te paṭijānāmi,</span><br />
</p>
<p id="ja531c71p2">
<span class="m-text m-primary">mahārāja suṇohi me;</span><br />
</p>
<p id="ja531c71p3">
<span class="m-text m-primary">Na cāpi appiyaṁ tuyhaṁ,</span><br />
</p>
<p id="ja531c71p4">
<span class="m-text m-primary">kareyyāmi ahaṁ puna.</span><br />
</p>
<p id="ja531c72p1">
<span class="m-text m-primary">Evañce yācamānāya,</span><br />
</p>
<p id="ja531c72p2">
<span class="m-text m-primary">vacanaṁ me na kāhasi;</span><br />
</p>
<p id="ja531c72p3">
<span class="m-text m-primary">Idāni maṁ tāto hantvā,</span><br />
</p>
<p id="ja531c72p4">
<span class="m-text m-primary">khattiyānaṁ padassati”.</span><br />
</p>
<p id="ja531c73p1">
<span class="m-text m-primary">“Evaṁ te yācamānāya,</span><br />
</p>
<p id="ja531c73p2">
<span class="m-text m-primary">kiṁ na kāhāmi te vaco;</span><br />
</p>
<p id="ja531c73p3">
<span class="m-text m-primary">Vikuddho tyasmi kalyāṇi,</span><br />
</p>
<p id="ja531c73p4">
<span class="m-text m-primary">mā tvaṁ bhāyi pabhāvati.</span><br />
</p>
<p id="ja531c74p1">
<span class="m-text m-primary">Sabbaṁ te paṭijānāmi,</span><br />
</p>
<p id="ja531c74p2">
<span class="m-text m-primary">rājaputti suṇohi me;</span><br />
</p>
<p id="ja531c74p3">
<span class="m-text m-primary">Na cāpi appiyaṁ tuyhaṁ,</span><br />
</p>
<p id="ja531c74p4">
<span class="m-text m-primary">kareyyāmi ahaṁ puna.</span><br />
</p>
<p id="ja531c75p1">
<span class="m-text m-primary">Tava kāmā hi sussoṇi,</span><br />
</p>
<p id="ja531c75p2">
<span class="m-text m-primary">pahu dukkhaṁ titikkhisaṁ;</span><br />
</p>
<p id="ja531c75p3">
<span class="m-text m-primary">Bahuṁ maddakulaṁ hantvā,</span><br />
</p>
<p id="ja531c75p4">
<span class="m-text m-primary">nayituṁ taṁ pabhāvati”.</span><br />
</p>
<p id="ja531c76p1">
<span class="m-text m-primary">“Yojayantu rathe asse,</span><br />
</p>
<p id="ja531c76p2">
<span class="m-text m-primary">nānācitte samāhite;</span><br />
</p>
<p id="ja531c76p3">
<span class="m-text m-primary">Atha dakkhatha me vegaṁ,</span><br />
</p>
<p id="ja531c76p4">
<span class="m-text m-primary">vidhamantassa sattavo”.</span><br />
</p>
<p id="ja531c77p1">
<span class="m-text m-primary">“Tañca tattha udikkhiṁsu,</span><br />
</p>
<p id="ja531c77p2">
<span class="m-text m-primary">rañño maddassantepure;</span><br />
</p>
<p id="ja531c77p3">
<span class="m-text m-primary">Vijambhamānaṁ sīhaṁva,</span><br />
</p>
<p id="ja531c77p4">
<span class="m-text m-primary">phoṭentaṁ diguṇaṁ bhujaṁ.</span><br />
</p>
<p id="ja531c78p1">
<span class="m-text m-primary">Hatthikkhandhañca āruyha,</span><br />
</p>
<p id="ja531c78p2">
<span class="m-text m-primary">āropetvā pabhāvatiṁ;</span><br />
</p>
<p id="ja531c78p3">
<span class="m-text m-primary">Saṅgāmaṁ otaritvāna,</span><br />
</p>
<p id="ja531c78p4">
<span class="m-text m-primary">sīhanādaṁ nadī kuso.</span><br />
</p>
<p id="ja531c79p1">
<span class="m-text m-primary">Tassa taṁ nadato sutvā,</span><br />
</p>
<p id="ja531c79p2">
<span class="m-text m-primary">sīhassevitare migā;</span><br />
</p>
<p id="ja531c79p3">
<span class="m-text m-primary">Khattiyā vipalāyiṁsu,</span><br />
</p>
<p id="ja531c79p4">
<span class="m-text m-primary">kusasaddabhayaṭṭitā.</span><br />
</p>
<p id="ja531c80p1">
<span class="m-text m-primary">Hatthārohā anīkaṭṭhā,</span><br />
</p>
<p id="ja531c80p2">
<span class="m-text m-primary">rathikā pattikārakā;</span><br />
</p>
<p id="ja531c80p3">
<span class="m-text m-primary">Aññamaññassa chindanti,</span><br />
</p>
<p id="ja531c80p4">
<span class="m-text m-primary">kusasaddabhayaṭṭitā.</span><br />
</p>
<p id="ja531c81p1">
<span class="m-text m-primary">Tasmiṁ saṅgāmasīsasmiṁ,</span><br />
</p>
<p id="ja531c81p2">
<span class="m-text m-primary">passitvā haṭṭhamānaso;</span><br />
</p>
<p id="ja531c81p3">
<span class="m-text m-primary">Kusassa rañño devindo,</span><br />
</p>
<p id="ja531c81p4">
<span class="m-text m-primary">adā verocanaṁ maṇiṁ.</span><br />
</p>
<p id="ja531c82p1">
<span class="m-text m-primary">So taṁ vijitvā saṅgāmaṁ,</span><br />
</p>
<p id="ja531c82p2">
<span class="m-text m-primary">laddhā verocanaṁ maṇiṁ;</span><br />
</p>
<p id="ja531c82p3">
<span class="m-text m-primary">Hatthikkhandhagato rājā,</span><br />
</p>
<p id="ja531c82p4">
<span class="m-text m-primary">pāvekkhi nagaraṁ puraṁ.</span><br />
</p>
<p id="ja531c83p1">
<span class="m-text m-primary">Jīvaggāhaṁ gahetvāna,</span><br />
</p>
<p id="ja531c83p2">
<span class="m-text m-primary">bandhitvā satta khattiye;</span><br />
</p>
<p id="ja531c83p3">
<span class="m-text m-primary">Sasurassupanāmesi,</span><br />
</p>
<p id="ja531c83p4">
<span class="m-text m-primary">ime te deva sattavo.</span><br />
</p>
<p id="ja531c84p1">
<span class="m-text m-primary">Sabbeva te vasaṁ gatā,</span><br />
</p>
<p id="ja531c84p2">
<span class="m-text m-primary">amittā vihatā tava;</span><br />
</p>
<p id="ja531c84p3">
<span class="m-text m-primary">Kāmaṁ karohi te tayā,</span><br />
</p>
<p id="ja531c84p4">
<span class="m-text m-primary">muñca vā te hanassu vā”.</span><br />
</p>
<p id="ja531c85p1">
<span class="m-text m-primary">“Tuyheva sattavo ete,</span><br />
</p>
<p id="ja531c85p2">
<span class="m-text m-primary">na hi te mayha sattavo;</span><br />
</p>
<p id="ja531c85p3">
<span class="m-text m-primary">Tvaññeva no mahārāja,</span><br />
</p>
<p id="ja531c85p4">
<span class="m-text m-primary">muñca vā te hanassu vā”.</span><br />
</p>
<p id="ja531c86p1">
<span class="m-text m-primary">“Imā te dhītaro satta,</span><br />
</p>
<p id="ja531c86p2">
<span class="m-text m-primary">devakaññūpamā subhā;</span><br />
</p>
<p id="ja531c86p3">
<span class="m-text m-primary">Dadāhi nesaṁ ekekaṁ,</span><br />
</p>
<p id="ja531c86p4">
<span class="m-text m-primary">hontu jāmātaro tava”.</span><br />
</p>
<p id="ja531c87p1">
<span class="m-text m-primary">“Amhākañceva tāsañca,</span><br />
</p>
<p id="ja531c87p2">
<span class="m-text m-primary">tvaṁ no sabbesamissaro;</span><br />
</p>
<p id="ja531c87p3">
<span class="m-text m-primary">Tvaññeva no mahārāja,</span><br />
</p>
<p id="ja531c87p4">
<span class="m-text m-primary">dehi nesaṁ yadicchasi”.</span><br />
</p>
<p id="ja531c88p1">
<span class="m-text m-primary">Ekamekassa ekekaṁ,</span><br />
</p>
<p id="ja531c88p2">
<span class="m-text m-primary">adā sīhassaro kuso;</span><br />
</p>
<p id="ja531c88p3">
<span class="m-text m-primary">Khattiyānaṁ tadā tesaṁ,</span><br />
</p>
<p id="ja531c88p4">
<span class="m-text m-primary">rañño maddassa dhītaro.</span><br />
</p>
<p id="ja531c89p1">
<span class="m-text m-primary">Pīṇitā tena lābhena,</span><br />
</p>
<p id="ja531c89p2">
<span class="m-text m-primary">tuṭṭhā sīhassare kuse;</span><br />
</p>
<p id="ja531c89p3">
<span class="m-text m-primary">Sakaraṭṭhāni pāyiṁsu,</span><br />
</p>
<p id="ja531c89p4">
<span class="m-text m-primary">khattiyā satta tāvade.</span><br />
</p>
<p id="ja531c90p1">
<span class="m-text m-primary">Pabhāvatiñca ādāya,</span><br />
</p>
<p id="ja531c90p2">
<span class="m-text m-primary">maṇiṁ verocanaṁ subhaṁ;</span><br />
</p>
<p id="ja531c90p3">
<span class="m-text m-primary">Kusāvatiṁ kuso rājā,</span><br />
</p>
<p id="ja531c90p4">
<span class="m-text m-primary">agamāsi mahabbalo.</span><br />
</p>
<p id="ja531c91p1">
<span class="m-text m-primary">Tyassu ekarathe yantā,</span><br />
</p>
<p id="ja531c91p2">
<span class="m-text m-primary">pavisantā kusāvatiṁ;</span><br />
</p>
<p id="ja531c91p3">
<span class="m-text m-primary">Samānā vaṇṇarūpena,</span><br />
</p>
<p id="ja531c91p4">
<span class="m-text m-primary">nāññamaññātirocisuṁ.</span><br />
</p>
<p id="ja531c92p1">
<span class="m-text m-primary">Mātā puttena saṅgacchi,</span><br />
</p>
<p id="ja531c92p2">
<span class="m-text m-primary">ubhayo ca jayampatī;</span><br />
</p>
<p id="ja531c92p3">
<span class="m-text m-primary">Samaggā te tadā āsuṁ,</span><br />
</p>
<p id="ja531c92p4">
<span class="m-text m-primary">phītaṁ dharaṇimāvasunti.</span><br />
</p>
<p id="ja531c93p1">
<span class="m-text m-primary">Kusajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>