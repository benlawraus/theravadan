<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily007p004p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily007p004p005z.html" />
  <meta property="og:description" content="Opammakathāpañha Pathavīvagga 5. Pabbataṅgapañha “Bhante nāgasena, ‘pabbatassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, pabbato acalo akampito asampavedhī; evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṁsāya sukhe dukkhe iṭṭhāniṭṭhesu sabbattha …" />
  <meta name="twitter:description" content="Opammakathāpañha Pathavīvagga 5. Pabbataṅgapañha “Bhante nāgasena, ‘pabbatassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, pabbato acalo akampito asampavedhī; evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṁsāya sukhe dukkhe iṭṭhāniṭṭhesu sabbattha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<p id="mil7p4p5c0p2">
<span class="pali m-text">Opammakathāpañha</span><br />
</p>
<p id="mil7p4p5c0p3">
<span class="pali m-text">Pathavīvagga</span><br />
</p>
<section id="pabbatangapanha">
<span id="mil7p4p5c0p4"></span><h2><span class="pali m-text">5. Pabbataṅgapañha</span></h2>
<p id="mil7p4p5c1p1">
<span class="pali m-text">“Bhante nāgasena, ‘pabbatassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?</span><br />
</p>
<p id="mil7p4p5c1p2">
<span class="pali m-text">“Yathā, mahārāja, pabbato acalo akampito asampavedhī;</span><br />
</p>
<p id="mil7p4p5c1p3">
<span class="pali m-text">evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṁsāya sukhe dukkhe iṭṭhāniṭṭhesu sabbattha rūpasaddagandharasaphoṭṭhabbadhammesu rajanīyesu na rajjitabbaṁ, dussanīyesu na dussitabbaṁ, muyhanīyesu na muyhitabbaṁ, na kampitabbaṁ na calitabbaṁ, pabbatena viya acalena bhavitabbaṁ.</span><br />
</p>
<p id="mil7p4p5c1p4">
<span class="pali m-text">Idaṁ, mahārāja, pabbatassa paṭhamaṁ aṅgaṁ gahetabbaṁ.</span><br />
</p>
<p id="mil7p4p5c1p5">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil7p4p5c2p1">
<span class="pali m-text">‘Selo yathā ekaghano,</span><br />
</p>
<p id="mil7p4p5c2p2">
<span class="pali m-text">vātena na samīrati;</span><br />
</p>
<p id="mil7p4p5c2p3">
<span class="pali m-text">Evaṁ nindāpasaṁsāsu,</span><br />
</p>
<p id="mil7p4p5c2p4">
<span class="pali m-text">na samiñjanti paṇḍitā’ti.</span><br />
</p>
<p id="mil7p4p5c3p1">
<span class="pali m-text">Puna caparaṁ, mahārāja, pabbato thaddho na kenaci saṁsaṭṭho;</span><br />
</p>
<p id="mil7p4p5c3p2">
<span class="pali m-text">evameva kho, mahārāja, yoginā yogāvacarena thaddhena asaṁsaṭṭhena bhavitabbaṁ, na kenaci saṁsaggo karaṇīyo.</span><br />
</p>
<p id="mil7p4p5c3p3">
<span class="pali m-text">Idaṁ, mahārāja, pabbatassa dutiyaṁ aṅgaṁ gahetabbaṁ.</span><br />
</p>
<p id="mil7p4p5c3p4">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil7p4p5c4p1">
<span class="pali m-text">‘Asaṁsaṭṭhaṁ gahaṭṭhehi,</span><br />
</p>
<p id="mil7p4p5c4p2">
<span class="pali m-text">anāgārehi cūbhayaṁ;</span><br />
</p>
<p id="mil7p4p5c4p3">
<span class="pali m-text">Anokasārimappicchaṁ,</span><br />
</p>
<p id="mil7p4p5c4p4">
<span class="pali m-text">tamahaṁ brūmi brāhmaṇan’ti.</span><br />
</p>
<p id="mil7p4p5c5p1">
<span class="pali m-text">Puna caparaṁ, mahārāja, pabbate bījaṁ na virūhati;</span><br />
</p>
<p id="mil7p4p5c5p2">
<span class="pali m-text">evameva kho, mahārāja, yoginā yogāvacarena sakamānase kilesā na virūhāpetabbā.</span><br />
</p>
<p id="mil7p4p5c5p3">
<span class="pali m-text">Idaṁ, mahārāja, pabbatassa tatiyaṁ aṅgaṁ gahetabbaṁ.</span><br />
</p>
<p id="mil7p4p5c5p4">
<span class="pali m-text">Bhāsitampetaṁ, mahārāja, therena subhūtinā—</span><br />
</p>
<p id="mil7p4p5c6p1">
<span class="pali m-text">‘Rāgūpasaṁhitaṁ cittaṁ,</span><br />
</p>
<p id="mil7p4p5c6p2">
<span class="pali m-text">yadā uppajjate mama;</span><br />
</p>
<p id="mil7p4p5c6p3">
<span class="pali m-text">Sayaṁva paccavekkhāmi,</span><br />
</p>
<p id="mil7p4p5c6p4">
<span class="pali m-text">ekaggo taṁ damemahaṁ.</span><br />
</p>
<p id="mil7p4p5c7p1">
<span class="pali m-text">Rajjase rajanīye ca,</span><br />
</p>
<p id="mil7p4p5c7p2">
<span class="pali m-text">dussanīye ca dussase;</span><br />
</p>
<p id="mil7p4p5c7p3">
<span class="pali m-text">Muyhase mohanīye ca,</span><br />
</p>
<p id="mil7p4p5c7p4">
<span class="pali m-text">nikkhamassu vanā tuvaṁ.</span><br />
</p>
<p id="mil7p4p5c8p1">
<span class="pali m-text">Visuddhānaṁ ayaṁ vāso,</span><br />
</p>
<p id="mil7p4p5c8p2">
<span class="pali m-text">nimmalānaṁ tapassinaṁ;</span><br />
</p>
<p id="mil7p4p5c8p3">
<span class="pali m-text">Mā kho visuddhaṁ dūsesi,</span><br />
</p>
<p id="mil7p4p5c8p4">
<span class="pali m-text">nikkhamassu vanā tuvan’ti.</span><br />
</p>
<p id="mil7p4p5c9p1">
<span class="pali m-text">Puna caparaṁ, mahārāja, pabbato accuggato;</span><br />
</p>
<p id="mil7p4p5c9p2">
<span class="pali m-text">evameva kho, mahārāja, yoginā yogāvacarena ñāṇaccuggatena bhavitabbaṁ.</span><br />
</p>
<p id="mil7p4p5c9p3">
<span class="pali m-text">Idaṁ, mahārāja, pabbatassa catutthaṁ aṅgaṁ gahetabbaṁ.</span><br />
</p>
<p id="mil7p4p5c9p4">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil7p4p5c10p1">
<span class="pali m-text">‘Pamādaṁ appamādena,</span><br />
</p>
<p id="mil7p4p5c10p2">
<span class="pali m-text">yadā nudati paṇḍito;</span><br />
</p>
<p id="mil7p4p5c10p3">
<span class="pali m-text">Paññāpāsādamāruyha,</span><br />
</p>
<p id="mil7p4p5c10p4">
<span class="pali m-text">asoko sokiniṁ pajaṁ;</span><br />
</p>
<p id="mil7p4p5c10p5">
<span class="pali m-text">Pabbataṭṭhova bhūmaṭṭhe,</span><br />
</p>
<p id="mil7p4p5c10p6">
<span class="pali m-text">dhīro bāle avekkhatī’ti.</span><br />
</p>
<p id="mil7p4p5c11p1">
<span class="pali m-text">Puna caparaṁ, mahārāja, pabbato anunnato anonato;</span><br />
</p>
<p id="mil7p4p5c11p2">
<span class="pali m-text">evameva kho, mahārāja, yoginā yogāvacarena unnatāvanati na karaṇīyā.</span><br />
</p>
<p id="mil7p4p5c11p3">
<span class="pali m-text">Idaṁ, mahārāja, pabbatassa pañcamaṁ aṅgaṁ gahetabbaṁ.</span><br />
</p>
<p id="mil7p4p5c11p4">
<span class="pali m-text">Bhāsitampetaṁ, mahārāja, upāsikāya cūḷasubhaddāya sakasamaṇe parikittayamānāya—</span><br />
</p>
<p id="mil7p4p5c12p1">
<span class="pali m-text">‘Lābhena unnato loko,</span><br />
</p>
<p id="mil7p4p5c12p2">
<span class="pali m-text">alābhena ca onato;</span><br />
</p>
<p id="mil7p4p5c12p3">
<span class="pali m-text">Lābhālābhena ekaṭṭhā,</span><br />
</p>
<p id="mil7p4p5c12p4">
<span class="pali m-text">tādisā samaṇā mamā’”ti.</span><br />
</p>
<p id="mil7p4p5c13p1">
<span class="pali m-text">Pabbataṅgapañho pañcamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>