<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ne &raquo; Netti | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/ne0012.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/ne0011.html">Previous</a></div>
<div class="m-col-t-6 m-text-right">
<a href="../pages/ne0013.html">Next</a></div>
</div>
<p id="ne12c0p2">
<span class="pali m-text">Paṭiniddesavāra</span><br />
</p>
<p id="ne12c0p3">
<span class="pali m-text">Vibhaṅga 9</span><br />
</p>
<section id="parivattanaharavibhanga">
<span id="ne12c0p4"></span><h2><span class="pali m-text">Parivattanahāravibhaṅga</span></h2>
<p id="ne12c1p1">
<span class="pali m-text">Tattha katamo parivattano hāro?</span><br />
</p>
<p id="ne12c1p2">
<span class="pali m-text">“Kusalākusale dhamme”ti.</span><br />
</p>
<p id="ne12c1p3">
<span class="pali m-text">Sammādiṭṭhissa purisapuggalassa micchādiṭṭhi nijjiṇṇā bhavati.</span><br />
</p>
<p id="ne12c1p4">
<span class="pali m-text">Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p5">
<span class="pali m-text">Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti.</span><br />
</p>
<p id="ne12c1p6">
<span class="pali m-text">Sammāsaṅkappassa purisapuggalassa micchāsaṅkappo nijjiṇṇo bhavati.</span><br />
</p>
<p id="ne12c1p7">
<span class="pali m-text">Ye cassa micchāsaṅkappapaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p8">
<span class="pali m-text">Sammāsaṅkappapaccayā cassa aneke kusalā dhammā sambhavanti.</span><br />
</p>
<p id="ne12c1p9">
<span class="pali m-text">Te cassa bhāvanāpāripūriṁ gacchanti.</span><br />
</p>
<p id="ne12c1p10">
<span class="pali m-text">Evaṁ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṁ nijjiṇṇaṁ bhavati.</span><br />
</p>
<p id="ne12c1p11">
<span class="pali m-text">Ye cassa micchāvimuttiñāṇadassanapaccayā uppajjeyyuṁ aneke pāpakā akusalā dhammā, te cassa nijjiṇṇā honti.</span><br />
</p>
<p id="ne12c1p12">
<span class="pali m-text">Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṁ gacchanti.</span><br />
</p>
<p id="ne12c2p1">
<span class="pali m-text">Yassa vā pāṇātipātā paṭiviratassa pāṇātipāto pahīno hoti.</span><br />
</p>
<p id="ne12c2p2">
<span class="pali m-text">Adinnādānā paṭiviratassa adinnādānaṁ pahīnaṁ hoti.</span><br />
</p>
<p id="ne12c2p3">
<span class="pali m-text">Brahmacārissa abrahmacariyaṁ pahīnaṁ hoti.</span><br />
</p>
<p id="ne12c2p4">
<span class="pali m-text">Saccavādissa musāvādo pahīno hoti.</span><br />
</p>
<p id="ne12c2p5">
<span class="pali m-text">Apisuṇavācassa pisuṇā vācā pahīnā hoti.</span><br />
</p>
<p id="ne12c2p6">
<span class="pali m-text">Saṇhavācassa pharusā vācā pahīnā hoti.</span><br />
</p>
<p id="ne12c2p7">
<span class="pali m-text">Kālavādissa samphappalāpo pahīno hoti.</span><br />
</p>
<p id="ne12c2p8">
<span class="pali m-text">Anabhijjhālussa abhijjhā pahīnā hoti.</span><br />
</p>
<p id="ne12c2p9">
<span class="pali m-text">Abyāpannacittassa byāpādo pahīno hoti.</span><br />
</p>
<p id="ne12c2p10">
<span class="pali m-text">Sammādiṭṭhissa micchādiṭṭhi pahīnā hoti.</span><br />
</p>
<p id="ne12c3p1">
<span class="pali m-text">Ye ca kho keci ariyaṁ aṭṭhaṅgikaṁ maggaṁ garahanti, nesaṁ sandiṭṭhikā sahadhammikā gārayhā vādānuvādā āgacchanti.</span><br />
</p>
<p id="ne12c3p2">
<span class="pali m-text">Sammādiṭṭhiñca te bhavanto dhammaṁ garahanti.</span><br />
</p>
<p id="ne12c3p3">
<span class="pali m-text">Tena hi ye micchādiṭṭhikā, tesaṁ bhavantānaṁ pujjā ca pāsaṁsā ca.</span><br />
</p>
<p id="ne12c3p4">
<span class="pali m-text">Evaṁ sammāsaṅkappaṁ sammāvācaṁ sammākammantaṁ sammāājīvaṁ sammāvāyāmaṁ sammāsatiṁ sammāsamādhiṁ sammāvimuttiṁ sammāvimuttiñāṇadassanañca te bhavanto dhammaṁ garahanti.</span><br />
</p>
<p id="ne12c3p5">
<span class="pali m-text">Tena hi ye micchāvimuttiñāṇadassanā, tesaṁ bhavantānaṁ pujjā ca pāsaṁsā ca.</span><br />
</p>
<p id="ne12c4p1">
<span class="pali m-text">Ye ca kho keci evamāhaṁsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti.</span><br />
</p>
<p id="ne12c4p2">
<span class="pali m-text">Kāmehi veramaṇī tesaṁ adhammo.</span><br />
</p>
<p id="ne12c5p1">
<span class="pali m-text">Ye vā pana keci evamāhaṁsu “attakilamathānuyogo dhammo”ti.</span><br />
</p>
<p id="ne12c5p2">
<span class="pali m-text">Niyyāniko tesaṁ dhammo adhammo.</span><br />
</p>
<p id="ne12c5p3">
<span class="pali m-text">Ye ca kho keci evamāhaṁsu “dukkho dhammo”ti.</span><br />
</p>
<p id="ne12c5p4">
<span class="pali m-text">Sukho tesaṁ dhammo adhammo.</span><br />
</p>
<p id="ne12c5p5">
<span class="pali m-text">Yathā vā pana bhikkhuno sabbasaṅkhāresu asubhānupassino viharato subhasaññā pahīyanti.</span><br />
</p>
<p id="ne12c5p6">
<span class="pali m-text">Dukkhānupassino viharato sukhasaññā pahīyanti.</span><br />
</p>
<p id="ne12c5p7">
<span class="pali m-text">Aniccānupassino viharato niccasaññā pahīyanti.</span><br />
</p>
<p id="ne12c5p8">
<span class="pali m-text">Anattānupassino viharato attasaññā pahīyanti.</span><br />
</p>
<p id="ne12c5p9">
<span class="pali m-text">Yaṁ yaṁ vā pana dhammaṁ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati.</span><br />
</p>
<p id="ne12c5p10">
<span class="pali m-text">Tenāha āyasmā mahākaccāyano “kusalākusaladhamme”ti.</span><br />
</p>
<p id="ne12c5p11">
<span class="pali m-text">Niyutto parivattano hāro.</span><br />
</p>
<div class="m-row">
<div class="m-col-t-6 m-text-left">
<a href="../pages/ne0011.html">Previous</a></div>
<div class="m-col-t-6 m-text-right">
<a href="../pages/ne0013.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>