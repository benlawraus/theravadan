<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv6 &raquo; Kathāvatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/kvy006p002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Kathāvatthu" />
  <meta name="twitter:title" content="Kathāvatthu" />
  <meta property="og:url" content="/pages/kvy006p002z.html" />
  <meta property="og:description" content="Niyāmapaṇṇāsaka Chaṭṭhavagga Paṭiccasamuppādakathā Paṭiccasamuppādo asaṅkhatoti? Āmantā. Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? Na hevaṁ vattabbe …pe… paṭiccasamuppādo asaṅkhato, nibbānaṁ asaṅkhatanti? Āmantā. Dve asaṅkhatānīti? Na hevaṁ vattabbe …pe… dve asaṅkhatānīti? Āmantā. Dve tāṇāni dve leṇāni …" />
  <meta name="twitter:description" content="Niyāmapaṇṇāsaka Chaṭṭhavagga Paṭiccasamuppādakathā Paṭiccasamuppādo asaṅkhatoti? Āmantā. Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? Na hevaṁ vattabbe …pe… paṭiccasamuppādo asaṅkhato, nibbānaṁ asaṅkhatanti? Āmantā. Dve asaṅkhatānīti? Na hevaṁ vattabbe …pe… dve asaṅkhatānīti? Āmantā. Dve tāṇāni dve leṇāni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-abhidhamma-index.html">abhidhamma</a> &raquo;
            <a href="/pages/ms-abhidhamma-kv-index.html">kv</a> &raquo;
            <a href="/pages/ms-abhidhamma-kv-kv6-index.html">kv6</a> &raquo;
          </span>
          Kathāvatthu
        </h1>
<!-- content -->
<p id="kv6p2c0p2">
<span class="pali m-text">Niyāmapaṇṇāsaka</span><br />
</p>
<p id="kv6p2c0p3">
<span class="pali m-text">Chaṭṭhavagga</span><br />
</p>
<p id="kv6p2c0p4">
<span class="pali m-text">Paṭiccasamuppādakathā</span><br />
</p>
<p id="kv6p2c1p1">
<span class="pali m-text">Paṭiccasamuppādo asaṅkhatoti?</span><br />
</p>
<p id="kv6p2c1p2">
<span class="pali m-text">Āmantā.</span><br />
</p>
<p id="kv6p2c1p3">
<span class="pali m-text">Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti?</span><br />
</p>
<p id="kv6p2c1p4">
<span class="pali m-text">Na hevaṁ vattabbe …pe…</span><br />
</p>
<p id="kv6p2c1p5">
<span class="pali m-text">paṭiccasamuppādo asaṅkhato, nibbānaṁ asaṅkhatanti?</span><br />
</p>
<p id="kv6p2c1p6">
<span class="pali m-text">Āmantā.</span><br />
</p>
<p id="kv6p2c1p7">
<span class="pali m-text">Dve asaṅkhatānīti?</span><br />
</p>
<p id="kv6p2c1p8">
<span class="pali m-text">Na hevaṁ vattabbe …pe…</span><br />
</p>
<p id="kv6p2c1p9">
<span class="pali m-text">dve asaṅkhatānīti?</span><br />
</p>
<p id="kv6p2c1p10">
<span class="pali m-text">Āmantā.</span><br />
</p>
<p id="kv6p2c1p11">
<span class="pali m-text">Dve tāṇāni dve leṇāni dve saraṇāni dve parāyanāni dve accutāni dve amatāni dve nibbānānīti?</span><br />
</p>
<p id="kv6p2c1p12">
<span class="pali m-text">Na hevaṁ vattabbe …pe…</span><br />
</p>
<p id="kv6p2c1p13">
<span class="pali m-text">dve nibbānānīti?</span><br />
</p>
<p id="kv6p2c1p14">
<span class="pali m-text">Āmantā.</span><br />
</p>
<p id="kv6p2c1p15">
<span class="pali m-text">Atthi dvinnaṁ nibbānānaṁ uccanīcatā hīnapaṇītatā ukkaṁsāvakaṁso sīmā vā bhedo vā rāji vā antarikā vāti?</span><br />
</p>
<p id="kv6p2c1p16">
<span class="pali m-text">Na hevaṁ vattabbe …pe….</span><br />
</p>
<p id="kv6p2c2p1">
<span class="pali m-text">Paṭiccasamuppādo asaṅkhatoti?</span><br />
</p>
<p id="kv6p2c2p2">
<span class="pali m-text">Āmantā.</span><br />
</p>
<p id="kv6p2c2p3">
<span class="pali m-text">Avijjā asaṅkhatāti?</span><br />
</p>
<p id="kv6p2c2p4">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p5">
<span class="pali m-text">avijjā saṅkhatāti?</span><br />
</p>
<p id="kv6p2c2p6">
<span class="pali m-text">Āmantā.</span><br />
</p>
<p id="kv6p2c2p7">
<span class="pali m-text">Paṭiccasamuppādo saṅkhatoti?</span><br />
</p>
<p id="kv6p2c2p8">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p9">
<span class="pali m-text">paṭiccasamuppādo asaṅkhatoti?</span><br />
</p>
<p id="kv6p2c2p10">
<span class="pali m-text">Āmantā.</span><br />
</p>
<p id="kv6p2c2p11">
<span class="pali m-text">Avijjāpaccayā saṅkhārā asaṅkhatāti?</span><br />
</p>
<p id="kv6p2c2p12">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p13">
<span class="pali m-text">avijjāpaccayā saṅkhārā saṅkhatāti?</span><br />
</p>
<p id="kv6p2c2p14">
<span class="pali m-text">Āmantā.</span><br />
</p>
<p id="kv6p2c2p15">
<span class="pali m-text">Paṭiccasamuppādo saṅkhatoti?</span><br />
</p>
<p id="kv6p2c2p16">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p17">
<span class="pali m-text">paṭiccasamuppādo asaṅkhatoti?</span><br />
</p>
<p id="kv6p2c2p18">
<span class="pali m-text">Āmantā.</span><br />
</p>
<p id="kv6p2c2p19">
<span class="pali m-text">Saṅkhārapaccayā viññāṇaṁ asaṅkhatanti?</span><br />
</p>
<p id="kv6p2c2p20">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p21">
<span class="pali m-text">saṅkhārapaccayā viññāṇaṁ saṅkhatanti?</span><br />
</p>
<p id="kv6p2c2p22">
<span class="pali m-text">Āmantā.</span><br />
</p>
<p id="kv6p2c2p23">
<span class="pali m-text">Paṭiccasamuppādo saṅkhatoti?</span><br />
</p>
<p id="kv6p2c2p24">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p25">
<span class="pali m-text">paṭiccasamuppādo asaṅkhatoti?</span><br />
</p>
<p id="kv6p2c2p26">
<span class="pali m-text">Āmantā.</span><br />
</p>
<p id="kv6p2c2p27">
<span class="pali m-text">Viññāṇapaccayā nāmarūpaṁ asaṅkhatanti?</span><br />
</p>
<p id="kv6p2c2p28">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p29">
<span class="pali m-text">viññāṇapaccayā nāmarūpaṁ saṅkhatanti?</span><br />
</p>
<p id="kv6p2c2p30">
<span class="pali m-text">Āmantā.</span><br />
</p>
<p id="kv6p2c2p31">
<span class="pali m-text">Paṭiccasamuppādo saṅkhatoti?</span><br />
</p>
<p id="kv6p2c2p32">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p33">
<span class="pali m-text">paṭiccasamuppādo asaṅkhatoti?</span><br />
</p>
<p id="kv6p2c2p34">
<span class="pali m-text">Āmantā.</span><br />
</p>
<p id="kv6p2c2p35">
<span class="pali m-text">Jātipaccayā jarāmaraṇaṁ asaṅkhatanti?</span><br />
</p>
<p id="kv6p2c2p36">
<span class="pali m-text">Na hevaṁ vattabbe …pe…</span><br />
</p>
<p id="kv6p2c2p37">
<span class="pali m-text">jātipaccayā jarāmaraṇaṁ saṅkhatanti?</span><br />
</p>
<p id="kv6p2c2p38">
<span class="pali m-text">Āmantā.</span><br />
</p>
<p id="kv6p2c2p39">
<span class="pali m-text">Paṭiccasamuppādo saṅkhatoti?</span><br />
</p>
<p id="kv6p2c2p40">
<span class="pali m-text">Na hevaṁ vattabbe …pe….</span><br />
</p>
<p id="kv6p2c3p1">
<span class="pali m-text">Na vattabbaṁ—</span><br />
</p>
<p id="kv6p2c3p2">
<span class="pali m-text">“paṭiccasamuppādo asaṅkhato”ti?</span><br />
</p>
<p id="kv6p2c3p3">
<span class="pali m-text">Āmantā.</span><br />
</p>
<p id="kv6p2c3p4">
<span class="pali m-text">Nanu vuttaṁ bhagavatā—</span><br />
</p>
<p id="kv6p2c3p5">
<span class="pali m-text">“jātipaccayā, bhikkhave, jarāmaraṇaṁ.</span><br />
</p>
<p id="kv6p2c3p6">
<span class="pali m-text">Uppādā vā tathāgatānaṁ anuppādā vā tathāgatānaṁ ṭhitāva sā dhātu dhammaṭṭhitatā dhammaniyāmatā idappaccayatā.</span><br />
</p>
<p id="kv6p2c3p7">
<span class="pali m-text">Taṁ tathāgato abhisambujjhati abhisameti.</span><br />
</p>
<p id="kv6p2c3p8">
<span class="pali m-text">Abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttāniṁ karoti.</span><br />
</p>
<p id="kv6p2c3p9">
<span class="pali m-text">‘Passathā’ti cāha—</span><br />
</p>
<p id="kv6p2c3p10">
<span class="pali m-text">jātipaccayā, bhikkhave, jarāmaraṇaṁ.</span><br />
</p>
<p id="kv6p2c3p11">
<span class="pali m-text">Bhavapaccayā, bhikkhave, jāti …pe…</span><br />
</p>
<p id="kv6p2c3p12">
<span class="pali m-text">avijjāpaccayā, bhikkhave, saṅkhārā.</span><br />
</p>
<p id="kv6p2c3p13">
<span class="pali m-text">Uppādā vā tathāgatānaṁ anuppādā vā tathāgatānaṁ ṭhitāva sā dhātu …pe…</span><br />
</p>
<p id="kv6p2c3p14">
<span class="pali m-text">‘passathā’ti cāha—</span><br />
</p>
<p id="kv6p2c3p15">
<span class="pali m-text">avijjāpaccayā, bhikkhave, saṅkhārā.</span><br />
</p>
<p id="kv6p2c3p16">
<span class="pali m-text">Iti kho, bhikkhave, yā tatra tathatā avitathatā anaññathatā idappaccayatā—</span><br />
</p>
<p id="kv6p2c3p17">
<span class="pali m-text">ayaṁ vuccati, bhikkhave, paṭiccasamuppādo”ti.</span><br />
</p>
<p id="kv6p2c3p18">
<span class="pali m-text">Attheva suttantoti?</span><br />
</p>
<p id="kv6p2c3p19">
<span class="pali m-text">Āmantā.</span><br />
</p>
<p id="kv6p2c3p20">
<span class="pali m-text">Tena hi paṭiccasamuppādo asaṅkhatoti.</span><br />
</p>
<p id="kv6p2c4p1">
<span class="pali m-text">“Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, nibbānaṁ asaṅkhatanti?</span><br />
</p>
<p id="kv6p2c4p2">
<span class="pali m-text">Āmantā.</span><br />
</p>
<p id="kv6p2c4p3">
<span class="pali m-text">Dve asaṅkhatānīti?</span><br />
</p>
<p id="kv6p2c4p4">
<span class="pali m-text">Na hevaṁ vattabbe …pe…</span><br />
</p>
<p id="kv6p2c4p5">
<span class="pali m-text">dve asaṅkhatānīti?</span><br />
</p>
<p id="kv6p2c4p6">
<span class="pali m-text">Āmantā.</span><br />
</p>
<p id="kv6p2c4p7">
<span class="pali m-text">Dve tāṇāni …pe…</span><br />
</p>
<p id="kv6p2c4p8">
<span class="pali m-text">antarikā vāti?</span><br />
</p>
<p id="kv6p2c4p9">
<span class="pali m-text">Na hevaṁ vattabbe …pe….</span><br />
</p>
<p id="kv6p2c5p1">
<span class="pali m-text">“Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, “saṅkhārapaccayā viññāṇan”ti yā tattha dhammaṭṭhitatā dhammaniyāmatā asaṅkhatā, nibbānaṁ asaṅkhatanti?</span><br />
</p>
<p id="kv6p2c5p2">
<span class="pali m-text">Āmantā.</span><br />
</p>
<p id="kv6p2c5p3">
<span class="pali m-text">Tīṇi asaṅkhatānīti?</span><br />
</p>
<p id="kv6p2c5p4">
<span class="pali m-text">Na hevaṁ vattabbe …pe….</span><br />
</p>
<p id="kv6p2c5p5">
<span class="pali m-text">Tīṇi asaṅkhatānīti?</span><br />
</p>
<p id="kv6p2c5p6">
<span class="pali m-text">Āmantā.</span><br />
</p>
<p id="kv6p2c5p7">
<span class="pali m-text">Tīṇi tāṇāni …pe…</span><br />
</p>
<p id="kv6p2c5p8">
<span class="pali m-text">antarikā vāti?</span><br />
</p>
<p id="kv6p2c5p9">
<span class="pali m-text">Na hevaṁ vattabbe …pe….</span><br />
</p>
<p id="kv6p2c6p1">
<span class="pali m-text">“Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, “saṅkhārapaccayā viññāṇan”ti yā tattha dhammaṭṭhitatā dhammaniyāmatā asaṅkhatā …pe…</span><br />
</p>
<p id="kv6p2c6p2">
<span class="pali m-text">“jātipaccayā jarāmaraṇan”ti yā tattha dhammaṭṭhitatā dhammaniyāmatā asaṅkhatā, nibbānaṁ asaṅkhatanti?</span><br />
</p>
<p id="kv6p2c6p3">
<span class="pali m-text">Āmantā.</span><br />
</p>
<p id="kv6p2c6p4">
<span class="pali m-text">Dvādasa asaṅkhatānīti?</span><br />
</p>
<p id="kv6p2c6p5">
<span class="pali m-text">Na hevaṁ vattabbe …pe…</span><br />
</p>
<p id="kv6p2c6p6">
<span class="pali m-text">dvādasa asaṅkhatānīti?</span><br />
</p>
<p id="kv6p2c6p7">
<span class="pali m-text">Āmantā.</span><br />
</p>
<p id="kv6p2c6p8">
<span class="pali m-text">Dvādasa tāṇāni dvādasa leṇāni …pe…</span><br />
</p>
<p id="kv6p2c6p9">
<span class="pali m-text">antarikā vāti?</span><br />
</p>
<p id="kv6p2c6p10">
<span class="pali m-text">Na hevaṁ vattabbe …pe….</span><br />
</p>
<p id="kv6p2c6p11">
<span class="pali m-text">Paṭiccasamuppādakathā niṭṭhitā.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>