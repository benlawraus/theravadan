<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; an &raquo; an7 &raquo; Aṅguttara Nikāya 7 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/any007p01iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Aṅguttara Nikāya 7" />
  <meta name="twitter:title" content="Aṅguttara Nikāya 7" />
  <meta property="og:url" content="https://www.theravadan.org/pages/any007p01iz.html" />
  <meta property="og:description" content="Translators: sujato Numbered Discourses 7.43 4. devatāvagga 4. Deities 43. Dutiyaniddasasutta Graduation (2nd) Evaṁ me sutaṁ— So I have heard. ekaṁ samayaṁ bhagavā kosambiyaṁ viharati ghositārāme. At one time the Buddha was staying near Kosambi, in Ghosita’s Monastery. Atha kho āyasmā ānando pubbaṇhasamayaṁ nivāsetvā pattacīvaramādāya kosambiṁ pi …" />
  <meta name="twitter:description" content="Translators: sujato Numbered Discourses 7.43 4. devatāvagga 4. Deities 43. Dutiyaniddasasutta Graduation (2nd) Evaṁ me sutaṁ— So I have heard. ekaṁ samayaṁ bhagavā kosambiyaṁ viharati ghositārāme. At one time the Buddha was staying near Kosambi, in Ghosita’s Monastery. Atha kho āyasmā ānando pubbaṇhasamayaṁ nivāsetvā pattacīvaramādāya kosambiṁ pi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-an-index.html">an</a> &raquo;
            <a href="https://www.theravadan.org/pages/ms-sutta-an-an7-index.html">an7</a> &raquo;
          </span>
          Aṅguttara Nikāya 7
        </h1>
<!-- content -->
<p>Translators: <span class="sujato m-text">sujato</span></p>
<p><span class="sujato m-text">Numbered Discourses 7.43</span></p>
<p id="an7p43c0p2">
<span class="pali m-text">4. devatāvagga</span><br />
<span class="sujato m-text">4. Deities</span><br />
</p>
<section id="dutiyaniddasasutta">
<span id="an7p43c0p3"></span><h2><span class="pali m-text">43. Dutiyaniddasasutta</span></h2>
<p><span class="sujato m-text">Graduation (2nd)</span></p>
<p id="an7p43c1p1">
<span class="pali m-text">Evaṁ me sutaṁ—</span><br />
<span class="sujato m-text">So I have heard.</span><br />
</p>
<p id="an7p43c1p2">
<span class="pali m-text">ekaṁ samayaṁ bhagavā kosambiyaṁ viharati ghositārāme.</span><br />
<span class="sujato m-text">At one time the Buddha was staying near Kosambi, in Ghosita’s Monastery.</span><br />
</p>
<p id="an7p43c1p3">
<span class="pali m-text">Atha kho āyasmā ānando pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.</span><br />
<span class="sujato m-text">Then Venerable Ānanda robed up in the morning and, taking his bowl and robe, entered Kosambi for alms.</span><br />
</p>
<p id="an7p43c1p4">
<span class="pali m-text">Atha kho āyasmato ānandassa etadahosi:</span><br />
<span class="sujato m-text">Then it occurred to him,</span><br />
</p>
<p id="an7p43c1p5">
<span class="pali m-text">“atippago kho tāva kosambiyaṁ piṇḍāya carituṁ.</span><br />
<span class="sujato m-text">“It’s too early to wander for alms in Kosambi.</span><br />
</p>
<p id="an7p43c1p6">
<span class="pali m-text">Yannūnāhaṁ yena aññatitthiyānaṁ paribbājakānaṁ ārāmo tenupasaṅkameyyan”ti.</span><br />
<span class="sujato m-text">Why don’t I go to the monastery of the wanderers who follow other paths?”</span><br />
</p>
<p id="an7p43c1p7">
<span class="pali m-text">Atha kho āyasmā ānando yena aññatitthiyānaṁ paribbājakānaṁ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṁ sammodi.</span><br />
<span class="sujato m-text">Then he went to the monastery of the wanderers who follow other paths, and exchanged greetings with the wanderers there.</span><br />
</p>
<p id="an7p43c1p8">
<span class="pali m-text">Sammodanīyaṁ kathaṁ sāraṇīyaṁ vītisāretvā ekamantaṁ nisīdi.</span><br />
<span class="sujato m-text">When the greetings and polite conversation were over, he sat down to one side.</span><br />
</p>
<p id="an7p43c2p1">
<span class="pali m-text">Tena kho pana samayena tesaṁ aññatitthiyānaṁ paribbājakānaṁ sannisinnānaṁ sannipatitānaṁ ayamantarākathā udapādi:</span><br />
<span class="sujato m-text">Now at that time while those wanderers who follow other paths were sitting together this discussion came up among them,</span><br />
</p>
<p id="an7p43c2p2">
<span class="pali m-text">“yo hi koci, āvuso, dvādasavassāni paripuṇṇaṁ parisuddhaṁ brahmacariyaṁ carati, ‘niddaso bhikkhū’ti alaṁvacanāyā”ti.</span><br />
<span class="sujato m-text">“Reverends, anyone who lives the full and pure spiritual life for twelve years is qualified to be called a ‘graduate mendicant’.”</span><br />
</p>
<p id="an7p43c3p1">
<span class="pali m-text">Atha kho āyasmā ānando tesaṁ aññatitthiyānaṁ paribbājakānaṁ bhāsitaṁ neva abhinandi nappaṭikkosi.</span><br />
<span class="sujato m-text">Ānanda neither approved nor dismissed that statement of the wanderers who follow other paths.</span><br />
</p>
<p id="an7p43c3p2">
<span class="pali m-text">Anabhinanditvā appaṭikkositvā uṭṭhāyāsanā pakkāmi:</span><br />
<span class="sujato m-text">He got up from his seat, thinking,</span><br />
</p>
<p id="an7p43c3p3">
<span class="pali m-text">“bhagavato santike etassa bhāsitassa atthaṁ ājānissāmī”ti.</span><br />
<span class="sujato m-text">“I will learn the meaning of this statement from the Buddha himself.”</span><br />
</p>
<p id="an7p43c3p4">
<span class="pali m-text">Atha kho āyasmā ānando kosambiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:</span><br />
<span class="sujato m-text">Then Ānanda wandered for alms in Kosambi. After the meal, on his return from almsround, he went to the Buddha, bowed, sat down to one side, and told him what had happened, adding:</span><br />
</p>
<p id="an7p43c4p1">
<span class="pali m-text">“Idhāhaṁ, bhante, pubbaṇhasamayaṁ nivāsetvā pattacīvaramādāya kosambiṁ piṇḍāya pāvisiṁ.</span><br />
</p>
<p id="an7p43c4p2">
<span class="pali m-text">Tassa mayhaṁ, bhante, etadahosi:</span><br />
</p>
<p id="an7p43c4p3">
<span class="pali m-text">‘atippago kho tāva kosambiyaṁ piṇḍāya carituṁ.</span><br />
</p>
<p id="an7p43c4p4">
<span class="pali m-text">Yannūnāhaṁ yena aññatitthiyānaṁ paribbājakānaṁ ārāmo tenupasaṅkameyyan’ti …pe…</span><br />
</p>
<p id="an7p43c4p5">
<span class="pali m-text">tehi saddhiṁ sammodiṁ.</span><br />
</p>
<p id="an7p43c4p6">
<span class="pali m-text">Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ.</span><br />
</p>
<p id="an7p43c5p1">
<span class="pali m-text">Tena kho pana, bhante, samayena tesaṁ aññatitthiyānaṁ paribbājakānaṁ sannisinnānaṁ sannipatitānaṁ ayamantarākathā udapādi:</span><br />
</p>
<p id="an7p43c5p2">
<span class="pali m-text">‘yo hi koci, āvuso, dvādasavassāni paripuṇṇaṁ parisuddhaṁ brahmacariyaṁ carati, niddaso bhikkhūti alaṁvacanāyā’ti.</span><br />
</p>
<p id="an7p43c5p3">
<span class="pali m-text">Atha khvāhaṁ, bhante, tesaṁ aññatitthiyānaṁ paribbājakānaṁ bhāsitaṁ neva abhinandiṁ nappaṭikkosiṁ.</span><br />
</p>
<p id="an7p43c5p4">
<span class="pali m-text">Anabhinanditvā, appaṭikkositvā uṭṭhāyāsanā pakkamiṁ:</span><br />
</p>
<p id="an7p43c5p5">
<span class="pali m-text">‘bhagavato santike etassa bhāsitassa atthaṁ ājānissāmī’ti.</span><br />
</p>
<p id="an7p43c5p6">
<span class="pali m-text">Sakkā nu kho, bhante, imasmiṁ dhammavinaye kevalaṁ vassagaṇanamattena niddaso bhikkhu paññāpetun”ti?</span><br />
<span class="sujato m-text">“Sir, in this teaching and training can we describe a mendicant as a ‘graduate’ solely because they have completed a certain number of years?”</span><br />
</p>
<p id="an7p43c6p1">
<span class="pali m-text">“Na kho, ānanda, sakkā imasmiṁ dhammavinaye kevalaṁ vassagaṇanamattena niddaso bhikkhu paññāpetuṁ.</span><br />
<span class="sujato m-text">“No, Ānanda, we cannot.</span><br />
</p>
<p id="an7p43c6p2">
<span class="pali m-text">Satta kho imāni, ānanda, niddasavatthūni mayā sayaṁ abhiññā sacchikatvā paveditāni.</span><br />
<span class="sujato m-text">These are the seven qualifications for graduation that I make known after realizing them with my own insight.</span><br />
</p>
<p id="an7p43c7p1">
<span class="pali m-text">Katamāni satta?</span><br />
<span class="sujato m-text">What seven?</span><br />
</p>
<p id="an7p43c7p2">
<span class="pali m-text">Idhānanda, bhikkhu, saddho hoti, hirīmā hoti, ottappī hoti, bahussuto hoti, āraddhavīriyo hoti, satimā hoti, paññavā hoti.</span><br />
<span class="sujato m-text">It’s when someone is faithful, conscientious, prudent, learned, energetic, mindful, and wise.</span><br />
</p>
<p id="an7p43c7p3">
<span class="pali m-text">Imāni kho, ānanda, satta niddasavatthūni mayā sayaṁ abhiññā sacchikatvā paveditāni.</span><br />
<span class="sujato m-text">These are the seven qualifications for graduation that I make known after realizing them with my own insight.</span><br />
</p>
<p id="an7p43c7p4">
<span class="pali m-text">Imehi kho, ānanda, sattahi niddasavatthūhi samannāgato bhikkhu dvādasa cepi vassāni paripuṇṇaṁ parisuddhaṁ brahmacariyaṁ carati, ‘niddaso bhikkhū’ti alaṁvacanāya;</span><br />
<span class="sujato m-text">A mendicant who has these seven qualifications for graduation is qualified to be called a ‘graduate mendicant’. This is so whether they have lived the full and pure spiritual life for twelve years,</span><br />
</p>
<p id="an7p43c7p5">
<span class="pali m-text">catubbīsati cepi vassāni paripuṇṇaṁ parisuddhaṁ brahmacariyaṁ carati, ‘niddaso bhikkhū’ti alaṁvacanāya;</span><br />
<span class="sujato m-text">twenty-four years,</span><br />
</p>
<p id="an7p43c7p6">
<span class="pali m-text">chattiṁsati cepi vassāni paripuṇṇaṁ parisuddhaṁ brahmacariyaṁ carati, ‘niddaso bhikkhū’ti alaṁvacanāya, aṭṭhacattārīsañcepi vassāni paripuṇṇaṁ parisuddhaṁ brahmacariyaṁ carati, ‘niddaso bhikkhū’ti alaṁvacanāyā”ti.</span><br />
<span class="sujato m-text">thirty-six years, or forty-eight years.”</span><br />
</p>
<p id="an7p43c7p7">
<span class="pali m-text">Dvādasamaṁ.</span><br />
</p>
<p id="an7p43c7p8">
<span class="pali m-text">Devatāvaggo catuttho.</span><br />
</p>
<p id="an7p43c8p0">
<span class="pali m-text">Tassuddānaṁ</span><br />
</p>
<p id="an7p43c8p1">
<span class="pali m-text">Appamādo hirī ceva,</span><br />
</p>
<p id="an7p43c8p2">
<span class="pali m-text">dve suvacā duve mittā;</span><br />
</p>
<p id="an7p43c8p3">
<span class="pali m-text">Dve paṭisambhidā dve vasā,</span><br />
</p>
<p id="an7p43c8p4">
<span class="pali m-text">duve niddasavatthunāti.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>