<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy014z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy014z.html" />
  <meta property="og:description" content="Khattiyāvagga 2 Caturāsītibhikkhunīsahassaapadāna “Cullāsītisahassāni, brāhmaññakulasambhavā; Sukhumālahatthapādā, pure tuyhaṁ mahāmune. Vessasuddakule jātā, devā nāgā ca kinnarā; Cātuddīpā bahū kaññā, pure tuyhaṁ mahāmune. Kāci pabbajitā atthi, sabbadassāvino bahū; Devā ca kinnarā nāgā, phusissanti anāgate. Anubhotvā yasaṁ sabbaṁ, Patvāna sabbasampadā; Tumhaṁ pasādaṁ paṭiladdhā, Bujjhissanti anāgate. Amhe brāhmaṇadhītā tu, brāhmaññakulasambhavā; Pekkhato no …" />
  <meta name="twitter:description" content="Khattiyāvagga 2 Caturāsītibhikkhunīsahassaapadāna “Cullāsītisahassāni, brāhmaññakulasambhavā; Sukhumālahatthapādā, pure tuyhaṁ mahāmune. Vessasuddakule jātā, devā nāgā ca kinnarā; Cātuddīpā bahū kaññā, pure tuyhaṁ mahāmune. Kāci pabbajitā atthi, sabbadassāvino bahū; Devā ca kinnarā nāgā, phusissanti anāgate. Anubhotvā yasaṁ sabbaṁ, Patvāna sabbasampadā; Tumhaṁ pasādaṁ paṭiladdhā, Bujjhissanti anāgate. Amhe brāhmaṇadhītā tu, brāhmaññakulasambhavā; Pekkhato no …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="khattiyavagga">
<h2><a href="#khattiyavagga">Khattiyāvagga</a></h2>
<section id="caturasitibhikkhunisahassaapadana">
<h3><a href="#caturasitibhikkhunisahassaapadana">2 Caturāsītibhikkhunīsahassaapadāna</a></h3>
<p id="thi-ap32c1p1">
<span class="m-text m-primary">“Cullāsītisahassāni,</span><br />
</p>
<p id="thi-ap32c1p2">
<span class="m-text m-primary">brāhmaññakulasambhavā;</span><br />
</p>
<p id="thi-ap32c1p3">
<span class="m-text m-primary">Sukhumālahatthapādā,</span><br />
</p>
<p id="thi-ap32c1p4">
<span class="m-text m-primary">pure tuyhaṁ mahāmune.</span><br />
</p>
<p id="thi-ap32c2p1">
<span class="m-text m-primary">Vessasuddakule jātā,</span><br />
</p>
<p id="thi-ap32c2p2">
<span class="m-text m-primary">devā nāgā ca kinnarā;</span><br />
</p>
<p id="thi-ap32c2p3">
<span class="m-text m-primary">Cātuddīpā bahū kaññā,</span><br />
</p>
<p id="thi-ap32c2p4">
<span class="m-text m-primary">pure tuyhaṁ mahāmune.</span><br />
</p>
<p id="thi-ap32c3p1">
<span class="m-text m-primary">Kāci pabbajitā atthi,</span><br />
</p>
<p id="thi-ap32c3p2">
<span class="m-text m-primary">sabbadassāvino bahū;</span><br />
</p>
<p id="thi-ap32c3p3">
<span class="m-text m-primary">Devā ca kinnarā nāgā,</span><br />
</p>
<p id="thi-ap32c3p4">
<span class="m-text m-primary">phusissanti anāgate.</span><br />
</p>
<p id="thi-ap32c4p1">
<span class="m-text m-primary">Anubhotvā yasaṁ sabbaṁ,</span><br />
</p>
<p id="thi-ap32c4p2">
<span class="m-text m-primary">Patvāna sabbasampadā;</span><br />
</p>
<p id="thi-ap32c4p3">
<span class="m-text m-primary">Tumhaṁ pasādaṁ paṭiladdhā,</span><br />
</p>
<p id="thi-ap32c4p4">
<span class="m-text m-primary">Bujjhissanti anāgate.</span><br />
</p>
<p id="thi-ap32c5p1">
<span class="m-text m-primary">Amhe brāhmaṇadhītā tu,</span><br />
</p>
<p id="thi-ap32c5p2">
<span class="m-text m-primary">brāhmaññakulasambhavā;</span><br />
</p>
<p id="thi-ap32c5p3">
<span class="m-text m-primary">Pekkhato no mahāvīra,</span><br />
</p>
<p id="thi-ap32c5p4">
<span class="m-text m-primary">pāde vandāma cakkhuma.</span><br />
</p>
<p id="thi-ap32c6p1">
<span class="m-text m-primary">Upāhatā bhavā sabbe,</span><br />
</p>
<p id="thi-ap32c6p2">
<span class="m-text m-primary">mūlataṇhā samūhatā;</span><br />
</p>
<p id="thi-ap32c6p3">
<span class="m-text m-primary">Samucchinnā anusayā,</span><br />
</p>
<p id="thi-ap32c6p4">
<span class="m-text m-primary">puññasaṅkhāradālitā.</span><br />
</p>
<p id="thi-ap32c7p1">
<span class="m-text m-primary">Samādhigocarā sabbā,</span><br />
</p>
<p id="thi-ap32c7p2">
<span class="m-text m-primary">samāpattivasī katā;</span><br />
</p>
<p id="thi-ap32c7p3">
<span class="m-text m-primary">Jhānena dhammaratiyā,</span><br />
</p>
<p id="thi-ap32c7p4">
<span class="m-text m-primary">viharissāma no sadā.</span><br />
</p>
<p id="thi-ap32c8p1">
<span class="m-text m-primary">Bhavanetti avijjā ca,</span><br />
</p>
<p id="thi-ap32c8p2">
<span class="m-text m-primary">saṅkhārāpi ca khepitā;</span><br />
</p>
<p id="thi-ap32c8p3">
<span class="m-text m-primary">Sududdasaṁ padaṁ gantvā,</span><br />
</p>
<p id="thi-ap32c8p4">
<span class="m-text m-primary">anujānātha nāyaka”.</span><br />
</p>
<p id="thi-ap32c9p1">
<span class="m-text m-primary">“Upakārā mamaṁ tumhe,</span><br />
</p>
<p id="thi-ap32c9p2">
<span class="m-text m-primary">dīgharattaṁ katāvino;</span><br />
</p>
<p id="thi-ap32c9p3">
<span class="m-text m-primary">Catunnaṁ saṁsayaṁ chetvā,</span><br />
</p>
<p id="thi-ap32c9p4">
<span class="m-text m-primary">sabbā gacchantu nibbutiṁ”.</span><br />
</p>
<p id="thi-ap32c10p1">
<span class="m-text m-primary">Vanditvā munino pāde,</span><br />
</p>
<p id="thi-ap32c10p2">
<span class="m-text m-primary">katvā iddhivikubbanaṁ;</span><br />
</p>
<p id="thi-ap32c10p3">
<span class="m-text m-primary">Kāci dassenti ālokaṁ,</span><br />
</p>
<p id="thi-ap32c10p4">
<span class="m-text m-primary">andhakāramathāparā.</span><br />
</p>
<p id="thi-ap32c11p1">
<span class="m-text m-primary">Dassenti candasūriye,</span><br />
</p>
<p id="thi-ap32c11p2">
<span class="m-text m-primary">sāgarañca samacchakaṁ;</span><br />
</p>
<p id="thi-ap32c11p3">
<span class="m-text m-primary">Sineruṁ paribhaṇḍañca,</span><br />
</p>
<p id="thi-ap32c11p4">
<span class="m-text m-primary">dassenti pārichattakaṁ.</span><br />
</p>
<p id="thi-ap32c12p1">
<span class="m-text m-primary">Tāvatiṁsañca bhavanaṁ,</span><br />
</p>
<p id="thi-ap32c12p2">
<span class="m-text m-primary">yāmaṁ dassenti iddhiyā;</span><br />
</p>
<p id="thi-ap32c12p3">
<span class="m-text m-primary">Tusitaṁ nimmite deve,</span><br />
</p>
<p id="thi-ap32c12p4">
<span class="m-text m-primary">vasavattī mahissare.</span><br />
</p>
<p id="thi-ap32c13p1">
<span class="m-text m-primary">Brahmāno kāci dassenti,</span><br />
</p>
<p id="thi-ap32c13p2">
<span class="m-text m-primary">caṅkamañca mahārahaṁ;</span><br />
</p>
<p id="thi-ap32c13p3">
<span class="m-text m-primary">Brahmavaṇṇañca māpetvā,</span><br />
</p>
<p id="thi-ap32c13p4">
<span class="m-text m-primary">dhammaṁ desenti suññataṁ.</span><br />
</p>
<p id="thi-ap32c14p1">
<span class="m-text m-primary">Nānāvikubbanaṁ katvā,</span><br />
</p>
<p id="thi-ap32c14p2">
<span class="m-text m-primary">iddhiṁ dassiya satthuno;</span><br />
</p>
<p id="thi-ap32c14p3">
<span class="m-text m-primary">Dassayiṁsu balaṁ sabbā,</span><br />
</p>
<p id="thi-ap32c14p4">
<span class="m-text m-primary">pāde vandiṁsu satthuno.</span><br />
</p>
<p id="thi-ap32c15p1">
<span class="m-text m-primary">“Iddhīsu ca vasī homa,</span><br />
</p>
<p id="thi-ap32c15p2">
<span class="m-text m-primary">dibbāya sotadhātuyā;</span><br />
</p>
<p id="thi-ap32c15p3">
<span class="m-text m-primary">Cetopariyañāṇassa,</span><br />
</p>
<p id="thi-ap32c15p4">
<span class="m-text m-primary">vasī homa mahāmune.</span><br />
</p>
<p id="thi-ap32c16p1">
<span class="m-text m-primary">Pubbenivāsaṁ jānāma,</span><br />
</p>
<p id="thi-ap32c16p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap32c16p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap32c16p4">
<span class="m-text m-primary">natthi dāni punabbhavo.</span><br />
</p>
<p id="thi-ap32c17p1">
<span class="m-text m-primary">Atthadhammaniruttīsu,</span><br />
</p>
<p id="thi-ap32c17p2">
<span class="m-text m-primary">paṭibhāne tatheva ca;</span><br />
</p>
<p id="thi-ap32c17p3">
<span class="m-text m-primary">Ñāṇaṁ amhaṁ mahāvīra,</span><br />
</p>
<p id="thi-ap32c17p4">
<span class="m-text m-primary">uppannaṁ tava santike.</span><br />
</p>
<p id="thi-ap32c18p1">
<span class="m-text m-primary">Pubbānaṁ lokanāthānaṁ,</span><br />
</p>
<p id="thi-ap32c18p2">
<span class="m-text m-primary">saṅgamaṁ no nidassitaṁ;</span><br />
</p>
<p id="thi-ap32c18p3">
<span class="m-text m-primary">Adhikāraṁ bahuṁ amhaṁ,</span><br />
</p>
<p id="thi-ap32c18p4">
<span class="m-text m-primary">tuyhatthāya mahāmune.</span><br />
</p>
<p id="thi-ap32c19p1">
<span class="m-text m-primary">Yaṁ amhehi kataṁ kammaṁ,</span><br />
</p>
<p id="thi-ap32c19p2">
<span class="m-text m-primary">kusalaṁ sara taṁ mune;</span><br />
</p>
<p id="thi-ap32c19p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap32c19p4">
<span class="m-text m-primary">puññānupacitāni no.</span><br />
</p>
<p id="thi-ap32c20p1">
<span class="m-text m-primary">Satasahassito kappe,</span><br />
</p>
<p id="thi-ap32c20p2">
<span class="m-text m-primary">padumuttaro mahāmuni;</span><br />
</p>
<p id="thi-ap32c20p3">
<span class="m-text m-primary">Puraṁ haṁsavatī nāma,</span><br />
</p>
<p id="thi-ap32c20p4">
<span class="m-text m-primary">sambuddhassa kulāsayaṁ.</span><br />
</p>
<p id="thi-ap32c21p1">
<span class="m-text m-primary">Dvārena haṁsavatiyā,</span><br />
</p>
<p id="thi-ap32c21p2">
<span class="m-text m-primary">gaṅgā sandati sabbadā;</span><br />
</p>
<p id="thi-ap32c21p3">
<span class="m-text m-primary">Ubbāḷhā nadiyā bhikkhū,</span><br />
</p>
<p id="thi-ap32c21p4">
<span class="m-text m-primary">gamanaṁ na labhanti te.</span><br />
</p>
<p id="thi-ap32c22p1">
<span class="m-text m-primary">Divasaṁ dve tayo ceva,</span><br />
</p>
<p id="thi-ap32c22p2">
<span class="m-text m-primary">sattāhaṁ māsikaṁ tato;</span><br />
</p>
<p id="thi-ap32c22p3">
<span class="m-text m-primary">Catumāsampi sampuṇṇaṁ,</span><br />
</p>
<p id="thi-ap32c22p4">
<span class="m-text m-primary">gamanaṁ na labhanti te.</span><br />
</p>
<p id="thi-ap32c23p1">
<span class="m-text m-primary">Tadā ahu sattasāro,</span><br />
</p>
<p id="thi-ap32c23p2">
<span class="m-text m-primary">jaṭilo nāma raṭṭhiko;</span><br />
</p>
<p id="thi-ap32c23p3">
<span class="m-text m-primary">Oruddhe bhikkhavo disvā,</span><br />
</p>
<p id="thi-ap32c23p4">
<span class="m-text m-primary">setuṁ gaṅgāya kārayi.</span><br />
</p>
<p id="thi-ap32c24p1">
<span class="m-text m-primary">Tadā satasahassehi,</span><br />
</p>
<p id="thi-ap32c24p2">
<span class="m-text m-primary">setuṁ gaṅgāya kārayi;</span><br />
</p>
<p id="thi-ap32c24p3">
<span class="m-text m-primary">Saṅghassa orime tīre,</span><br />
</p>
<p id="thi-ap32c24p4">
<span class="m-text m-primary">vihārañca akārayi.</span><br />
</p>
<p id="thi-ap32c25p1">
<span class="m-text m-primary">Itthiyo purisā ceva,</span><br />
</p>
<p id="thi-ap32c25p2">
<span class="m-text m-primary">uccanīcakulāni ca;</span><br />
</p>
<p id="thi-ap32c25p3">
<span class="m-text m-primary">Tassa setuṁ vihārañca,</span><br />
</p>
<p id="thi-ap32c25p4">
<span class="m-text m-primary">samabhāgaṁ akaṁsu te.</span><br />
</p>
<p id="thi-ap32c26p1">
<span class="m-text m-primary">Amhe aññe ca mānujā,</span><br />
</p>
<p id="thi-ap32c26p2">
<span class="m-text m-primary">vippasannena cetasā;</span><br />
</p>
<p id="thi-ap32c26p3">
<span class="m-text m-primary">Tassa dhammesu dāyādā,</span><br />
</p>
<p id="thi-ap32c26p4">
<span class="m-text m-primary">nagare janapadesu ca.</span><br />
</p>
<p id="thi-ap32c27p1">
<span class="m-text m-primary">Itthī pumā kumārā ca,</span><br />
</p>
<p id="thi-ap32c27p2">
<span class="m-text m-primary">bahū ceva kumārikā;</span><br />
</p>
<p id="thi-ap32c27p3">
<span class="m-text m-primary">Setuno ca vihārassa,</span><br />
</p>
<p id="thi-ap32c27p4">
<span class="m-text m-primary">vālukā ākiriṁsu te.</span><br />
</p>
<p id="thi-ap32c28p1">
<span class="m-text m-primary">Vīthiṁ sammajjanaṁ katvā,</span><br />
</p>
<p id="thi-ap32c28p2">
<span class="m-text m-primary">kadalīpuṇṇaghaṭe dhaje;</span><br />
</p>
<p id="thi-ap32c28p3">
<span class="m-text m-primary">Dhūpaṁ cuṇṇañca mālañca,</span><br />
</p>
<p id="thi-ap32c28p4">
<span class="m-text m-primary">kāraṁ katvāna satthuno.</span><br />
</p>
<p id="thi-ap32c29p1">
<span class="m-text m-primary">Setuvihāre kāretvā,</span><br />
</p>
<p id="thi-ap32c29p2">
<span class="m-text m-primary">nimantetvā vināyakaṁ;</span><br />
</p>
<p id="thi-ap32c29p3">
<span class="m-text m-primary">Mahādānaṁ daditvāna,</span><br />
</p>
<p id="thi-ap32c29p4">
<span class="m-text m-primary">sambodhiṁ abhipatthayiṁ.</span><br />
</p>
<p id="thi-ap32c30p1">
<span class="m-text m-primary">Padumuttaro mahāvīro,</span><br />
</p>
<p id="thi-ap32c30p2">
<span class="m-text m-primary">tārako sabbapāṇinaṁ;</span><br />
</p>
<p id="thi-ap32c30p3">
<span class="m-text m-primary">Anumodanīyaṅkāsi,</span><br />
</p>
<p id="thi-ap32c30p4">
<span class="m-text m-primary">jaṭilassa mahāmuni.</span><br />
</p>
<p id="thi-ap32c31p1">
<span class="m-text m-primary">‘Satasahassātikkante,</span><br />
</p>
<p id="thi-ap32c31p2">
<span class="m-text m-primary">kappo hessati bhaddako;</span><br />
</p>
<p id="thi-ap32c31p3">
<span class="m-text m-primary">Bhavābhavenubhotvāna,</span><br />
</p>
<p id="thi-ap32c31p4">
<span class="m-text m-primary">pāpuṇissati bodhiyaṁ.</span><br />
</p>
<p id="thi-ap32c32p1">
<span class="m-text m-primary">Kāci hatthaparikammaṁ,</span><br />
</p>
<p id="thi-ap32c32p2">
<span class="m-text m-primary">katāvī naranāriyo;</span><br />
</p>
<p id="thi-ap32c32p3">
<span class="m-text m-primary">Anāgatamhi addhāne,</span><br />
</p>
<p id="thi-ap32c32p4">
<span class="m-text m-primary">sabbā hessanti sammukhā’.</span><br />
</p>
<p id="thi-ap32c33p1">
<span class="m-text m-primary">Tena kammavipākena,</span><br />
</p>
<p id="thi-ap32c33p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap32c33p3">
<span class="m-text m-primary">Uppannā devabhavanaṁ,</span><br />
</p>
<p id="thi-ap32c33p4">
<span class="m-text m-primary">tuyhaṁ tā paricārikā.</span><br />
</p>
<p id="thi-ap32c34p1">
<span class="m-text m-primary">Dibbasukhaṁ asaṅkhiyaṁ,</span><br />
</p>
<p id="thi-ap32c34p2">
<span class="m-text m-primary">mānusañca asaṅkhiyaṁ;</span><br />
</p>
<p id="thi-ap32c34p3">
<span class="m-text m-primary">Tuyhaṁ te paricārema,</span><br />
</p>
<p id="thi-ap32c34p4">
<span class="m-text m-primary">saṁsarimha bhavābhave.</span><br />
</p>
<p id="thi-ap32c35p1">
<span class="m-text m-primary">Satasahassito kappe,</span><br />
</p>
<p id="thi-ap32c35p2">
<span class="m-text m-primary">sukataṁ kammasampadaṁ;</span><br />
</p>
<p id="thi-ap32c35p3">
<span class="m-text m-primary">Sukhumālī manussānaṁ,</span><br />
</p>
<p id="thi-ap32c35p4">
<span class="m-text m-primary">atho devapure vare.</span><br />
</p>
<p id="thi-ap32c36p1">
<span class="m-text m-primary">Rūpabhogayase ceva,</span><br />
</p>
<p id="thi-ap32c36p2">
<span class="m-text m-primary">atho kittiñca sakkataṁ;</span><br />
</p>
<p id="thi-ap32c36p3">
<span class="m-text m-primary">Labhāma satataṁ sabbaṁ,</span><br />
</p>
<p id="thi-ap32c36p4">
<span class="m-text m-primary">sukataṁ kammasampadaṁ.</span><br />
</p>
<p id="thi-ap32c37p1">
<span class="m-text m-primary">Pacchime bhave sampatte,</span><br />
</p>
<p id="thi-ap32c37p2">
<span class="m-text m-primary">jātāmha brāhmaṇe kule;</span><br />
</p>
<p id="thi-ap32c37p3">
<span class="m-text m-primary">Sukhumālahatthapādā,</span><br />
</p>
<p id="thi-ap32c37p4">
<span class="m-text m-primary">sakyaputtanivesane.</span><br />
</p>
<p id="thi-ap32c38p1">
<span class="m-text m-primary">Sabbakālampi pathaviṁ,</span><br />
</p>
<p id="thi-ap32c38p2">
<span class="m-text m-primary">na passāma na laṅkataṁ;</span><br />
</p>
<p id="thi-ap32c38p3">
<span class="m-text m-primary">Cikkhallabhūmimasuciṁ,</span><br />
</p>
<p id="thi-ap32c38p4">
<span class="m-text m-primary">na passāma mahāmune.</span><br />
</p>
<p id="thi-ap32c39p1">
<span class="m-text m-primary">Agāraṁ vasante amhe,</span><br />
</p>
<p id="thi-ap32c39p2">
<span class="m-text m-primary">sakkāraṁ sabbakālikaṁ;</span><br />
</p>
<p id="thi-ap32c39p3">
<span class="m-text m-primary">Upanenti sadā sabbaṁ,</span><br />
</p>
<p id="thi-ap32c39p4">
<span class="m-text m-primary">pubbakammaphalena no.</span><br />
</p>
<p id="thi-ap32c40p1">
<span class="m-text m-primary">Agāraṁ pajahitvāna,</span><br />
</p>
<p id="thi-ap32c40p2">
<span class="m-text m-primary">pabbajitvānagāriyaṁ;</span><br />
</p>
<p id="thi-ap32c40p3">
<span class="m-text m-primary">Saṁsārapathanitthiṇṇā,</span><br />
</p>
<p id="thi-ap32c40p4">
<span class="m-text m-primary">vītarāgā bhavāmase.</span><br />
</p>
<p id="thi-ap32c41p1">
<span class="m-text m-primary">Cīvaraṁ piṇḍapātañca,</span><br />
</p>
<p id="thi-ap32c41p2">
<span class="m-text m-primary">paccayaṁ sayanāsanaṁ;</span><br />
</p>
<p id="thi-ap32c41p3">
<span class="m-text m-primary">Upanenti sadā amhe,</span><br />
</p>
<p id="thi-ap32c41p4">
<span class="m-text m-primary">sahassāni tato tato.</span><br />
</p>
<p id="thi-ap32c42p1">
<span class="m-text m-primary">Kilesā jhāpitā amhaṁ,</span><br />
</p>
<p id="thi-ap32c42p2">
<span class="m-text m-primary">…pe…</span><br />
</p>
<p id="thi-ap32c42p3">
<span class="m-text m-primary">viharāma anāsavā.</span><br />
</p>
<p id="thi-ap32c43p1">
<span class="m-text m-primary">Svāgataṁ vata no āsi,</span><br />
</p>
<p id="thi-ap32c43p2">
<span class="m-text m-primary">…pe…</span><br />
</p>
<p id="thi-ap32c43p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap32c44p1">
<span class="m-text m-primary">Paṭisambhidā catasso,</span><br />
</p>
<p id="thi-ap32c44p2">
<span class="m-text m-primary">…pe…</span><br />
</p>
<p id="thi-ap32c44p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap32c45p1">
<span class="m-text m-primary">Itthaṁ sudaṁ caturāsītibrāhmaṇakaññābhikkhunīsahassāni bhagavato sammukhā imā gāthāyo abhāsitthāti.</span><br />
</p>
<p id="thi-ap32c46p1">
<span class="m-text m-primary">Caturāsītibhikkhunīsahassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>