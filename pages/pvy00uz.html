<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pvy00uz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://www.theravadan.org/pages/pvy00uz.html" />
  <meta property="og:description" content="Ubbarivagga 12. Kaṇṇamuṇḍapetivatthu “Soṇṇasopānaphalakā, soṇṇavālukasanthatā; Tattha sogandhiyā vaggū, sucigandhā manoramā. Nānārukkhehi sañchannā, nānāgandhasameritā; Nānāpadumasañchannā, puṇḍarīkasamotatā. Surabhiṁ sampavāyanti, manuññā māluteritā; Haṁsakoñcābhirudā ca, cakkavakkābhikūjitā. Nānādijagaṇākiṇṇā, nānāsaragaṇāyutā; Nānāphaladharā rukkhā, nānāpupphadharā vanā. Na manussesu īdisaṁ, nagaraṁ yādisaṁ idaṁ; Pāsādā bahukā tuyhaṁ, sovaṇṇarūpiyāmayā; Daddallamānā ābhenti …" />
  <meta name="twitter:description" content="Ubbarivagga 12. Kaṇṇamuṇḍapetivatthu “Soṇṇasopānaphalakā, soṇṇavālukasanthatā; Tattha sogandhiyā vaggū, sucigandhā manoramā. Nānārukkhehi sañchannā, nānāgandhasameritā; Nānāpadumasañchannā, puṇḍarīkasamotatā. Surabhiṁ sampavāyanti, manuññā māluteritā; Haṁsakoñcābhirudā ca, cakkavakkābhikūjitā. Nānādijagaṇākiṇṇā, nānāsaragaṇāyutā; Nānāphaladharā rukkhā, nānāpupphadharā vanā. Na manussesu īdisaṁ, nagaraṁ yādisaṁ idaṁ; Pāsādā bahukā tuyhaṁ, sovaṇṇarūpiyāmayā; Daddallamānā ābhenti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="kannamundapetivatthu">
<h3><a href="#kannamundapetivatthu">12. Kaṇṇamuṇḍapetivatthu</a></h3>
<p id="pv24c1p1">
<span class="m-text m-primary">“Soṇṇasopānaphalakā,</span><br />
</p>
<p id="pv24c1p2">
<span class="m-text m-primary">soṇṇavālukasanthatā;</span><br />
</p>
<p id="pv24c1p3">
<span class="m-text m-primary">Tattha sogandhiyā vaggū,</span><br />
</p>
<p id="pv24c1p4">
<span class="m-text m-primary">sucigandhā manoramā.</span><br />
</p>
<p id="pv24c2p1">
<span class="m-text m-primary">Nānārukkhehi sañchannā,</span><br />
</p>
<p id="pv24c2p2">
<span class="m-text m-primary">nānāgandhasameritā;</span><br />
</p>
<p id="pv24c2p3">
<span class="m-text m-primary">Nānāpadumasañchannā,</span><br />
</p>
<p id="pv24c2p4">
<span class="m-text m-primary">puṇḍarīkasamotatā.</span><br />
</p>
<p id="pv24c3p1">
<span class="m-text m-primary">Surabhiṁ sampavāyanti,</span><br />
</p>
<p id="pv24c3p2">
<span class="m-text m-primary">manuññā māluteritā;</span><br />
</p>
<p id="pv24c3p3">
<span class="m-text m-primary">Haṁsakoñcābhirudā ca,</span><br />
</p>
<p id="pv24c3p4">
<span class="m-text m-primary">cakkavakkābhikūjitā.</span><br />
</p>
<p id="pv24c4p1">
<span class="m-text m-primary">Nānādijagaṇākiṇṇā,</span><br />
</p>
<p id="pv24c4p2">
<span class="m-text m-primary">nānāsaragaṇāyutā;</span><br />
</p>
<p id="pv24c4p3">
<span class="m-text m-primary">Nānāphaladharā rukkhā,</span><br />
</p>
<p id="pv24c4p4">
<span class="m-text m-primary">nānāpupphadharā vanā.</span><br />
</p>
<p id="pv24c5p1">
<span class="m-text m-primary">Na manussesu īdisaṁ,</span><br />
</p>
<p id="pv24c5p2">
<span class="m-text m-primary">nagaraṁ yādisaṁ idaṁ;</span><br />
</p>
<p id="pv24c5p3">
<span class="m-text m-primary">Pāsādā bahukā tuyhaṁ,</span><br />
</p>
<p id="pv24c5p4">
<span class="m-text m-primary">sovaṇṇarūpiyāmayā;</span><br />
</p>
<p id="pv24c5p5">
<span class="m-text m-primary">Daddallamānā ābhenti,</span><br />
</p>
<p id="pv24c5p6">
<span class="m-text m-primary">samantā caturo disā.</span><br />
</p>
<p id="pv24c6p1">
<span class="m-text m-primary">Pañca dāsisatā tuyhaṁ,</span><br />
</p>
<p id="pv24c6p2">
<span class="m-text m-primary">yā temā paricārikā;</span><br />
</p>
<p id="pv24c6p3">
<span class="m-text m-primary">Tā kambukāyūradharā,</span><br />
</p>
<p id="pv24c6p4">
<span class="m-text m-primary">kañcanāveḷabhūsitā.</span><br />
</p>
<p id="pv24c7p1">
<span class="m-text m-primary">Pallaṅkā bahukā tuyhaṁ,</span><br />
</p>
<p id="pv24c7p2">
<span class="m-text m-primary">sovaṇṇarūpiyāmayā;</span><br />
</p>
<p id="pv24c7p3">
<span class="m-text m-primary">Kadalimigasañchannā,</span><br />
</p>
<p id="pv24c7p4">
<span class="m-text m-primary">sajjā gonakasanthatā.</span><br />
</p>
<p id="pv24c8p1">
<span class="m-text m-primary">Yattha tvaṁ vāsūpagatā,</span><br />
</p>
<p id="pv24c8p2">
<span class="m-text m-primary">sabbakāmasamiddhinī;</span><br />
</p>
<p id="pv24c8p3">
<span class="m-text m-primary">Sampattāyaḍḍharattāya,</span><br />
</p>
<p id="pv24c8p4">
<span class="m-text m-primary">tato uṭṭhāya gacchasi.</span><br />
</p>
<p id="pv24c9p1">
<span class="m-text m-primary">Uyyānabhūmiṁ gantvāna,</span><br />
</p>
<p id="pv24c9p2">
<span class="m-text m-primary">pokkharaññā samantato;</span><br />
</p>
<p id="pv24c9p3">
<span class="m-text m-primary">Tassā tīre tuvaṁ ṭhāsi,</span><br />
</p>
<p id="pv24c9p4">
<span class="m-text m-primary">harite saddale subhe.</span><br />
</p>
<p id="pv24c10p1">
<span class="m-text m-primary">Tato te kaṇṇamuṇḍo sunakho,</span><br />
</p>
<p id="pv24c10p2">
<span class="m-text m-primary">Aṅgamaṅgāni khādati;</span><br />
</p>
<p id="pv24c10p3">
<span class="m-text m-primary">Yadā ca khāyitā āsi,</span><br />
</p>
<p id="pv24c10p4">
<span class="m-text m-primary">Aṭṭhisaṅkhalikā katā;</span><br />
</p>
<p id="pv24c10p5">
<span class="m-text m-primary">Ogāhasi pokkharaṇiṁ,</span><br />
</p>
<p id="pv24c10p6">
<span class="m-text m-primary">Hoti kāyo yathā pure.</span><br />
</p>
<p id="pv24c11p1">
<span class="m-text m-primary">Tato tvaṁ aṅgapaccaṅgī,</span><br />
</p>
<p id="pv24c11p2">
<span class="m-text m-primary">sucāru piyadassanā;</span><br />
</p>
<p id="pv24c11p3">
<span class="m-text m-primary">Vatthena pārupitvāna,</span><br />
</p>
<p id="pv24c11p4">
<span class="m-text m-primary">āyāsi mama santikaṁ.</span><br />
</p>
<p id="pv24c12p1">
<span class="m-text m-primary">Kiṁ nu kāyena vācāya,</span><br />
</p>
<p id="pv24c12p2">
<span class="m-text m-primary">manasā dukkaṭaṁ kataṁ;</span><br />
</p>
<p id="pv24c12p3">
<span class="m-text m-primary">Kissa kammavipākena,</span><br />
</p>
<p id="pv24c12p4">
<span class="m-text m-primary">kaṇṇamuṇḍo sunakho tava;</span><br />
</p>
<p id="pv24c12p5">
<span class="m-text m-primary">Aṅgamaṅgāni khādatī”ti.</span><br />
</p>
<p id="pv24c13p1">
<span class="m-text m-primary">“Kimilāyaṁ gahapati,</span><br />
</p>
<p id="pv24c13p2">
<span class="m-text m-primary">saddho āsi upāsako;</span><br />
</p>
<p id="pv24c13p3">
<span class="m-text m-primary">Tassāhaṁ bhariyā āsiṁ,</span><br />
</p>
<p id="pv24c13p4">
<span class="m-text m-primary">dussīlā aticārinī.</span><br />
</p>
<p id="pv24c14p1">
<span class="m-text m-primary">So maṁ aticaramānāya,</span><br />
</p>
<p id="pv24c14p2">
<span class="m-text m-primary">sāmiko etadabravi;</span><br />
</p>
<p id="pv24c14p3">
<span class="m-text m-primary">‘Netaṁ channaṁ patirūpaṁ,</span><br />
</p>
<p id="pv24c14p4">
<span class="m-text m-primary">yaṁ tvaṁ aticarāsi maṁ’.</span><br />
</p>
<p id="pv24c15p1">
<span class="m-text m-primary">Sāhaṁ ghorañca sapathaṁ,</span><br />
</p>
<p id="pv24c15p2">
<span class="m-text m-primary">musāvādañca bhāsisaṁ;</span><br />
</p>
<p id="pv24c15p3">
<span class="m-text m-primary">‘Nāhaṁ taṁ aticarāmi,</span><br />
</p>
<p id="pv24c15p4">
<span class="m-text m-primary">kāyena uda cetasā.</span><br />
</p>
<p id="pv24c16p1">
<span class="m-text m-primary">Sacāhaṁ taṁ aticarāmi,</span><br />
</p>
<p id="pv24c16p2">
<span class="m-text m-primary">kāyena uda cetasā;</span><br />
</p>
<p id="pv24c16p3">
<span class="m-text m-primary">Kaṇṇamuṇḍoyaṁ sunakho,</span><br />
</p>
<p id="pv24c16p4">
<span class="m-text m-primary">aṅgamaṅgāni khādatu’.</span><br />
</p>
<p id="pv24c17p1">
<span class="m-text m-primary">Tassa kammassa vipākaṁ,</span><br />
</p>
<p id="pv24c17p2">
<span class="m-text m-primary">musāvādassa cūbhayaṁ;</span><br />
</p>
<p id="pv24c17p3">
<span class="m-text m-primary">Satteva vassasatāni,</span><br />
</p>
<p id="pv24c17p4">
<span class="m-text m-primary">anubhūtaṁ yato hi me;</span><br />
</p>
<p id="pv24c17p5">
<span class="m-text m-primary">Kaṇṇamuṇḍo ca sunakho,</span><br />
</p>
<p id="pv24c17p6">
<span class="m-text m-primary">aṅgamaṅgāni khādati.</span><br />
</p>
<p id="pv24c18p1">
<span class="m-text m-primary">Tvañca deva bahukāro,</span><br />
</p>
<p id="pv24c18p2">
<span class="m-text m-primary">atthāya me idhāgato;</span><br />
</p>
<p id="pv24c18p3">
<span class="m-text m-primary">Sumuttāhaṁ kaṇṇamuṇḍassa,</span><br />
</p>
<p id="pv24c18p4">
<span class="m-text m-primary">asokā akutobhayā.</span><br />
</p>
<p id="pv24c19p1">
<span class="m-text m-primary">Tāhaṁ deva namassāmi,</span><br />
</p>
<p id="pv24c19p2">
<span class="m-text m-primary">yācāmi pañjalīkatā;</span><br />
</p>
<p id="pv24c19p3">
<span class="m-text m-primary">Bhuñja amānuse kāme,</span><br />
</p>
<p id="pv24c19p4">
<span class="m-text m-primary">rama deva mayā sahā”ti.</span><br />
</p>
<p id="pv24c20p1">
<span class="m-text m-primary">“Bhuttā amānusā kāmā,</span><br />
</p>
<p id="pv24c20p2">
<span class="m-text m-primary">ramitomhi tayā saha;</span><br />
</p>
<p id="pv24c20p3">
<span class="m-text m-primary">Tāhaṁ subhage yācāmi,</span><br />
</p>
<p id="pv24c20p4">
<span class="m-text m-primary">khippaṁ paṭinayāhi man”ti.</span><br />
</p>
<p id="pv24c21p1">
<span class="m-text m-primary">Kaṇṇamuṇḍapetivatthu dvādasamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>