<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0lkz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0lkz.html" />
  <meta property="og:description" content="Cattālīsanipāta Tesakuṇavagga 1. Tesakuṇajātaka Namo tassa Bhagavato Arahato Sammāsambuddhassa. “Vessantaraṁ taṁ pucchāmi, sakuṇa bhaddamatthu te; Rajjaṁ kāretukāmena, kiṁ su kiccaṁ kataṁ varaṁ”. “Cirassaṁ vata maṁ tāto, kaṁso bārāṇasiggaho; Pamatto appamattaṁ maṁ, pitā puttaṁ acodayi. Paṭhameneva vitathaṁ, kodhaṁ hāsaṁ nivāraye; Tato kiccāni kāreyya, taṁ vata …" />
  <meta name="twitter:description" content="Cattālīsanipāta Tesakuṇavagga 1. Tesakuṇajātaka Namo tassa Bhagavato Arahato Sammāsambuddhassa. “Vessantaraṁ taṁ pucchāmi, sakuṇa bhaddamatthu te; Rajjaṁ kāretukāmena, kiṁ su kiccaṁ kataṁ varaṁ”. “Cirassaṁ vata maṁ tāto, kaṁso bārāṇasiggaho; Pamatto appamattaṁ maṁ, pitā puttaṁ acodayi. Paṭhameneva vitathaṁ, kodhaṁ hāsaṁ nivāraye; Tato kiccāni kāreyya, taṁ vata …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="cattalisanipata">
<h2><a href="#cattalisanipata">Cattālīsanipāta</a></h2>
<section id="tesakunavagga">
<h3><a href="#tesakunavagga">Tesakuṇavagga</a></h3>
<section id="tesakunajataka">
<h4><a href="#tesakunajataka">1. Tesakuṇajātaka</a></h4>
<p id="ja521c1p1">
<span class="m-text m-primary">Namo tassa Bhagavato Arahato Sammāsambuddhassa.</span><br />
</p>
<p id="ja521c2p1">
<span class="m-text m-primary">“Vessantaraṁ taṁ pucchāmi,</span><br />
</p>
<p id="ja521c2p2">
<span class="m-text m-primary">sakuṇa bhaddamatthu te;</span><br />
</p>
<p id="ja521c2p3">
<span class="m-text m-primary">Rajjaṁ kāretukāmena,</span><br />
</p>
<p id="ja521c2p4">
<span class="m-text m-primary">kiṁ su kiccaṁ kataṁ varaṁ”.</span><br />
</p>
<p id="ja521c3p1">
<span class="m-text m-primary">“Cirassaṁ vata maṁ tāto,</span><br />
</p>
<p id="ja521c3p2">
<span class="m-text m-primary">kaṁso bārāṇasiggaho;</span><br />
</p>
<p id="ja521c3p3">
<span class="m-text m-primary">Pamatto appamattaṁ maṁ,</span><br />
</p>
<p id="ja521c3p4">
<span class="m-text m-primary">pitā puttaṁ acodayi.</span><br />
</p>
<p id="ja521c4p1">
<span class="m-text m-primary">Paṭhameneva vitathaṁ,</span><br />
</p>
<p id="ja521c4p2">
<span class="m-text m-primary">kodhaṁ hāsaṁ nivāraye;</span><br />
</p>
<p id="ja521c4p3">
<span class="m-text m-primary">Tato kiccāni kāreyya,</span><br />
</p>
<p id="ja521c4p4">
<span class="m-text m-primary">taṁ vataṁ āhu khattiya.</span><br />
</p>
<p id="ja521c5p1">
<span class="m-text m-primary">Yaṁ tvaṁ tāta tapokammaṁ,</span><br />
</p>
<p id="ja521c5p2">
<span class="m-text m-primary">Pubbe katamasaṁsayaṁ;</span><br />
</p>
<p id="ja521c5p3">
<span class="m-text m-primary">Ratto duṭṭho ca yaṁ kayirā,</span><br />
</p>
<p id="ja521c5p4">
<span class="m-text m-primary">Na taṁ kayirā tato puna.</span><br />
</p>
<p id="ja521c6p1">
<span class="m-text m-primary">Khattiyassa pamattassa,</span><br />
</p>
<p id="ja521c6p2">
<span class="m-text m-primary">raṭṭhasmiṁ raṭṭhavaḍḍhana;</span><br />
</p>
<p id="ja521c6p3">
<span class="m-text m-primary">Sabbe bhogā vinassanti,</span><br />
</p>
<p id="ja521c6p4">
<span class="m-text m-primary">rañño taṁ vuccate aghaṁ.</span><br />
</p>
<p id="ja521c7p1">
<span class="m-text m-primary">Sirī tāta alakkhī ca,</span><br />
</p>
<p id="ja521c7p2">
<span class="m-text m-primary">pucchitā etadabravuṁ;</span><br />
</p>
<p id="ja521c7p3">
<span class="m-text m-primary">Uṭṭhānavīriye pose,</span><br />
</p>
<p id="ja521c7p4">
<span class="m-text m-primary">ramāhaṁ anusūyake.</span><br />
</p>
<p id="ja521c8p1">
<span class="m-text m-primary">Usūyake duhadaye,</span><br />
</p>
<p id="ja521c8p2">
<span class="m-text m-primary">purise kammadussake;</span><br />
</p>
<p id="ja521c8p3">
<span class="m-text m-primary">Kāḷakaṇṇī mahārāja,</span><br />
</p>
<p id="ja521c8p4">
<span class="m-text m-primary">ramati cakkabhañjanī.</span><br />
</p>
<p id="ja521c9p1">
<span class="m-text m-primary">So tvaṁ sabbesu suhadayo,</span><br />
</p>
<p id="ja521c9p2">
<span class="m-text m-primary">sabbesaṁ rakkhito bhava;</span><br />
</p>
<p id="ja521c9p3">
<span class="m-text m-primary">Alakkhiṁ nuda mahārāja,</span><br />
</p>
<p id="ja521c9p4">
<span class="m-text m-primary">lakkhyā bhava nivesanaṁ.</span><br />
</p>
<p id="ja521c10p1">
<span class="m-text m-primary">Sa lakkhīdhitisampanno,</span><br />
</p>
<p id="ja521c10p2">
<span class="m-text m-primary">puriso hi mahaggato;</span><br />
</p>
<p id="ja521c10p3">
<span class="m-text m-primary">Amittānaṁ kāsipati,</span><br />
</p>
<p id="ja521c10p4">
<span class="m-text m-primary">mūlaṁ aggañca chindati.</span><br />
</p>
<p id="ja521c11p1">
<span class="m-text m-primary">Sakkopi hi bhūtapati,</span><br />
</p>
<p id="ja521c11p2">
<span class="m-text m-primary">uṭṭhāne nappamajjati;</span><br />
</p>
<p id="ja521c11p3">
<span class="m-text m-primary">Sa kalyāṇe dhitiṁ katvā,</span><br />
</p>
<p id="ja521c11p4">
<span class="m-text m-primary">uṭṭhāne kurute mano.</span><br />
</p>
<p id="ja521c12p1">
<span class="m-text m-primary">Gandhabbā pitaro devā,</span><br />
</p>
<p id="ja521c12p2">
<span class="m-text m-primary">sājīvā honti tādino;</span><br />
</p>
<p id="ja521c12p3">
<span class="m-text m-primary">Uṭṭhāhato appamajjato,</span><br />
</p>
<p id="ja521c12p4">
<span class="m-text m-primary">anutiṭṭhanti devatā.</span><br />
</p>
<p id="ja521c13p1">
<span class="m-text m-primary">So appamatto akkuddho,</span><br />
</p>
<p id="ja521c13p2">
<span class="m-text m-primary">tāta kiccāni kāraya;</span><br />
</p>
<p id="ja521c13p3">
<span class="m-text m-primary">Vāyamassu ca kiccesu,</span><br />
</p>
<p id="ja521c13p4">
<span class="m-text m-primary">nālaso vindate sukhaṁ.</span><br />
</p>
<p id="ja521c14p1">
<span class="m-text m-primary">Tattheva te vattapadā,</span><br />
</p>
<p id="ja521c14p2">
<span class="m-text m-primary">esāva anusāsanī;</span><br />
</p>
<p id="ja521c14p3">
<span class="m-text m-primary">Alaṁ mitte sukhāpetuṁ,</span><br />
</p>
<p id="ja521c14p4">
<span class="m-text m-primary">amittānaṁ dukhāya ca”.</span><br />
</p>
<p id="ja521c15p1">
<span class="m-text m-primary">“Sakkhisi tvaṁ kuṇḍalini,</span><br />
</p>
<p id="ja521c15p2">
<span class="m-text m-primary">maññasi khattabandhuni;</span><br />
</p>
<p id="ja521c15p3">
<span class="m-text m-primary">Rajjaṁ kāretukāmena,</span><br />
</p>
<p id="ja521c15p4">
<span class="m-text m-primary">kiṁ su kiccaṁ kataṁ varaṁ”.</span><br />
</p>
<p id="ja521c16p1">
<span class="m-text m-primary">“Dveva tāta padakāni,</span><br />
</p>
<p id="ja521c16p2">
<span class="m-text m-primary">yattha sabbaṁ patiṭṭhitaṁ;</span><br />
</p>
<p id="ja521c16p3">
<span class="m-text m-primary">Aladdhassa ca yo lābho,</span><br />
</p>
<p id="ja521c16p4">
<span class="m-text m-primary">laddhassa cānurakkhaṇā.</span><br />
</p>
<p id="ja521c17p1">
<span class="m-text m-primary">Amacce tāta jānāhi,</span><br />
</p>
<p id="ja521c17p2">
<span class="m-text m-primary">dhīre atthassa kovide;</span><br />
</p>
<p id="ja521c17p3">
<span class="m-text m-primary">Anakkhākitave tāta,</span><br />
</p>
<p id="ja521c17p4">
<span class="m-text m-primary">asoṇḍe avināsake.</span><br />
</p>
<p id="ja521c18p1">
<span class="m-text m-primary">Yo ca taṁ tāta rakkheyya,</span><br />
</p>
<p id="ja521c18p2">
<span class="m-text m-primary">dhanaṁ yañceva te siyā;</span><br />
</p>
<p id="ja521c18p3">
<span class="m-text m-primary">Sūtova rathaṁ saṅgaṇhe,</span><br />
</p>
<p id="ja521c18p4">
<span class="m-text m-primary">so te kiccāni kāraye.</span><br />
</p>
<p id="ja521c19p1">
<span class="m-text m-primary">Susaṅgahitantajano,</span><br />
</p>
<p id="ja521c19p2">
<span class="m-text m-primary">sayaṁ vittaṁ avekkhiya;</span><br />
</p>
<p id="ja521c19p3">
<span class="m-text m-primary">Nidhiñca iṇadānañca,</span><br />
</p>
<p id="ja521c19p4">
<span class="m-text m-primary">na kare parapattiyā.</span><br />
</p>
<p id="ja521c20p1">
<span class="m-text m-primary">Sayaṁ āyaṁ vayaṁ jaññā,</span><br />
</p>
<p id="ja521c20p2">
<span class="m-text m-primary">sayaṁ jaññā katākataṁ;</span><br />
</p>
<p id="ja521c20p3">
<span class="m-text m-primary">Niggaṇhe niggahārahaṁ,</span><br />
</p>
<p id="ja521c20p4">
<span class="m-text m-primary">paggaṇhe paggahārahaṁ.</span><br />
</p>
<p id="ja521c21p1">
<span class="m-text m-primary">Sayaṁ jānapadaṁ atthaṁ,</span><br />
</p>
<p id="ja521c21p2">
<span class="m-text m-primary">anusāsa rathesabha;</span><br />
</p>
<p id="ja521c21p3">
<span class="m-text m-primary">Mā te adhammikā yuttā,</span><br />
</p>
<p id="ja521c21p4">
<span class="m-text m-primary">dhanaṁ raṭṭhañca nāsayuṁ.</span><br />
</p>
<p id="ja521c22p1">
<span class="m-text m-primary">Mā ca vegena kiccāni,</span><br />
</p>
<p id="ja521c22p2">
<span class="m-text m-primary">karosi kārayesi vā;</span><br />
</p>
<p id="ja521c22p3">
<span class="m-text m-primary">Vegasā hi kataṁ kammaṁ,</span><br />
</p>
<p id="ja521c22p4">
<span class="m-text m-primary">mando pacchānutappati.</span><br />
</p>
<p id="ja521c23p1">
<span class="m-text m-primary">Mā te adhisare muñca,</span><br />
</p>
<p id="ja521c23p2">
<span class="m-text m-primary">subāḷhamadhikopitaṁ;</span><br />
</p>
<p id="ja521c23p3">
<span class="m-text m-primary">Kodhasā hi bahū phītā,</span><br />
</p>
<p id="ja521c23p4">
<span class="m-text m-primary">kulā akulataṁ gatā.</span><br />
</p>
<p id="ja521c24p1">
<span class="m-text m-primary">Mā tāta issaromhīti,</span><br />
</p>
<p id="ja521c24p2">
<span class="m-text m-primary">anatthāya patārayi;</span><br />
</p>
<p id="ja521c24p3">
<span class="m-text m-primary">Itthīnaṁ purisānañca,</span><br />
</p>
<p id="ja521c24p4">
<span class="m-text m-primary">mā te āsi dukhudrayo.</span><br />
</p>
<p id="ja521c25p1">
<span class="m-text m-primary">Apetalomahaṁsassa,</span><br />
</p>
<p id="ja521c25p2">
<span class="m-text m-primary">rañño kāmānusārino;</span><br />
</p>
<p id="ja521c25p3">
<span class="m-text m-primary">Sabbe bhogā vinassanti,</span><br />
</p>
<p id="ja521c25p4">
<span class="m-text m-primary">rañño taṁ vuccate aghaṁ.</span><br />
</p>
<p id="ja521c26p1">
<span class="m-text m-primary">Tattheva te vattapadā,</span><br />
</p>
<p id="ja521c26p2">
<span class="m-text m-primary">esāva anusāsanī;</span><br />
</p>
<p id="ja521c26p3">
<span class="m-text m-primary">Dakkhassudāni puññakaro,</span><br />
</p>
<p id="ja521c26p4">
<span class="m-text m-primary">asoṇḍo avināsako;</span><br />
</p>
<p id="ja521c26p5">
<span class="m-text m-primary">Sīlavāssu mahārāja,</span><br />
</p>
<p id="ja521c26p6">
<span class="m-text m-primary">dussīlo vinipātiko”.</span><br />
</p>
<p id="ja521c27p1">
<span class="m-text m-primary">“Apucchimha kosiyagottaṁ,</span><br />
</p>
<p id="ja521c27p2">
<span class="m-text m-primary">kuṇḍaliniṁ tatheva ca;</span><br />
</p>
<p id="ja521c27p3">
<span class="m-text m-primary">Tvaṁ dāni vadehi jambuka,</span><br />
</p>
<p id="ja521c27p4">
<span class="m-text m-primary">balānaṁ balamuttamaṁ”.</span><br />
</p>
<p id="ja521c28p1">
<span class="m-text m-primary">“Balaṁ pañcavidhaṁ loke,</span><br />
</p>
<p id="ja521c28p2">
<span class="m-text m-primary">purisasmiṁ mahaggate;</span><br />
</p>
<p id="ja521c28p3">
<span class="m-text m-primary">Tattha bāhubalaṁ nāma,</span><br />
</p>
<p id="ja521c28p4">
<span class="m-text m-primary">carimaṁ vuccate balaṁ.</span><br />
</p>
<p id="ja521c29p1">
<span class="m-text m-primary">Bhogabalañca dīghāvu,</span><br />
</p>
<p id="ja521c29p2">
<span class="m-text m-primary">dutiyaṁ vuccate balaṁ;</span><br />
</p>
<p id="ja521c29p3">
<span class="m-text m-primary">Amaccabalañca dīghāvu,</span><br />
</p>
<p id="ja521c29p4">
<span class="m-text m-primary">tatiyaṁ vuccate balaṁ.</span><br />
</p>
<p id="ja521c30p1">
<span class="m-text m-primary">Abhijaccabalaṁ ceva,</span><br />
</p>
<p id="ja521c30p2">
<span class="m-text m-primary">taṁ catutthaṁ asaṁsayaṁ;</span><br />
</p>
<p id="ja521c30p3">
<span class="m-text m-primary">Yāni cetāni sabbāni,</span><br />
</p>
<p id="ja521c30p4">
<span class="m-text m-primary">adhigaṇhāti paṇḍito.</span><br />
</p>
<p id="ja521c31p1">
<span class="m-text m-primary">Taṁ balānaṁ balaṁ seṭṭhaṁ,</span><br />
</p>
<p id="ja521c31p2">
<span class="m-text m-primary">aggaṁ paññābalaṁ balaṁ;</span><br />
</p>
<p id="ja521c31p3">
<span class="m-text m-primary">Paññābalenupatthaddho,</span><br />
</p>
<p id="ja521c31p4">
<span class="m-text m-primary">atthaṁ vindati paṇḍito.</span><br />
</p>
<p id="ja521c32p1">
<span class="m-text m-primary">Api ce labhati mando,</span><br />
</p>
<p id="ja521c32p2">
<span class="m-text m-primary">phītaṁ dharaṇimuttamaṁ;</span><br />
</p>
<p id="ja521c32p3">
<span class="m-text m-primary">Akāmassa pasayhaṁ vā,</span><br />
</p>
<p id="ja521c32p4">
<span class="m-text m-primary">añño taṁ paṭipajjati.</span><br />
</p>
<p id="ja521c33p1">
<span class="m-text m-primary">Abhijātopi ce hoti,</span><br />
</p>
<p id="ja521c33p2">
<span class="m-text m-primary">rajjaṁ laddhāna khattiyo;</span><br />
</p>
<p id="ja521c33p3">
<span class="m-text m-primary">Duppañño hi kāsipati,</span><br />
</p>
<p id="ja521c33p4">
<span class="m-text m-primary">sabbenapi na jīvati.</span><br />
</p>
<p id="ja521c34p1">
<span class="m-text m-primary">Paññāva sutaṁ vinicchinī,</span><br />
</p>
<p id="ja521c34p2">
<span class="m-text m-primary">Paññā kitti silokavaḍḍhanī;</span><br />
</p>
<p id="ja521c34p3">
<span class="m-text m-primary">Paññāsahito naro idha,</span><br />
</p>
<p id="ja521c34p4">
<span class="m-text m-primary">Api dukkhe sukhāni vindati.</span><br />
</p>
<p id="ja521c35p1">
<span class="m-text m-primary">Paññañca kho asussūsaṁ,</span><br />
</p>
<p id="ja521c35p2">
<span class="m-text m-primary">na koci adhigacchati;</span><br />
</p>
<p id="ja521c35p3">
<span class="m-text m-primary">Bahussutaṁ anāgamma,</span><br />
</p>
<p id="ja521c35p4">
<span class="m-text m-primary">dhammaṭṭhaṁ avinibbhujaṁ.</span><br />
</p>
<p id="ja521c36p1">
<span class="m-text m-primary">Yo ca dhammavibhaṅgaññū,</span><br />
</p>
<p id="ja521c36p2">
<span class="m-text m-primary">kāluṭṭhāyī matandito;</span><br />
</p>
<p id="ja521c36p3">
<span class="m-text m-primary">Anuṭṭhahati kālena,</span><br />
</p>
<p id="ja521c36p4">
<span class="m-text m-primary">kammaphalaṁ tassijjhati.</span><br />
</p>
<p id="ja521c37p1">
<span class="m-text m-primary">Anāyatanasīlassa,</span><br />
</p>
<p id="ja521c37p2">
<span class="m-text m-primary">anāyatanasevino;</span><br />
</p>
<p id="ja521c37p3">
<span class="m-text m-primary">Na nibbindiyakārissa,</span><br />
</p>
<p id="ja521c37p4">
<span class="m-text m-primary">sammadattho vipaccati.</span><br />
</p>
<p id="ja521c38p1">
<span class="m-text m-primary">Ajjhattañca payuttassa,</span><br />
</p>
<p id="ja521c38p2">
<span class="m-text m-primary">tathāyatanasevino;</span><br />
</p>
<p id="ja521c38p3">
<span class="m-text m-primary">Anibbindiyakārissa,</span><br />
</p>
<p id="ja521c38p4">
<span class="m-text m-primary">sammadattho vipaccati.</span><br />
</p>
<p id="ja521c39p1">
<span class="m-text m-primary">Yogappayogasaṅkhātaṁ,</span><br />
</p>
<p id="ja521c39p2">
<span class="m-text m-primary">sambhatassānurakkhaṇaṁ;</span><br />
</p>
<p id="ja521c39p3">
<span class="m-text m-primary">Tāni tvaṁ tāta sevassu,</span><br />
</p>
<p id="ja521c39p4">
<span class="m-text m-primary">mā akammāya randhayi;</span><br />
</p>
<p id="ja521c39p5">
<span class="m-text m-primary">Akammunā hi dummedho,</span><br />
</p>
<p id="ja521c39p6">
<span class="m-text m-primary">naḷāgāraṁva sīdati”.</span><br />
</p>
<p id="ja521c40p1">
<span class="m-text m-primary">“Dhammaṁ cara mahārāja,</span><br />
</p>
<p id="ja521c40p2">
<span class="m-text m-primary">mātāpitūsu khattiya;</span><br />
</p>
<p id="ja521c40p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c40p4">
<span class="m-text m-primary">rāja saggaṁ gamissasi.</span><br />
</p>
<p id="ja521c41p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c41p2">
<span class="m-text m-primary">puttadāresu khattiya;</span><br />
</p>
<p id="ja521c41p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c41p4">
<span class="m-text m-primary">rāja saggaṁ gamissasi.</span><br />
</p>
<p id="ja521c42p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c42p2">
<span class="m-text m-primary">mittāmaccesu khattiya;</span><br />
</p>
<p id="ja521c42p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c42p4">
<span class="m-text m-primary">rāja saggaṁ gamissasi.</span><br />
</p>
<p id="ja521c43p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c43p2">
<span class="m-text m-primary">vāhanesu balesu ca;</span><br />
</p>
<p id="ja521c43p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c43p4">
<span class="m-text m-primary">rāja saggaṁ gamissasi.</span><br />
</p>
<p id="ja521c44p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c44p2">
<span class="m-text m-primary">gāmesu nigamesu ca;</span><br />
</p>
<p id="ja521c44p3">
<span class="m-text m-primary">…pe…</span><br />
</p>
<p id="ja521c45p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c45p2">
<span class="m-text m-primary">raṭṭhesu janapadesu ca;</span><br />
</p>
<p id="ja521c45p3">
<span class="m-text m-primary">…pe…</span><br />
</p>
<p id="ja521c46p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c46p2">
<span class="m-text m-primary">samaṇabrāhmaṇesu ca;</span><br />
</p>
<p id="ja521c46p3">
<span class="m-text m-primary">…pe…</span><br />
</p>
<p id="ja521c47p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c47p2">
<span class="m-text m-primary">migapakkhīsu khattiya;</span><br />
</p>
<p id="ja521c47p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c47p4">
<span class="m-text m-primary">rāja saggaṁ gamissasi.</span><br />
</p>
<p id="ja521c48p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c48p2">
<span class="m-text m-primary">dhammo ciṇṇo sukhāvaho;</span><br />
</p>
<p id="ja521c48p3">
<span class="m-text m-primary">Idha dhammaṁ caritvāna,</span><br />
</p>
<p id="ja521c48p4">
<span class="m-text m-primary">rāja saggaṁ gamissasi.</span><br />
</p>
<p id="ja521c49p1">
<span class="m-text m-primary">Dhammaṁ cara mahārāja,</span><br />
</p>
<p id="ja521c49p2">
<span class="m-text m-primary">Saindā devā sabrahmakā;</span><br />
</p>
<p id="ja521c49p3">
<span class="m-text m-primary">Suciṇṇena divaṁ pattā,</span><br />
</p>
<p id="ja521c49p4">
<span class="m-text m-primary">Mā dhammaṁ rāja pāmado.</span><br />
</p>
<p id="ja521c50p1">
<span class="m-text m-primary">Tattheva te vattapadā,</span><br />
</p>
<p id="ja521c50p2">
<span class="m-text m-primary">Esāva anusāsanī;</span><br />
</p>
<p id="ja521c50p3">
<span class="m-text m-primary">Sappaññasevī kalyāṇī,</span><br />
</p>
<p id="ja521c50p4">
<span class="m-text m-primary">Samattaṁ sāma taṁ vidū”ti.</span><br />
</p>
<p id="ja521c51p1">
<span class="m-text m-primary">Tesakuṇajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>