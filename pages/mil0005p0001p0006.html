<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mil0005p0001p0006.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/mil0005p0001p0005.html">Previous</a></div>
<div class="m-col-t-6 m-text-right">
<a href="../pages/mil0005p0001p0007.html">Next</a></div>
</div>
<p id="mil5p1p6c0p2">
<span class="pali m-text">Meṇḍakapañha</span><br />
</p>
<p id="mil5p1p6c0p3">
<span class="pali m-text">Iddhibalavagga</span><br />
</p>
<section id="gabbhavakkantipanha">
<span id="mil5p1p6c0p4"></span><h2><span class="pali m-text">6. Gabbhāvakkantipañha</span></h2>
<p id="mil5p1p6c1p1">
<span class="pali m-text">“Bhante nāgasena, bhāsitampetaṁ bhagavatā—</span><br />
</p>
<p id="mil5p1p6c1p2">
<span class="pali m-text">‘tiṇṇaṁ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, imesaṁ kho, bhikkhave, tiṇṇaṁ sannipātā gabbhassa avakkanti hotī’ti, asesavacanametaṁ, nissesavacanametaṁ, nippariyāyavacanametaṁ, arahassavacanametaṁ, sadevamanussānaṁ majjhe nisīditvā bhaṇitaṁ, ayañca dvinnaṁ sannipātā gabbhassa avakkanti dissati, dukūlena tāpasena pārikāya tāpasiyā utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena sāmakumāro nibbatto.</span><br />
</p>
<p id="mil5p1p6c1p3">
<span class="pali m-text">Mātaṅgenāpi isinā brāhmaṇakaññāya utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena maṇḍabyo nāma māṇavako nibbattoti.</span><br />
</p>
<p id="mil5p1p6c1p4">
<span class="pali m-text">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p1p6c1p5">
<span class="pali m-text">‘tiṇṇaṁ kho pana, bhikkhave, sannipātā gabbhassa avakkanti hotī’ti.</span><br />
</p>
<p id="mil5p1p6c1p6">
<span class="pali m-text">Tena hi sāmo ca kumāro maṇḍabyo ca māṇavako ubhopi te nābhiparāmasanena nibbattāti yaṁ vacanaṁ, taṁ micchā.</span><br />
</p>
<p id="mil5p1p6c1p7">
<span class="pali m-text">Yadi, bhante, tathāgatena bhaṇitaṁ—</span><br />
</p>
<p id="mil5p1p6c1p8">
<span class="pali m-text">‘sāmo ca kumāro maṇḍabyo ca māṇavako nābhiparāmasanena nibbattā’ti, tena hi ‘tiṇṇaṁ kho pana, bhikkhave, sannipātā gabbhassa avakkanti hotī’ti yaṁ vacanaṁ, tampi micchā.</span><br />
</p>
<p id="mil5p1p6c1p9">
<span class="pali m-text">Ayampi ubhato koṭiko pañho sugambhīro sunipuṇo visayo buddhimantānaṁ, so tavānuppatto, chinda vimatipathaṁ, dhārehi ñāṇavarappajjotan”ti.</span><br />
</p>
<p id="mil5p1p6c2p1">
<span class="pali m-text">“Bhāsitampetaṁ, mahārāja, bhagavatā ‘tiṇṇaṁ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, evaṁ tiṇṇaṁ sannipātā gabbhassa avakkanti hotī’ti.</span><br />
</p>
<p id="mil5p1p6c2p2">
<span class="pali m-text">Bhaṇitañca—</span><br />
</p>
<p id="mil5p1p6c2p3">
<span class="pali m-text">‘sāmo ca kumāro maṇḍabyo ca māṇavako nābhiparāmasanena nibbattā’”ti.</span><br />
</p>
<p id="mil5p1p6c2p4">
<span class="pali m-text">“Tena hi, bhante nāgasena, yena kāraṇena pañho suvinicchito hoti, tena kāraṇena maṁ saññāpehī”ti.</span><br />
</p>
<p id="mil5p1p6c3p1">
<span class="pali m-text">“Sutapubbaṁ pana tayā, mahārāja, saṅkicco ca kumāro isisiṅgo ca tāpaso thero ca kumārakassapo iminā nāma te nibbattā”ti?</span><br />
</p>
<p id="mil5p1p6c3p2">
<span class="pali m-text">“Āma, bhante, suyyati, abbhuggatā tesaṁ jāti, dve migadhenuyo tāva utunikāle dvinnaṁ tāpasānaṁ passāvaṭṭhānaṁ āgantvā sasambhavaṁ passāvaṁ piviṁsu, tena passāvasambhavena saṅkicco ca kumāro isisiṅgo ca tāpaso nibbattā.</span><br />
</p>
<p id="mil5p1p6c3p3">
<span class="pali m-text">Therassa udāyissa bhikkhunupassayaṁ upagatassa rattacittena bhikkhuniyā aṅgajātaṁ upanijjhāyantassa sambhavaṁ kāsāve mucci.</span><br />
</p>
<p id="mil5p1p6c3p4">
<span class="pali m-text">Atha kho āyasmā udāyi taṁ bhikkhuniṁ etadavoca—</span><br />
</p>
<p id="mil5p1p6c3p5">
<span class="pali m-text">‘gaccha bhagini, udakaṁ āhara antaravāsakaṁ dhovissāmī’ti.</span><br />
</p>
<p id="mil5p1p6c3p6">
<span class="pali m-text">‘Āharayya, ahameva dhovissāmī’ti.</span><br />
</p>
<p id="mil5p1p6c3p7">
<span class="pali m-text">Tato sā bhikkhunī utunisamaye taṁ sambhavaṁ ekadesaṁ mukhena aggahesi, ekadesaṁ aṅgajāte pakkhipi, tena thero kumārakassapo nibbattoti etaṁ jano āhā”ti.</span><br />
</p>
<p id="mil5p1p6c4p1">
<span class="pali m-text">“Api nu kho tvaṁ, mahārāja, saddahasi taṁ vacanan”ti?</span><br />
</p>
<p id="mil5p1p6c4p2">
<span class="pali m-text">“Āma, bhante, balavaṁ tattha mayaṁ kāraṇaṁ upalabhāma, yena mayaṁ kāraṇena saddahāma iminā kāraṇena nibbattā”ti.</span><br />
</p>
<p id="mil5p1p6c4p3">
<span class="pali m-text">“Kiṁ panettha, mahārāja, kāraṇan”ti?</span><br />
</p>
<p id="mil5p1p6c4p4">
<span class="pali m-text">“Suparikammakate, bhante, kalale bījaṁ nipatitvā khippaṁ saṁviruhatī”ti.</span><br />
</p>
<p id="mil5p1p6c4p5">
<span class="pali m-text">“Āma, mahārājā”ti.</span><br />
</p>
<p id="mil5p1p6c4p6">
<span class="pali m-text">“Evameva kho, bhante, sā bhikkhunī utunī samānā saṇṭhite kalale ruhire pacchinnavege ṭhitāya dhātuyā taṁ sambhavaṁ gahetvā tasmiṁ kalale pakkhipi, tena tassā gabbho saṇṭhāsi, evaṁ tattha kāraṇaṁ paccema tesaṁ nibbattiyā”ti.</span><br />
</p>
<p id="mil5p1p6c4p7">
<span class="pali m-text">“Evametaṁ, mahārāja, tathā sampaṭicchāmi, yonippavesena gabbho sambhavatīti.</span><br />
</p>
<p id="mil5p1p6c4p8">
<span class="pali m-text">Sampaṭicchasi pana, tvaṁ, mahārāja, therassa kumārakassapassa gabbhāvakkamanan”ti?</span><br />
</p>
<p id="mil5p1p6c4p9">
<span class="pali m-text">“Āma, bhante”ti.</span><br />
</p>
<p id="mil5p1p6c4p10">
<span class="pali m-text">“Sādhu, mahārāja, paccāgatosi mama visayaṁ, ekavidhenapi gabbhāvakkantiṁ kathayanto mamānubalaṁ bhavissasi, atha yā pana tā dve migadhenuyo passāvaṁ pivitvā gabbhaṁ paṭilabhiṁsu, tāsaṁ tvaṁ saddahasi gabbhassāvakkamanan”ti?</span><br />
</p>
<p id="mil5p1p6c4p11">
<span class="pali m-text">“Āma, bhante, yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati.</span><br />
</p>
<p id="mil5p1p6c4p12">
<span class="pali m-text">Yathā, bhante nāgasena, yā kāci saritā nāma, sabbā tā mahāsamuddaṁ osaranti, ṭhānagatā vuḍḍhimāpajjanti.</span><br />
</p>
<p id="mil5p1p6c4p13">
<span class="pali m-text">Evameva kho, bhante nāgasena, yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati, tenāhaṁ kāraṇena saddahāmi mukhagatenapi gabbhassa avakkanti hotī”ti.</span><br />
</p>
<p id="mil5p1p6c4p14">
<span class="pali m-text">“Sādhu, mahārāja, gāḷhataraṁ upagatosi mama visayaṁ, mukhapānenapi dvayasannipāto bhavati.</span><br />
</p>
<p id="mil5p1p6c4p15">
<span class="pali m-text">Saṅkiccassa ca, mahārāja, kumārassa isisiṅgassa ca tāpasassa therassa ca kumārakassapassa gabbhāvakkamanaṁ sampaṭicchasī”ti?</span><br />
</p>
<p id="mil5p1p6c4p16">
<span class="pali m-text">“Āma, bhante, sannipāto osaratī”ti.</span><br />
</p>
<p id="mil5p1p6c5p1">
<span class="pali m-text">“Sāmopi, mahārāja, kumāro maṇḍabyopi māṇavako tīsu sannipātesu antogadhā, ekarasāyeva purimena, tattha kāraṇaṁ vakkhāmi.</span><br />
</p>
<p id="mil5p1p6c5p2">
<span class="pali m-text">Dukūlo ca, mahārāja, tāpaso pārikā ca tāpasī ubhopi te araññavāsā ahesuṁ pavivekādhimuttā uttamatthagavesakā, tapatejena yāva brahmalokaṁ santāpesuṁ.</span><br />
</p>
<p id="mil5p1p6c5p3">
<span class="pali m-text">Tesaṁ tadā sakko devānamindo sāyaṁ pātaṁ upaṭṭhānaṁ āgacchati.</span><br />
</p>
<p id="mil5p1p6c5p4">
<span class="pali m-text">So tesaṁ garukatamettatāya upadhārento addasa anāgatamaddhāne dvinnampi tesaṁ cakkhūnaṁ antaradhānaṁ, disvā te evamāha—</span><br />
</p>
<p id="mil5p1p6c5p5">
<span class="pali m-text">‘ekaṁ me, bhonto, vacanaṁ karotha, sādhu ekaṁ puttaṁ janeyyātha, so tumhākaṁ upaṭṭhāko bhavissati ālambano cā’ti.</span><br />
</p>
<p id="mil5p1p6c5p6">
<span class="pali m-text">‘Alaṁ, kosiya, mā evaṁ bhaṇī’ti.</span><br />
</p>
<p id="mil5p1p6c5p7">
<span class="pali m-text">Te tassa taṁ vacanaṁ na sampaṭicchiṁsu.</span><br />
</p>
<p id="mil5p1p6c5p8">
<span class="pali m-text">Anukampako atthakāmo sakko devānamindo dutiyampi …</span><br />
</p>
<p id="mil5p1p6c5p9">
<span class="pali m-text">tatiyampi te evamāha—</span><br />
</p>
<p id="mil5p1p6c5p10">
<span class="pali m-text">‘ekaṁ me, bhonto, vacanaṁ karotha, sādhu ekaṁ puttaṁ janeyyātha, so tumhākaṁ upaṭṭhāko bhavissati ālambano cā’ti.</span><br />
</p>
<p id="mil5p1p6c5p11">
<span class="pali m-text">Tatiyampi te āhaṁsu ‘alaṁ, kosiya, mā tvaṁ kho amhe anatthe niyojehi, kadāyaṁ kāyo na bhijjissati, bhijjatu ayaṁ kāyo bhedanadhammo, bhijjantiyāpi dharaṇiyā patantepi selasikhare phalantepi ākāse patantepi candimasūriye neva mayaṁ lokadhammehi missayissāma, mā tvaṁ amhākaṁ sammukhabhāvaṁ upagaccha, upagatassa te eso vissāso, anatthacaro tvaṁ maññe’ti.</span><br />
</p>
<p id="mil5p1p6c6p1">
<span class="pali m-text">Tato sakko devānamindo tesaṁ manaṁ alabhamāno garukato pañjaliko puna yāci—</span><br />
</p>
<p id="mil5p1p6c6p2">
<span class="pali m-text">‘yadi me vacanaṁ na ussahatha kātuṁ, yadā tāpasī utunī hoti pupphavatī, tadā tvaṁ, bhante, dakkhiṇena hatthaṅguṭṭhena nābhiṁ parāmaseyyāsi, tena sā gabbhaṁ lacchati, sannipāto yevesa gabbhāvakkantiyā’ti.</span><br />
</p>
<p id="mil5p1p6c6p3">
<span class="pali m-text">‘Sakkomahaṁ, kosiya, taṁ vacanaṁ kātuṁ, na tāvatakena amhākaṁ tapo bhijjati, hotū’ti—</span><br />
</p>
<p id="mil5p1p6c6p4">
<span class="pali m-text">sampaṭicchiṁsu.</span><br />
</p>
<p id="mil5p1p6c6p5">
<span class="pali m-text">Tāya ca pana velāya devabhavane atthi devaputto ussannakusalamūlo khīṇāyuko āyukkhayappatto yadicchakaṁ samattho okkamituṁ api cakkavattikulepi.</span><br />
</p>
<p id="mil5p1p6c6p6">
<span class="pali m-text">Atha sakko devānamindo taṁ devaputtaṁ upasaṅkamitvā evamāha—</span><br />
</p>
<p id="mil5p1p6c6p7">
<span class="pali m-text">‘ehi kho, mārisa, supabhāto te divaso, atthasiddhi upagatā, yamahaṁ te upaṭṭhānamāgamiṁ, ramaṇīye te okāse vāso bhavissati, patirūpe kule paṭisandhi bhavissati, sundarehi mātāpitūhi vaḍḍhetabbo, ehi me vacanaṁ karohī’ti yāci.</span><br />
</p>
<p id="mil5p1p6c6p8">
<span class="pali m-text">Dutiyampi …</span><br />
</p>
<p id="mil5p1p6c6p9">
<span class="pali m-text">tatiyampi yāci sirasi pañjalikato.</span><br />
</p>
<p id="mil5p1p6c7p1">
<span class="pali m-text">Tato so devaputto evamāha—</span><br />
</p>
<p id="mil5p1p6c7p2">
<span class="pali m-text">‘katamaṁ taṁ, mārisa, kulaṁ, yaṁ tvaṁ abhikkhaṇaṁ kittayasi punappunan’ti.</span><br />
</p>
<p id="mil5p1p6c7p3">
<span class="pali m-text">‘Dukūlo ca tāpaso pārikā ca tāpasī’ti.</span><br />
</p>
<p id="mil5p1p6c7p4">
<span class="pali m-text">So tassa vacanaṁ sutvā tuṭṭho sampaṭicchi ‘sādhu, mārisa, yo tava chando, so hotu, ākaṅkhamāno ahaṁ, mārisa, patthite kule uppajjeyyaṁ, kimhi kule uppajjāmi aṇḍaje vā jalābuje vā saṁsedaje vā opapātike vā’ti?</span><br />
</p>
<p id="mil5p1p6c7p5">
<span class="pali m-text">‘Jalābujāya, mārisa, yoniyā uppajjāhī’ti.</span><br />
</p>
<p id="mil5p1p6c8p1">
<span class="pali m-text">Atha sakko devānamindo uppattidivasaṁ vigaṇetvā dukūlassa tāpasassa ārocesi ‘asukasmiṁ nāma divase tāpasī utunī bhavissati pupphavatī, tadā tvaṁ, bhante, dakkhiṇena hatthaṅguṭṭhena nābhiṁ parāmaseyyāsī’ti.</span><br />
</p>
<p id="mil5p1p6c8p2">
<span class="pali m-text">Tasmiṁ, mahārāja, divase tāpasī ca utunī pupphavatī ahosi, devaputto ca tatthūpago paccupaṭṭhito ahosi, tāpaso ca dakkhiṇena hatthaṅguṭṭhena tāpasiyā nābhiṁ parāmasi, iti te tayo sannipātā ahesuṁ, nābhiparāmasanena tāpasiyā rāgo udapādi, so panassā rāgo nābhiparāmasanaṁ paṭicca mā tvaṁ sannipātaṁ ajjhācārameva maññi, ūhasanampi sannipāto, ullapanampi sannipāto, upanijjhāyanampi sannipāto, pubbabhāgabhāvato rāgassa uppādāya āmasanena sannipāto jāyati, sannipātā okkamanaṁ hotīti.</span><br />
</p>
<p id="mil5p1p6c9p1">
<span class="pali m-text">Anajjhācārepi, mahārāja, parāmasanena gabbhāvakkanti hoti.</span><br />
</p>
<p id="mil5p1p6c9p2">
<span class="pali m-text">Yathā, mahārāja, aggi jalamāno aparāmasanopi upagatassa sītaṁ byapahanti;</span><br />
</p>
<p id="mil5p1p6c9p3">
<span class="pali m-text">evameva kho, mahārāja, anajjhācārepi parāmasanena gabbhāvakkanti hoti.</span><br />
</p>
<p id="mil5p1p6c10p1">
<span class="pali m-text">Catunnaṁ, mahārāja, vasena sattānaṁ gabbhāvakkanti hoti kammavasena yonivasena kulavasena āyācanavasena, api ca sabbepete sattā kammasambhavā kammasamuṭṭhānā.</span><br />
</p>
<p id="mil5p1p6c11p1">
<span class="pali m-text">Kathaṁ, mahārāja, kammavasena sattānaṁ gabbhāvakkanti hoti?</span><br />
</p>
<p id="mil5p1p6c11p2">
<span class="pali m-text">Ussannakusalamūlā, mahārāja, sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.</span><br />
</p>
<p id="mil5p1p6c11p3">
<span class="pali m-text">Yathā, mahārāja, puriso aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño pahūtañātipakkho dāsiṁ vā dāsaṁ vā khettaṁ vā vatthuṁ vā gāmaṁ vā nigamaṁ vā janapadaṁ vā yaṁ kiñci manasā abhipatthitaṁ, yadicchakaṁ dviguṇatiguṇampi dhanaṁ datvā kiṇāti;</span><br />
</p>
<p id="mil5p1p6c11p4">
<span class="pali m-text">evameva kho, mahārāja, ussannakusalamūlā sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.</span><br />
</p>
<p id="mil5p1p6c11p5">
<span class="pali m-text">Evaṁ kammavasena sattānaṁ gabbhāvakkanti hoti.</span><br />
</p>
<p id="mil5p1p6c12p1">
<span class="pali m-text">Kathaṁ yonivasena sattānaṁ gabbhāvakkanti hoti?</span><br />
</p>
<p id="mil5p1p6c12p2">
<span class="pali m-text">Kukkuṭānaṁ, mahārāja, vātena gabbhāvakkanti hoti.</span><br />
</p>
<p id="mil5p1p6c12p3">
<span class="pali m-text">Balākānaṁ meghasaddena gabbhāvakkanti hoti.</span><br />
</p>
<p id="mil5p1p6c12p4">
<span class="pali m-text">Sabbepi devā agabbhaseyyakā sattāyeva, tesaṁ nānāvaṇṇena gabbhāvakkanti hoti.</span><br />
</p>
<p id="mil5p1p6c12p5">
<span class="pali m-text">Yathā, mahārāja, manussā nānāvaṇṇena mahiyā caranti, keci purato paṭicchādenti, keci pacchato paṭicchādenti, keci naggā honti, keci bhaṇḍū honti setapaṭadharā, keci moḷibaddhā honti, keci bhaṇḍū kāsāvavasanā honti, keci kāsāvavasanā moḷibaddhā honti, keci jaṭino vākacīradharā honti, keci cammavasanā honti, keci rasmiyo nivāsenti, sabbepete manussā nānāvaṇṇena mahiyā caranti;</span><br />
</p>
<p id="mil5p1p6c12p6">
<span class="pali m-text">evameva kho, mahārāja, sattāyeva te sabbe, tesaṁ nānāvaṇṇena gabbhāvakkanti hoti.</span><br />
</p>
<p id="mil5p1p6c12p7">
<span class="pali m-text">Evaṁ yonivasena sattānaṁ gabbhāvakkanti hoti.</span><br />
</p>
<p id="mil5p1p6c13p1">
<span class="pali m-text">Kathaṁ kulavasena sattānaṁ gabbhāvakkanti hoti?</span><br />
</p>
<p id="mil5p1p6c13p2">
<span class="pali m-text">Kulaṁ nāma, mahārāja, cattāri kulāni aṇḍajaṁ jalābujaṁ saṁsedajaṁ opapātikaṁ.</span><br />
</p>
<p id="mil5p1p6c13p3">
<span class="pali m-text">Yadi tattha gandhabbo yato kutoci āgantvā aṇḍaje kule uppajjati, so tattha aṇḍajo hoti …pe…</span><br />
</p>
<p id="mil5p1p6c13p4">
<span class="pali m-text">jalābuje kule …</span><br />
</p>
<p id="mil5p1p6c13p5">
<span class="pali m-text">saṁsedaje kule …</span><br />
</p>
<p id="mil5p1p6c13p6">
<span class="pali m-text">opapātike kule uppajjati, so tattha opapātiko hoti.</span><br />
</p>
<p id="mil5p1p6c13p7">
<span class="pali m-text">Tesu tesu kulesu tādisāyeva sattā sambhavanti.</span><br />
</p>
<p id="mil5p1p6c13p8">
<span class="pali m-text">Yathā, mahārāja, himavati nerupabbataṁ ye keci migapakkhino upenti, sabbe te sakavaṇṇaṁ vijahitvā suvaṇṇavaṇṇā honti;</span><br />
</p>
<p id="mil5p1p6c13p9">
<span class="pali m-text">evameva kho, mahārāja, yo koci gandhabbo yato kutoci āgantvā aṇḍajaṁ yoniṁ upagantvā sabhāvavaṇṇaṁ vijahitvā aṇḍajo hoti …pe…</span><br />
</p>
<p id="mil5p1p6c13p10">
<span class="pali m-text">jalābujaṁ …</span><br />
</p>
<p id="mil5p1p6c13p11">
<span class="pali m-text">saṁsedajaṁ …</span><br />
</p>
<p id="mil5p1p6c13p12">
<span class="pali m-text">opapātikaṁ yoniṁ upagantvā sabhāvavaṇṇaṁ vijahitvā opapātiko hoti, evaṁ kulavasena sattānaṁ gabbhāvakkanti hoti.</span><br />
</p>
<p id="mil5p1p6c14p1">
<span class="pali m-text">Kathaṁ āyācanavasena sattānaṁ gabbhāvakkanti hoti?</span><br />
</p>
<p id="mil5p1p6c14p2">
<span class="pali m-text">Idha, mahārāja, kulaṁ hoti aputtakaṁ bahusāpateyyaṁ saddhaṁ pasannaṁ sīlavantaṁ kalyāṇadhammaṁ tapanissitaṁ, devaputto ca ussannakusalamūlo cavanadhammo hoti.</span><br />
</p>
<p id="mil5p1p6c14p3">
<span class="pali m-text">Atha sakko devānamindo tassa kulassa anukampāya taṁ devaputtaṁ āyācati ‘paṇidhehi, mārisa, asukassa kulassa mahesiyā kucchin’ti.</span><br />
</p>
<p id="mil5p1p6c14p4">
<span class="pali m-text">So tassa āyācanahetu taṁ kulaṁ paṇidheti.</span><br />
</p>
<p id="mil5p1p6c14p5">
<span class="pali m-text">Yathā, mahārāja, manussā puññakāmā samaṇaṁ manobhāvanīyaṁ āyācitvā gehaṁ upanenti, ayaṁ upagantvā sabbassa kulassa sukhāvaho bhavissatīti.</span><br />
</p>
<p id="mil5p1p6c14p6">
<span class="pali m-text">Evameva kho, mahārāja, sakko devānamindo taṁ devaputtaṁ āyācitvā taṁ kulaṁ upaneti.</span><br />
</p>
<p id="mil5p1p6c14p7">
<span class="pali m-text">Evaṁ āyācanavasena sattānaṁ gabbhāvakkanti hoti.</span><br />
</p>
<p id="mil5p1p6c15p1">
<span class="pali m-text">Sāmo, mahārāja, kumāro sakkena devānamindena āyācito pārikāya tāpasiyā kucchiṁ okkanto.</span><br />
</p>
<p id="mil5p1p6c15p2">
<span class="pali m-text">Sāmo, mahārāja, kumāro katapuñño, mātāpitaro sīlavanto kalyāṇadhammā, āyācako sakko, tiṇṇaṁ cetopaṇidhiyā sāmo kumāro nibbatto.</span><br />
</p>
<p id="mil5p1p6c15p3">
<span class="pali m-text">Idha, mahārāja, nayakusalo puriso sukaṭṭhe anūpakhette bījaṁ ropeyya, api nu tassa bījassa antarāyaṁ vivajjentassa vuḍḍhiyā koci antarāyo bhaveyyā”ti?</span><br />
</p>
<p id="mil5p1p6c15p4">
<span class="pali m-text">“Na hi, bhante, nirupaghātaṁ bījaṁ khippaṁ saṁviruheyyā”ti.</span><br />
</p>
<p id="mil5p1p6c15p5">
<span class="pali m-text">“Evameva kho, mahārāja, sāmo kumāro mutto uppannantarāyehi tiṇṇaṁ cetopaṇidhiyā nibbatto.</span><br />
</p>
<p id="mil5p1p6c16p1">
<span class="pali m-text">Api nu kho, mahārāja, sutapubbaṁ tayā isīnaṁ manopadosena iddho phīto mahājanapado sajano samucchinno”ti?</span><br />
</p>
<p id="mil5p1p6c16p2">
<span class="pali m-text">“Āma, bhante, suyyati.</span><br />
</p>
<p id="mil5p1p6c16p3">
<span class="pali m-text">Mahiyā daṇḍakāraññaṁ majjhāraññaṁ kāliṅgāraññaṁ mātaṅgāraññaṁ, sabbaṁ taṁ araññaṁ araññabhūtaṁ, sabbepete janapadā isīnaṁ manopadosena khayaṁ gatā”ti.</span><br />
</p>
<p id="mil5p1p6c16p4">
<span class="pali m-text">“Yadi, mahārāja, tesaṁ manopadosena susamiddhā janapadā ucchijjanti, api nu kho tesaṁ manopasādena kiñci nibbatteyyā”ti?</span><br />
</p>
<p id="mil5p1p6c16p5">
<span class="pali m-text">“Āma, bhante”ti.</span><br />
</p>
<p id="mil5p1p6c16p6">
<span class="pali m-text">“Tena hi, mahārāja, sāmo kumāro tiṇṇaṁ balavantānaṁ cetopasādena nibbatto isinimmito devanimmito puññanimmitoti.</span><br />
</p>
<p id="mil5p1p6c16p7">
<span class="pali m-text">Evametaṁ, mahārāja, dhārehi.</span><br />
</p>
<p id="mil5p1p6c17p1">
<span class="pali m-text">Tayome, mahārāja, devaputtā sakkena devānamindena āyācitā kulaṁ uppannā.</span><br />
</p>
<p id="mil5p1p6c17p2">
<span class="pali m-text">Katame tayo?</span><br />
</p>
<p id="mil5p1p6c17p3">
<span class="pali m-text">Sāmo kumāro mahāpanādo kusarājā, tayopete bodhisattā”ti.</span><br />
</p>
<p id="mil5p1p6c17p4">
<span class="pali m-text">“Suniddiṭṭhā, bhante nāgasena, gabbhāvakkanti, sukathitaṁ kāraṇaṁ, andhakāro āloko kato, jaṭā vijaṭitā, nicchuddhā paravādā, evametaṁ tathā sampaṭicchāmī”ti.</span><br />
</p>
<p id="mil5p1p6c18p1">
<span class="pali m-text">Gabbhāvakkantipañho chaṭṭho.</span><br />
</p>
<div class="m-row">
<div class="m-col-t-6 m-text-left">
<a href="../pages/mil0005p0001p0005.html">Previous</a></div>
<div class="m-col-t-6 m-text-right">
<a href="../pages/mil0005p0001p0007.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>