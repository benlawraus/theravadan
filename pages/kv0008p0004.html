<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv8 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kv0008p0004.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv8-index.html">kv8</a> &raquo;
          </span>
          Kathāvatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/kv0008p0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/kv0008p0005.html">Next</a></div>
</div>
<p id="kv8p4c0p2">
<span class="pali m-text">Mahāpaṇṇāsaka</span><br />
</p>
<p id="kv8p4c0p3">
<span class="pali m-text">Aṭṭhamavagga</span><br />
</p>
<section id="kamakatha">
<span id="kv8p4c0p4"></span><h2><span class="pali m-text">Kāmakathā</span></h2>
<p id="kv8p4c1p1">
<span class="pali m-text">Pañcevāyatanā kāmāti?</span><br />
</p>
<p id="kv8p4c1p2">
<span class="pali m-text">Āmantā.</span><br />
</p>
<p id="kv8p4c1p3">
<span class="pali m-text">Nanu atthi tappaṭisaṁyutto chandoti?</span><br />
</p>
<p id="kv8p4c1p4">
<span class="pali m-text">Āmantā.</span><br />
</p>
<p id="kv8p4c1p5">
<span class="pali m-text">Hañci atthi tappaṭisaṁyutto chando, no ca vata re vattabbe—</span><br />
</p>
<p id="kv8p4c1p6">
<span class="pali m-text">“pañcevāyatanā kāmā”ti.</span><br />
</p>
<p id="kv8p4c1p7">
<span class="pali m-text">Nanu atthi tappaṭisaṁyutto rāgo tappaṭisaṁyutto chando tappaṭisaṁyutto chandarāgo tappaṭisaṁyutto saṅkappo tappaṭisaṁyutto rāgo tappaṭisaṁyutto saṅkapparāgo tappaṭisaṁyuttā pīti tappaṭisaṁyuttaṁ somanassaṁ tappaṭisaṁyuttaṁ pītisomanassanti?</span><br />
</p>
<p id="kv8p4c1p8">
<span class="pali m-text">Āmantā.</span><br />
</p>
<p id="kv8p4c1p9">
<span class="pali m-text">Hañci atthi tappaṭisaṁyuttaṁ pītisomanassaṁ, no ca vata re vattabbe—</span><br />
</p>
<p id="kv8p4c1p10">
<span class="pali m-text">“pañcevāyatanā kāmā”ti.</span><br />
</p>
<p id="kv8p4c2p1">
<span class="pali m-text">Na vattabbaṁ—</span><br />
</p>
<p id="kv8p4c2p2">
<span class="pali m-text">“pañcevāyatanā kāmā”ti?</span><br />
</p>
<p id="kv8p4c2p3">
<span class="pali m-text">Āmantā.</span><br />
</p>
<p id="kv8p4c2p4">
<span class="pali m-text">Nanu vuttaṁ bhagavatā—</span><br />
</p>
<p id="kv8p4c2p5">
<span class="pali m-text">“pañcime, bhikkhave, kāmaguṇā.</span><br />
</p>
<p id="kv8p4c2p6">
<span class="pali m-text">Katame pañca?</span><br />
</p>
<p id="kv8p4c2p7">
<span class="pali m-text">Cakkhuviññeyyā rūpā …pe…</span><br />
</p>
<p id="kv8p4c2p8">
<span class="pali m-text">kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—</span><br />
</p>
<p id="kv8p4c2p9">
<span class="pali m-text">ime kho, bhikkhave, pañca kāmaguṇā”ti.</span><br />
</p>
<p id="kv8p4c2p10">
<span class="pali m-text">Attheva suttantoti?</span><br />
</p>
<p id="kv8p4c2p11">
<span class="pali m-text">Āmantā.</span><br />
</p>
<p id="kv8p4c2p12">
<span class="pali m-text">Tena hi pañcevāyatanā kāmāti.</span><br />
</p>
<p id="kv8p4c3p1">
<span class="pali m-text">Pañcevāyatanā kāmāti?</span><br />
</p>
<p id="kv8p4c3p2">
<span class="pali m-text">Āmantā.</span><br />
</p>
<p id="kv8p4c3p3">
<span class="pali m-text">Nanu vuttaṁ bhagavatā—</span><br />
</p>
<p id="kv8p4c3p4">
<span class="pali m-text">“pañcime, bhikkhave, kāmaguṇā.</span><br />
</p>
<p id="kv8p4c3p5">
<span class="pali m-text">Katame pañca?</span><br />
</p>
<p id="kv8p4c3p6">
<span class="pali m-text">Cakkhuviññeyyā rūpā …pe…</span><br />
</p>
<p id="kv8p4c3p7">
<span class="pali m-text">kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—</span><br />
</p>
<p id="kv8p4c3p8">
<span class="pali m-text">ime kho, bhikkhave, pañca kāmaguṇā.</span><br />
</p>
<p id="kv8p4c3p9">
<span class="pali m-text">Api ca, bhikkhave, nete kāmā kāmaguṇā nāmete ariyassa vinaye vuccan”ti—</span><br />
</p>
<p id="kv8p4c4p1">
<span class="pali m-text">“Saṅkapparāgo purisassa kāmo,</span><br />
</p>
<p id="kv8p4c4p2">
<span class="pali m-text">Na te kāmā yāni citrāni loke;</span><br />
</p>
<p id="kv8p4c4p3">
<span class="pali m-text">Saṅkapparāgo purisassa kāmo,</span><br />
</p>
<p id="kv8p4c4p4">
<span class="pali m-text">Tiṭṭhanti citrāni tatheva loke;</span><br />
</p>
<p id="kv8p4c4p5">
<span class="pali m-text">Athettha dhīrā vinayanti chandan”ti.</span><br />
</p>
<p id="kv8p4c5p1">
<span class="pali m-text">Attheva suttantoti?</span><br />
</p>
<p id="kv8p4c5p2">
<span class="pali m-text">Āmantā.</span><br />
</p>
<p id="kv8p4c5p3">
<span class="pali m-text">Tena hi na vattabbaṁ—</span><br />
</p>
<p id="kv8p4c5p4">
<span class="pali m-text">“pañcevāyatanā kāmā”ti.</span><br />
</p>
<p id="kv8p4c5p5">
<span class="pali m-text">Kāmakathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/kv0008p0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/kv0008p0005.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>