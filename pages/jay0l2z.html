<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0l2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0l2z.html" />
  <meta property="og:description" content="Vīsatinipāta Mātaṅgavagga 10. Campeyyajātaka “Kā nu vijjurivābhāsi, Osadhī viya tārakā; Devatā nusi gandhabbī, Na taṁ maññāmi mānusiṁ”. “Namhi devī na gandhabbī, na mahārāja mānusī; Nāgakaññāsmi bhaddante, atthenamhi idhāgatā”. “Vibbhantacittā kupitindriyāsi, Nettehi te vārigaṇā savanti; Kiṁ te naṭṭhaṁ kiṁ pana patthayānā, Idhāgatā nāri tadiṅgha brūhi”. “Yamuggatejo uragoti …" />
  <meta name="twitter:description" content="Vīsatinipāta Mātaṅgavagga 10. Campeyyajātaka “Kā nu vijjurivābhāsi, Osadhī viya tārakā; Devatā nusi gandhabbī, Na taṁ maññāmi mānusiṁ”. “Namhi devī na gandhabbī, na mahārāja mānusī; Nāgakaññāsmi bhaddante, atthenamhi idhāgatā”. “Vibbhantacittā kupitindriyāsi, Nettehi te vārigaṇā savanti; Kiṁ te naṭṭhaṁ kiṁ pana patthayānā, Idhāgatā nāri tadiṅgha brūhi”. “Yamuggatejo uragoti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="campeyyajataka">
<h4><a href="#campeyyajataka">10. Campeyyajātaka</a></h4>
<p id="ja506c1p1">
<span class="m-text m-primary">“Kā nu vijjurivābhāsi,</span><br />
</p>
<p id="ja506c1p2">
<span class="m-text m-primary">Osadhī viya tārakā;</span><br />
</p>
<p id="ja506c1p3">
<span class="m-text m-primary">Devatā nusi gandhabbī,</span><br />
</p>
<p id="ja506c1p4">
<span class="m-text m-primary">Na taṁ maññāmi mānusiṁ”.</span><br />
</p>
<p id="ja506c2p1">
<span class="m-text m-primary">“Namhi devī na gandhabbī,</span><br />
</p>
<p id="ja506c2p2">
<span class="m-text m-primary">na mahārāja mānusī;</span><br />
</p>
<p id="ja506c2p3">
<span class="m-text m-primary">Nāgakaññāsmi bhaddante,</span><br />
</p>
<p id="ja506c2p4">
<span class="m-text m-primary">atthenamhi idhāgatā”.</span><br />
</p>
<p id="ja506c3p1">
<span class="m-text m-primary">“Vibbhantacittā kupitindriyāsi,</span><br />
</p>
<p id="ja506c3p2">
<span class="m-text m-primary">Nettehi te vārigaṇā savanti;</span><br />
</p>
<p id="ja506c3p3">
<span class="m-text m-primary">Kiṁ te naṭṭhaṁ kiṁ pana patthayānā,</span><br />
</p>
<p id="ja506c3p4">
<span class="m-text m-primary">Idhāgatā nāri tadiṅgha brūhi”.</span><br />
</p>
<p id="ja506c4p1">
<span class="m-text m-primary">“Yamuggatejo uragoti cāhu,</span><br />
</p>
<p id="ja506c4p2">
<span class="m-text m-primary">Nāgoti naṁ āhu janā janinda;</span><br />
</p>
<p id="ja506c4p3">
<span class="m-text m-primary">Tamaggahī puriso jīvikattho,</span><br />
</p>
<p id="ja506c4p4">
<span class="m-text m-primary">Taṁ bandhanā muñca patī mameso”.</span><br />
</p>
<p id="ja506c5p1">
<span class="m-text m-primary">“Kathaṁ nvayaṁ balaviriyūpapanno,</span><br />
</p>
<p id="ja506c5p2">
<span class="m-text m-primary">Hatthattamāgacchi vanibbakassa;</span><br />
</p>
<p id="ja506c5p3">
<span class="m-text m-primary">Akkhāhi me nāgakaññe tamatthaṁ,</span><br />
</p>
<p id="ja506c5p4">
<span class="m-text m-primary">Kathaṁ vijānemu gahītanāgaṁ”.</span><br />
</p>
<p id="ja506c6p1">
<span class="m-text m-primary">“Nagarampi nāgo bhasmaṁ kareyya,</span><br />
</p>
<p id="ja506c6p2">
<span class="m-text m-primary">Tathā hi so balaviriyūpapanno;</span><br />
</p>
<p id="ja506c6p3">
<span class="m-text m-primary">Dhammañca nāgo apacāyamāno,</span><br />
</p>
<p id="ja506c6p4">
<span class="m-text m-primary">Tasmā parakkamma tapo karoti.</span><br />
</p>
<p id="ja506c7p1">
<span class="m-text m-primary">Cātuddasiṁ pañcadasiñca rāja,</span><br />
</p>
<p id="ja506c7p2">
<span class="m-text m-primary">Catuppathe sammati nāgarājā;</span><br />
</p>
<p id="ja506c7p3">
<span class="m-text m-primary">Tamaggahī puriso jīvikattho,</span><br />
</p>
<p id="ja506c7p4">
<span class="m-text m-primary">Taṁ bandhanā muñca patī mameso”.</span><br />
</p>
<p id="ja506c8p1">
<span class="m-text m-primary">“Soḷasitthisahassāni,</span><br />
</p>
<p id="ja506c8p2">
<span class="m-text m-primary">āmuttamaṇikuṇḍalā;</span><br />
</p>
<p id="ja506c8p3">
<span class="m-text m-primary">Vārigehasayā nārī,</span><br />
</p>
<p id="ja506c8p4">
<span class="m-text m-primary">tāpi taṁ saraṇaṁ gatā.</span><br />
</p>
<p id="ja506c9p1">
<span class="m-text m-primary">Dhammena mocehi asāhasena,</span><br />
</p>
<p id="ja506c9p2">
<span class="m-text m-primary">Gāmena nikkhena gavaṁ satena;</span><br />
</p>
<p id="ja506c9p3">
<span class="m-text m-primary">Ossaṭṭhakāyo urago carātu,</span><br />
</p>
<p id="ja506c9p4">
<span class="m-text m-primary">Puññatthiko muñcatu bandhanasmā”.</span><br />
</p>
<p id="ja506c10p1">
<span class="m-text m-primary">“Dhammena mocemi asāhasena,</span><br />
</p>
<p id="ja506c10p2">
<span class="m-text m-primary">Gāmena nikkhena gavaṁ satena;</span><br />
</p>
<p id="ja506c10p3">
<span class="m-text m-primary">Ossaṭṭhakāyo urago carātu,</span><br />
</p>
<p id="ja506c10p4">
<span class="m-text m-primary">Puññatthiko muñcatu bandhanasmā.</span><br />
</p>
<p id="ja506c11p1">
<span class="m-text m-primary">Dammi nikkhasataṁ ludda,</span><br />
</p>
<p id="ja506c11p2">
<span class="m-text m-primary">thūlañca maṇikuṇḍalaṁ;</span><br />
</p>
<p id="ja506c11p3">
<span class="m-text m-primary">Catussadañca pallaṅkaṁ,</span><br />
</p>
<p id="ja506c11p4">
<span class="m-text m-primary">umāpupphasarinnibhaṁ.</span><br />
</p>
<p id="ja506c12p1">
<span class="m-text m-primary">Dve ca sādisiyo bhariyā,</span><br />
</p>
<p id="ja506c12p2">
<span class="m-text m-primary">Usabhañca gavaṁ sataṁ;</span><br />
</p>
<p id="ja506c12p3">
<span class="m-text m-primary">Ossaṭṭhakāyo urago carātu,</span><br />
</p>
<p id="ja506c12p4">
<span class="m-text m-primary">Puññatthiko muñcatu bandhanasmā”.</span><br />
</p>
<p id="ja506c13p1">
<span class="m-text m-primary">“Vināpi dānā tava vacanaṁ janinda,</span><br />
</p>
<p id="ja506c13p2">
<span class="m-text m-primary">Muñcemu naṁ uragaṁ bandhanasmā;</span><br />
</p>
<p id="ja506c13p3">
<span class="m-text m-primary">Ossaṭṭhakāyo urago carātu,</span><br />
</p>
<p id="ja506c13p4">
<span class="m-text m-primary">Puññatthiko muñcatu bandhanasmā”.</span><br />
</p>
<p id="ja506c14p1">
<span class="m-text m-primary">Mutto campeyyako nāgo,</span><br />
</p>
<p id="ja506c14p2">
<span class="m-text m-primary">rājānaṁ etadabravi;</span><br />
</p>
<p id="ja506c14p3">
<span class="m-text m-primary">“Namo te kāsirājatthu,</span><br />
</p>
<p id="ja506c14p4">
<span class="m-text m-primary">namo te kāsivaḍḍhana;</span><br />
</p>
<p id="ja506c14p5">
<span class="m-text m-primary">Añjaliṁ te paggaṇhāmi,</span><br />
</p>
<p id="ja506c14p6">
<span class="m-text m-primary">passeyyaṁ me nivesanaṁ”.</span><br />
</p>
<p id="ja506c15p1">
<span class="m-text m-primary">“Addhā hi dubbissasametamāhu,</span><br />
</p>
<p id="ja506c15p2">
<span class="m-text m-primary">Yaṁ mānuso vissase amānusamhi;</span><br />
</p>
<p id="ja506c15p3">
<span class="m-text m-primary">Sace ca maṁ yācasi etamatthaṁ,</span><br />
</p>
<p id="ja506c15p4">
<span class="m-text m-primary">Dakkhemu te nāga nivesanāni”.</span><br />
</p>
<p id="ja506c16p1">
<span class="m-text m-primary">“Sacepi vāto girimāvaheyya,</span><br />
</p>
<p id="ja506c16p2">
<span class="m-text m-primary">Cando ca suriyo ca chamā pateyyuṁ;</span><br />
</p>
<p id="ja506c16p3">
<span class="m-text m-primary">Sabbā ca najjo paṭisotaṁ vajeyyuṁ,</span><br />
</p>
<p id="ja506c16p4">
<span class="m-text m-primary">Na tvevahaṁ rāja musā bhaṇeyyaṁ.</span><br />
</p>
<p id="ja506c17p1">
<span class="m-text m-primary">Nabhaṁ phaleyya udadhīpi susse,</span><br />
</p>
<p id="ja506c17p2">
<span class="m-text m-primary">Saṁvaṭṭaye bhūtadharā vasundharā;</span><br />
</p>
<p id="ja506c17p3">
<span class="m-text m-primary">Siluccayo meru samūlamuppate,</span><br />
</p>
<p id="ja506c17p4">
<span class="m-text m-primary">Na tvevahaṁ rāja musā bhaṇeyyaṁ”.</span><br />
</p>
<p id="ja506c18p1">
<span class="m-text m-primary">“Addhā hi dubbissasametamāhu,</span><br />
</p>
<p id="ja506c18p2">
<span class="m-text m-primary">Yaṁ mānuso vissase amānusamhi;</span><br />
</p>
<p id="ja506c18p3">
<span class="m-text m-primary">Sace ca maṁ yācasi etamatthaṁ,</span><br />
</p>
<p id="ja506c18p4">
<span class="m-text m-primary">Dakkhemu te nāga nivesanāni.</span><br />
</p>
<p id="ja506c19p1">
<span class="m-text m-primary">Tumhe khottha ghoravisā uḷārā,</span><br />
</p>
<p id="ja506c19p2">
<span class="m-text m-primary">Mahātejā khippakopī ca hotha;</span><br />
</p>
<p id="ja506c19p3">
<span class="m-text m-primary">Maṅkāraṇā bandhanasmā pamutto,</span><br />
</p>
<p id="ja506c19p4">
<span class="m-text m-primary">Arahasi no jānituye katāni”.</span><br />
</p>
<p id="ja506c20p1">
<span class="m-text m-primary">“So paccataṁ niraye ghorarūpe,</span><br />
</p>
<p id="ja506c20p2">
<span class="m-text m-primary">Mā kāyikaṁ sātamalattha kiñci;</span><br />
</p>
<p id="ja506c20p3">
<span class="m-text m-primary">Peḷāya baddho maraṇaṁ upetu,</span><br />
</p>
<p id="ja506c20p4">
<span class="m-text m-primary">Yo tādisaṁ kammakataṁ na jāne”.</span><br />
</p>
<p id="ja506c21p1">
<span class="m-text m-primary">“Saccappaṭiññā tava mesa hotu,</span><br />
</p>
<p id="ja506c21p2">
<span class="m-text m-primary">Akkodhano hohi anupanāhī;</span><br />
</p>
<p id="ja506c21p3">
<span class="m-text m-primary">Sabbañca te nāgakulaṁ supaṇṇā,</span><br />
</p>
<p id="ja506c21p4">
<span class="m-text m-primary">Aggiṁva gimhesu vivajjayantu”.</span><br />
</p>
<p id="ja506c22p1">
<span class="m-text m-primary">“Anukampasī nāgakulaṁ janinda,</span><br />
</p>
<p id="ja506c22p2">
<span class="m-text m-primary">Mātā yathā suppiyaṁ ekaputtaṁ;</span><br />
</p>
<p id="ja506c22p3">
<span class="m-text m-primary">Ahañca te nāgakulena saddhiṁ,</span><br />
</p>
<p id="ja506c22p4">
<span class="m-text m-primary">Kāhāmi veyyāvaṭikaṁ uḷāraṁ”.</span><br />
</p>
<p id="ja506c23p1">
<span class="m-text m-primary">“Yojentu ve rājarathe sucitte,</span><br />
</p>
<p id="ja506c23p2">
<span class="m-text m-primary">Kambojake assatare sudante;</span><br />
</p>
<p id="ja506c23p3">
<span class="m-text m-primary">Nāge ca yojentu suvaṇṇakappane,</span><br />
</p>
<p id="ja506c23p4">
<span class="m-text m-primary">Dakkhemu nāgassa nivesanāni”.</span><br />
</p>
<p id="ja506c24p1">
<span class="m-text m-primary">Bherī mudiṅgā paṇavā ca saṅkhā,</span><br />
</p>
<p id="ja506c24p2">
<span class="m-text m-primary">Avajjayiṁsu uggasenassa rañño;</span><br />
</p>
<p id="ja506c24p3">
<span class="m-text m-primary">Pāyāsi rājā bahusobhamāno,</span><br />
</p>
<p id="ja506c24p4">
<span class="m-text m-primary">Purakkhato nārigaṇassa majjhe.</span><br />
</p>
<p id="ja506c25p1">
<span class="m-text m-primary">Suvaṇṇacitakaṁ bhūmiṁ,</span><br />
</p>
<p id="ja506c25p2">
<span class="m-text m-primary">addakkhi kāsivaḍḍhano;</span><br />
</p>
<p id="ja506c25p3">
<span class="m-text m-primary">Sovaṇṇamayapāsāde,</span><br />
</p>
<p id="ja506c25p4">
<span class="m-text m-primary">veḷuriyaphalakatthate.</span><br />
</p>
<p id="ja506c26p1">
<span class="m-text m-primary">Sa rājā pāvisi byamhaṁ,</span><br />
</p>
<p id="ja506c26p2">
<span class="m-text m-primary">campeyyassa nivesanaṁ;</span><br />
</p>
<p id="ja506c26p3">
<span class="m-text m-primary">Ādiccavaṇṇasannibhaṁ,</span><br />
</p>
<p id="ja506c26p4">
<span class="m-text m-primary">kaṁsavijju pabhassaraṁ.</span><br />
</p>
<p id="ja506c27p1">
<span class="m-text m-primary">Nānārukkhehi sañchannaṁ,</span><br />
</p>
<p id="ja506c27p2">
<span class="m-text m-primary">nānāgandhasamīritaṁ;</span><br />
</p>
<p id="ja506c27p3">
<span class="m-text m-primary">So pāvekkhi kāsirājā,</span><br />
</p>
<p id="ja506c27p4">
<span class="m-text m-primary">campeyyassa nivesanaṁ.</span><br />
</p>
<p id="ja506c28p1">
<span class="m-text m-primary">Paviṭṭhasmiṁ kāsiraññe,</span><br />
</p>
<p id="ja506c28p2">
<span class="m-text m-primary">campeyyassa nivesanaṁ;</span><br />
</p>
<p id="ja506c28p3">
<span class="m-text m-primary">Dibbā tūriyā pavajjiṁsu,</span><br />
</p>
<p id="ja506c28p4">
<span class="m-text m-primary">nāgakaññā ca naccisuṁ.</span><br />
</p>
<p id="ja506c29p1">
<span class="m-text m-primary">Taṁ nāgakaññā caritaṁ gaṇena,</span><br />
</p>
<p id="ja506c29p2">
<span class="m-text m-primary">Anvāruhī kāsirājā pasanno;</span><br />
</p>
<p id="ja506c29p3">
<span class="m-text m-primary">Nisīdi sovaṇṇamayamhi pīṭhe,</span><br />
</p>
<p id="ja506c29p4">
<span class="m-text m-primary">Sāpassaye candanasāralitte.</span><br />
</p>
<p id="ja506c30p1">
<span class="m-text m-primary">So tattha bhutvā ca atho ramitvā,</span><br />
</p>
<p id="ja506c30p2">
<span class="m-text m-primary">Campeyyakaṁ kāsirājā avoca;</span><br />
</p>
<p id="ja506c30p3">
<span class="m-text m-primary">“Vimānaseṭṭhāni imāni tuyhaṁ,</span><br />
</p>
<p id="ja506c30p4">
<span class="m-text m-primary">Ādiccavaṇṇāni pabhassarāni;</span><br />
</p>
<p id="ja506c30p5">
<span class="m-text m-primary">Netādisaṁ atthi manussaloke,</span><br />
</p>
<p id="ja506c30p6">
<span class="m-text m-primary">Kiṁ patthayaṁ nāga tapo karosi.</span><br />
</p>
<p id="ja506c31p1">
<span class="m-text m-primary">Tā kambukāyūradharā suvatthā,</span><br />
</p>
<p id="ja506c31p2">
<span class="m-text m-primary">Vaṭṭaṅgulī tambatalūpapannā;</span><br />
</p>
<p id="ja506c31p3">
<span class="m-text m-primary">Paggayha pāyenti anomavaṇṇā,</span><br />
</p>
<p id="ja506c31p4">
<span class="m-text m-primary">Netādisaṁ atthi manussaloke;</span><br />
</p>
<p id="ja506c31p5">
<span class="m-text m-primary">Kiṁ patthayaṁ nāga tapo karosi.</span><br />
</p>
<p id="ja506c32p1">
<span class="m-text m-primary">Najjo ca temā puthulomamacchā,</span><br />
</p>
<p id="ja506c32p2">
<span class="m-text m-primary">Āṭā sakuntābhirudā sutitthā;</span><br />
</p>
<p id="ja506c32p3">
<span class="m-text m-primary">Netādisaṁ atthi manussaloke,</span><br />
</p>
<p id="ja506c32p4">
<span class="m-text m-primary">Kiṁ patthayaṁ nāga tapo karosi.</span><br />
</p>
<p id="ja506c33p1">
<span class="m-text m-primary">Koñcā mayūrā diviyā ca haṁsā,</span><br />
</p>
<p id="ja506c33p2">
<span class="m-text m-primary">Vaggussarā kokilā sampatanti;</span><br />
</p>
<p id="ja506c33p3">
<span class="m-text m-primary">Netādisaṁ atthi manussaloke,</span><br />
</p>
<p id="ja506c33p4">
<span class="m-text m-primary">Kiṁ patthayaṁ nāga tapo karosi.</span><br />
</p>
<p id="ja506c34p1">
<span class="m-text m-primary">Ambā ca sālā tilakā ca jambuyo,</span><br />
</p>
<p id="ja506c34p2">
<span class="m-text m-primary">Uddālakā pāṭaliyo ca phullā;</span><br />
</p>
<p id="ja506c34p3">
<span class="m-text m-primary">Netādisaṁ atthi manussaloke,</span><br />
</p>
<p id="ja506c34p4">
<span class="m-text m-primary">Kiṁ patthayaṁ nāga tapo karosi.</span><br />
</p>
<p id="ja506c35p1">
<span class="m-text m-primary">Imā ca te pokkharañño samantato,</span><br />
</p>
<p id="ja506c35p2">
<span class="m-text m-primary">Dibbā ca gandhā satataṁ pavāyanti;</span><br />
</p>
<p id="ja506c35p3">
<span class="m-text m-primary">Netādisaṁ atthi manussaloke,</span><br />
</p>
<p id="ja506c35p4">
<span class="m-text m-primary">Kiṁ patthayaṁ nāga tapo karosi”.</span><br />
</p>
<p id="ja506c36p1">
<span class="m-text m-primary">“Na puttahetu na dhanassa hetu,</span><br />
</p>
<p id="ja506c36p2">
<span class="m-text m-primary">Na āyuno cāpi janinda hetu;</span><br />
</p>
<p id="ja506c36p3">
<span class="m-text m-primary">Manussayoniṁ abhipatthayāno,</span><br />
</p>
<p id="ja506c36p4">
<span class="m-text m-primary">Tasmā parakkamma tapo karomi”.</span><br />
</p>
<p id="ja506c37p1">
<span class="m-text m-primary">“Tvaṁ lohitakkho vihatantaraṁso,</span><br />
</p>
<p id="ja506c37p2">
<span class="m-text m-primary">Alaṅkato kappitakesamassu;</span><br />
</p>
<p id="ja506c37p3">
<span class="m-text m-primary">Surosito lohitacandanena,</span><br />
</p>
<p id="ja506c37p4">
<span class="m-text m-primary">Gandhabbarājāva disā pabhāsasi.</span><br />
</p>
<p id="ja506c38p1">
<span class="m-text m-primary">Deviddhipattosi mahānubhāvo,</span><br />
</p>
<p id="ja506c38p2">
<span class="m-text m-primary">Sabbehi kāmehi samaṅgibhūto;</span><br />
</p>
<p id="ja506c38p3">
<span class="m-text m-primary">Pucchāmi taṁ nāgarājetamatthaṁ,</span><br />
</p>
<p id="ja506c38p4">
<span class="m-text m-primary">Seyyo ito kena manussaloko”.</span><br />
</p>
<p id="ja506c39p1">
<span class="m-text m-primary">“Janinda nāññatra manussalokā,</span><br />
</p>
<p id="ja506c39p2">
<span class="m-text m-primary">Suddhī va saṁvijjati saṁyamo vā;</span><br />
</p>
<p id="ja506c39p3">
<span class="m-text m-primary">Ahañca laddhāna manussayoniṁ,</span><br />
</p>
<p id="ja506c39p4">
<span class="m-text m-primary">Kāhāmi jātimaraṇassa antaṁ”.</span><br />
</p>
<p id="ja506c40p1">
<span class="m-text m-primary">“Addhā have sevitabbā sapaññā,</span><br />
</p>
<p id="ja506c40p2">
<span class="m-text m-primary">Bahussutā ye bahuṭhānacintino;</span><br />
</p>
<p id="ja506c40p3">
<span class="m-text m-primary">Nāriyo ca disvāna tuvañca nāga,</span><br />
</p>
<p id="ja506c40p4">
<span class="m-text m-primary">Kāhāmi puññāni anappakāni”.</span><br />
</p>
<p id="ja506c41p1">
<span class="m-text m-primary">“Addhā have sevitabbā sapaññā,</span><br />
</p>
<p id="ja506c41p2">
<span class="m-text m-primary">Bahussutā ye bahuṭhānacintino;</span><br />
</p>
<p id="ja506c41p3">
<span class="m-text m-primary">Nāriyo ca disvāna mamañca rāja,</span><br />
</p>
<p id="ja506c41p4">
<span class="m-text m-primary">Karohi puññāni anappakāni”.</span><br />
</p>
<p id="ja506c42p1">
<span class="m-text m-primary">“Idañca me jātarūpaṁ pahūtaṁ,</span><br />
</p>
<p id="ja506c42p2">
<span class="m-text m-primary">Rāsī suvaṇṇassa ca tālamattā;</span><br />
</p>
<p id="ja506c42p3">
<span class="m-text m-primary">Ito haritvāna suvaṇṇagharāni,</span><br />
</p>
<p id="ja506c42p4">
<span class="m-text m-primary">Karassu rūpiyapākāraṁ karontu.</span><br />
</p>
<p id="ja506c43p1">
<span class="m-text m-primary">Muttā ca vāhasahassāni pañca,</span><br />
</p>
<p id="ja506c43p2">
<span class="m-text m-primary">Veḷuriyamissāni ito haritvā;</span><br />
</p>
<p id="ja506c43p3">
<span class="m-text m-primary">Antepure bhūmiyaṁ santharantu,</span><br />
</p>
<p id="ja506c43p4">
<span class="m-text m-primary">Nikkaddamā hehiti nīrajā ca.</span><br />
</p>
<p id="ja506c44p1">
<span class="m-text m-primary">Etādisaṁ āvasa rājaseṭṭha,</span><br />
</p>
<p id="ja506c44p2">
<span class="m-text m-primary">Vimānaseṭṭhaṁ bahu sobhamānaṁ;</span><br />
</p>
<p id="ja506c44p3">
<span class="m-text m-primary">Bārāṇasiṁ nagaraṁ iddhaṁ phītaṁ,</span><br />
</p>
<p id="ja506c44p4">
<span class="m-text m-primary">Rajjañca kārehi anomapaññā”ti.</span><br />
</p>
<p id="ja506c45p1">
<span class="m-text m-primary">Campeyyajātakaṁ dasamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>