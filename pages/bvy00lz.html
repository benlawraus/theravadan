<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bvy00lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://www.theravadan.org/pages/bvy00lz.html" />
  <meta property="og:description" content="18. Siddhatthabuddhavaṁsa “Dhammadassissa aparena, siddhattho nāma nāyako; Nihanitvā tamaṁ sabbaṁ, sūriyo abbhuggato yathā. Sopi patvāna sambodhiṁ, santārento sadevakaṁ; Abhivassi dhammameghena, nibbāpento sadevakaṁ. Tassāpi atulatejassa, Ahesuṁ abhisamayā tayo; Koṭisatasahassānaṁ, Paṭhamābhisamayo ahu. Punāparaṁ bhīmarathe, yadā āhani dundubhiṁ; Tadā navutikoṭīnaṁ, dutiyābhisamayo ahu. Yadā buddho dhammaṁ desesi, vebhāre so puruttame …" />
  <meta name="twitter:description" content="18. Siddhatthabuddhavaṁsa “Dhammadassissa aparena, siddhattho nāma nāyako; Nihanitvā tamaṁ sabbaṁ, sūriyo abbhuggato yathā. Sopi patvāna sambodhiṁ, santārento sadevakaṁ; Abhivassi dhammameghena, nibbāpento sadevakaṁ. Tassāpi atulatejassa, Ahesuṁ abhisamayā tayo; Koṭisatasahassānaṁ, Paṭhamābhisamayo ahu. Punāparaṁ bhīmarathe, yadā āhani dundubhiṁ; Tadā navutikoṭīnaṁ, dutiyābhisamayo ahu. Yadā buddho dhammaṁ desesi, vebhāre so puruttame …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="siddhatthabuddhavamsa">
<h2><a href="#siddhatthabuddhavamsa">18. Siddhatthabuddhavaṁsa</a></h2>
<p id="bv18c1p1">
<span class="m-text m-primary">“Dhammadassissa aparena,</span><br />
</p>
<p id="bv18c1p2">
<span class="m-text m-primary">siddhattho nāma nāyako;</span><br />
</p>
<p id="bv18c1p3">
<span class="m-text m-primary">Nihanitvā tamaṁ sabbaṁ,</span><br />
</p>
<p id="bv18c1p4">
<span class="m-text m-primary">sūriyo abbhuggato yathā.</span><br />
</p>
<p id="bv18c2p1">
<span class="m-text m-primary">Sopi patvāna sambodhiṁ,</span><br />
</p>
<p id="bv18c2p2">
<span class="m-text m-primary">santārento sadevakaṁ;</span><br />
</p>
<p id="bv18c2p3">
<span class="m-text m-primary">Abhivassi dhammameghena,</span><br />
</p>
<p id="bv18c2p4">
<span class="m-text m-primary">nibbāpento sadevakaṁ.</span><br />
</p>
<p id="bv18c3p1">
<span class="m-text m-primary">Tassāpi atulatejassa,</span><br />
</p>
<p id="bv18c3p2">
<span class="m-text m-primary">Ahesuṁ abhisamayā tayo;</span><br />
</p>
<p id="bv18c3p3">
<span class="m-text m-primary">Koṭisatasahassānaṁ,</span><br />
</p>
<p id="bv18c3p4">
<span class="m-text m-primary">Paṭhamābhisamayo ahu.</span><br />
</p>
<p id="bv18c4p1">
<span class="m-text m-primary">Punāparaṁ bhīmarathe,</span><br />
</p>
<p id="bv18c4p2">
<span class="m-text m-primary">yadā āhani dundubhiṁ;</span><br />
</p>
<p id="bv18c4p3">
<span class="m-text m-primary">Tadā navutikoṭīnaṁ,</span><br />
</p>
<p id="bv18c4p4">
<span class="m-text m-primary">dutiyābhisamayo ahu.</span><br />
</p>
<p id="bv18c5p1">
<span class="m-text m-primary">Yadā buddho dhammaṁ desesi,</span><br />
</p>
<p id="bv18c5p2">
<span class="m-text m-primary">vebhāre so puruttame;</span><br />
</p>
<p id="bv18c5p3">
<span class="m-text m-primary">Tadā navutikoṭīnaṁ,</span><br />
</p>
<p id="bv18c5p4">
<span class="m-text m-primary">tatiyābhisamayo ahu.</span><br />
</p>
<p id="bv18c6p1">
<span class="m-text m-primary">Sannipātā tayo āsuṁ,</span><br />
</p>
<p id="bv18c6p2">
<span class="m-text m-primary">tasmimpi dvipaduttame;</span><br />
</p>
<p id="bv18c6p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv18c6p4">
<span class="m-text m-primary">santacittāna tādinaṁ.</span><br />
</p>
<p id="bv18c7p1">
<span class="m-text m-primary">Koṭisatānaṁ navutīnaṁ,</span><br />
</p>
<p id="bv18c7p2">
<span class="m-text m-primary">asītiyāpi ca koṭinaṁ;</span><br />
</p>
<p id="bv18c7p3">
<span class="m-text m-primary">Ete āsuṁ tayo ṭhānā,</span><br />
</p>
<p id="bv18c7p4">
<span class="m-text m-primary">vimalānaṁ samāgame.</span><br />
</p>
<p id="bv18c8p1">
<span class="m-text m-primary">Ahaṁ tena samayena,</span><br />
</p>
<p id="bv18c8p2">
<span class="m-text m-primary">maṅgalo nāma tāpaso;</span><br />
</p>
<p id="bv18c8p3">
<span class="m-text m-primary">Uggatejo duppasaho,</span><br />
</p>
<p id="bv18c8p4">
<span class="m-text m-primary">abhiññābalasamāhito.</span><br />
</p>
<p id="bv18c9p1">
<span class="m-text m-primary">Jambuto phalamānetvā,</span><br />
</p>
<p id="bv18c9p2">
<span class="m-text m-primary">siddhatthassa adāsahaṁ;</span><br />
</p>
<p id="bv18c9p3">
<span class="m-text m-primary">Paṭiggahetvā sambuddho,</span><br />
</p>
<p id="bv18c9p4">
<span class="m-text m-primary">idaṁ vacanamabravi.</span><br />
</p>
<p id="bv18c10p1">
<span class="m-text m-primary">‘Passatha imaṁ tāpasaṁ,</span><br />
</p>
<p id="bv18c10p2">
<span class="m-text m-primary">jaṭilaṁ uggatāpanaṁ;</span><br />
</p>
<p id="bv18c10p3">
<span class="m-text m-primary">Catunnavutito kappe,</span><br />
</p>
<p id="bv18c10p4">
<span class="m-text m-primary">ayaṁ buddho bhavissati.</span><br />
</p>
<p id="bv18c11p1">
<span class="m-text m-primary">Padhānaṁ padahitvāna,</span><br />
</p>
<p id="bv18c11p2">
<span class="m-text m-primary">…pe…</span><br />
</p>
<p id="bv18c11p3">
<span class="m-text m-primary">hessāma sammukhā imaṁ’.</span><br />
</p>
<p id="bv18c12p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv18c12p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv18c12p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv18c12p4">
<span class="m-text m-primary">dasapāramipūriyā.</span><br />
</p>
<p id="bv18c13p1">
<span class="m-text m-primary">Vebhāraṁ nāma nagaraṁ,</span><br />
</p>
<p id="bv18c13p2">
<span class="m-text m-primary">udeno nāma khattiyo;</span><br />
</p>
<p id="bv18c13p3">
<span class="m-text m-primary">Suphassā nāma janikā,</span><br />
</p>
<p id="bv18c13p4">
<span class="m-text m-primary">siddhatthassa mahesino.</span><br />
</p>
<p id="bv18c14p1">
<span class="m-text m-primary">Dasavassasahassāni,</span><br />
</p>
<p id="bv18c14p2">
<span class="m-text m-primary">agāraṁ ajjha so vasi;</span><br />
</p>
<p id="bv18c14p3">
<span class="m-text m-primary">Kokāsuppalakokanadā,</span><br />
</p>
<p id="bv18c14p4">
<span class="m-text m-primary">tayo pāsādamuttamā.</span><br />
</p>
<p id="bv18c15p1">
<span class="m-text m-primary">Tisoḷasasahassāni,</span><br />
</p>
<p id="bv18c15p2">
<span class="m-text m-primary">nāriyo samalaṅkatā;</span><br />
</p>
<p id="bv18c15p3">
<span class="m-text m-primary">Somanassā nāma sā nārī,</span><br />
</p>
<p id="bv18c15p4">
<span class="m-text m-primary">anūpamo nāma atrajo.</span><br />
</p>
<p id="bv18c16p1">
<span class="m-text m-primary">Nimitte caturo disvā,</span><br />
</p>
<p id="bv18c16p2">
<span class="m-text m-primary">sivikāyābhinikkhami;</span><br />
</p>
<p id="bv18c16p3">
<span class="m-text m-primary">Anūnadasamāsāni,</span><br />
</p>
<p id="bv18c16p4">
<span class="m-text m-primary">padhānaṁ padahī jino.</span><br />
</p>
<p id="bv18c17p1">
<span class="m-text m-primary">Brahmunā yācito santo,</span><br />
</p>
<p id="bv18c17p2">
<span class="m-text m-primary">siddhattho lokanāyako;</span><br />
</p>
<p id="bv18c17p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv18c17p4">
<span class="m-text m-primary">migadāye naruttamo.</span><br />
</p>
<p id="bv18c18p1">
<span class="m-text m-primary">Sambalo ca sumitto ca,</span><br />
</p>
<p id="bv18c18p2">
<span class="m-text m-primary">ahesuṁ aggasāvakā;</span><br />
</p>
<p id="bv18c18p3">
<span class="m-text m-primary">Revato nāmupaṭṭhāko,</span><br />
</p>
<p id="bv18c18p4">
<span class="m-text m-primary">siddhatthassa mahesino.</span><br />
</p>
<p id="bv18c19p1">
<span class="m-text m-primary">Sīvalā ca surāmā ca,</span><br />
</p>
<p id="bv18c19p2">
<span class="m-text m-primary">ahesuṁ aggasāvikā;</span><br />
</p>
<p id="bv18c19p3">
<span class="m-text m-primary">Bodhi tassa bhagavato,</span><br />
</p>
<p id="bv18c19p4">
<span class="m-text m-primary">kaṇikāroti vuccati.</span><br />
</p>
<p id="bv18c20p1">
<span class="m-text m-primary">Suppiyo ca samuddo ca,</span><br />
</p>
<p id="bv18c20p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv18c20p3">
<span class="m-text m-primary">Rammā ceva surammā ca,</span><br />
</p>
<p id="bv18c20p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv18c21p1">
<span class="m-text m-primary">So buddho saṭṭhiratanaṁ,</span><br />
</p>
<p id="bv18c21p2">
<span class="m-text m-primary">ahosi nabhamuggato;</span><br />
</p>
<p id="bv18c21p3">
<span class="m-text m-primary">Kañcanagghiyasaṅkāso,</span><br />
</p>
<p id="bv18c21p4">
<span class="m-text m-primary">dasasahassī virocati.</span><br />
</p>
<p id="bv18c22p1">
<span class="m-text m-primary">Sopi buddho asamasamo,</span><br />
</p>
<p id="bv18c22p2">
<span class="m-text m-primary">atulo appaṭipuggalo;</span><br />
</p>
<p id="bv18c22p3">
<span class="m-text m-primary">Vassasatasahassāni,</span><br />
</p>
<p id="bv18c22p4">
<span class="m-text m-primary">loke aṭṭhāsi cakkhumā.</span><br />
</p>
<p id="bv18c23p1">
<span class="m-text m-primary">Vipulaṁ pabhaṁ dassayitvā,</span><br />
</p>
<p id="bv18c23p2">
<span class="m-text m-primary">pupphāpetvāna sāvake;</span><br />
</p>
<p id="bv18c23p3">
<span class="m-text m-primary">Vilāsetvā samāpatyā,</span><br />
</p>
<p id="bv18c23p4">
<span class="m-text m-primary">nibbuto so sasāvako.</span><br />
</p>
<p id="bv18c24p1">
<span class="m-text m-primary">Siddhattho munivaro buddho,</span><br />
</p>
<p id="bv18c24p2">
<span class="m-text m-primary">Anomārāmamhi nibbuto;</span><br />
</p>
<p id="bv18c24p3">
<span class="m-text m-primary">Tatthevassa thūpavaro,</span><br />
</p>
<p id="bv18c24p4">
<span class="m-text m-primary">Catuyojanamuggato”ti.</span><br />
</p>
<p id="bv18c25p1">
<span class="m-text m-primary">Siddhatthassa bhagavato vaṁso soḷasamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>