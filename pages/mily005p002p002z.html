<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily005p002p002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily005p002p002z.html" />
  <meta property="og:description" content="Meṇḍakapañha Abhejjavagga 2. Abyākaraṇīyapañha “Bhante nāgasena, bhāsitampetaṁ bhagavatā— ‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi. Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. Yadi, bhante nāgasena, bhagavatā bhaṇitaṁ— ‘natthānanda, tathāgatassa dhammesu ācariyamuṭṭhī’ti …" />
  <meta name="twitter:description" content="Meṇḍakapañha Abhejjavagga 2. Abyākaraṇīyapañha “Bhante nāgasena, bhāsitampetaṁ bhagavatā— ‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi. Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. Yadi, bhante nāgasena, bhagavatā bhaṇitaṁ— ‘natthānanda, tathāgatassa dhammesu ācariyamuṭṭhī’ti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="abhejjavagga">
<h3><a href="#abhejjavagga">Abhejjavagga</a></h3>
<section id="abyakaraniyapanha">
<h4><a href="#abyakaraniyapanha">2. Abyākaraṇīyapañha</a></h4>
<p id="mil5p2p2c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p2p2c1p2">
<span class="m-text m-primary">‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi.</span><br />
</p>
<p id="mil5p2p2c1p3">
<span class="m-text m-primary">Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā.</span><br />
</p>
<p id="mil5p2p2c1p4">
<span class="m-text m-primary">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p2p2c1p5">
<span class="m-text m-primary">‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṁ.</span><br />
</p>
<p id="mil5p2p2c1p6">
<span class="m-text m-primary">Yadi jānantena na byākataṁ, tena hi atthi tathāgatassa dhammesu ācariyamuṭṭhi.</span><br />
</p>
<p id="mil5p2p2c1p7">
<span class="m-text m-primary">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p2p2c2p1">
<span class="m-text m-primary">“Bhāsitampetaṁ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena.</span><br />
</p>
<p id="mil5p2p2c2p2">
<span class="m-text m-primary">Cattārimāni, mahārāja, pañhabyākaraṇāni.</span><br />
</p>
<p id="mil5p2p2c2p3">
<span class="m-text m-primary">Katamāni cattāri?</span><br />
</p>
<p id="mil5p2p2c2p4">
<span class="m-text m-primary">Ekaṁsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti.</span><br />
</p>
<p id="mil5p2p2c3p1">
<span class="m-text m-primary">Katamo ca, mahārāja, ekaṁsabyākaraṇīyo pañho?</span><br />
</p>
<p id="mil5p2p2c3p2">
<span class="m-text m-primary">‘Rūpaṁ aniccan’ti ekaṁsabyākaraṇīyo pañho,</span><br />
</p>
<p id="mil5p2p2c3p3">
<span class="m-text m-primary">‘vedanā aniccā’ti …pe…</span><br />
</p>
<p id="mil5p2p2c3p4">
<span class="m-text m-primary">‘saññā aniccā’ti …pe…</span><br />
</p>
<p id="mil5p2p2c3p5">
<span class="m-text m-primary">‘saṅkhārā aniccā’ti …pe…</span><br />
</p>
<p id="mil5p2p2c3p6">
<span class="m-text m-primary">‘viññāṇaṁ aniccan’ti ekaṁsabyākaraṇīyo pañho, ayaṁ ekaṁsabyākaraṇīyo pañho.</span><br />
</p>
<p id="mil5p2p2c4p1">
<span class="m-text m-primary">Katamo vibhajjabyākaraṇīyo pañho?</span><br />
</p>
<p id="mil5p2p2c4p2">
<span class="m-text m-primary">‘Aniccaṁ pana rūpan’ti vibhajjabyākaraṇīyo pañho,</span><br />
</p>
<p id="mil5p2p2c4p3">
<span class="m-text m-primary">‘aniccā pana vedanā’ti …pe…</span><br />
</p>
<p id="mil5p2p2c4p4">
<span class="m-text m-primary">‘aniccā pana saññā’ti …pe…</span><br />
</p>
<p id="mil5p2p2c4p5">
<span class="m-text m-primary">‘aniccā pana saṅkhārā’ti …pe…</span><br />
</p>
<p id="mil5p2p2c4p6">
<span class="m-text m-primary">‘aniccaṁ pana viññāṇan’ti vibhajjabyākaraṇīyo pañho, ayaṁ vibhajjabyākaraṇīyo pañho.</span><br />
</p>
<p id="mil5p2p2c5p1">
<span class="m-text m-primary">Katamo paṭipucchābyākaraṇīyo pañho?</span><br />
</p>
<p id="mil5p2p2c5p2">
<span class="m-text m-primary">‘Kiṁ nu kho cakkhunā sabbaṁ vijānātī’ti ayaṁ paṭipucchābyākaraṇīyo pañho.</span><br />
</p>
<p id="mil5p2p2c6p1">
<span class="m-text m-primary">Katamo ṭhapanīyo pañho?</span><br />
</p>
<p id="mil5p2p2c6p2">
<span class="m-text m-primary">‘Sassato loko’ti ṭhapanīyo pañho,</span><br />
</p>
<p id="mil5p2p2c6p3">
<span class="m-text m-primary">‘asassato loko’ti,</span><br />
</p>
<p id="mil5p2p2c6p4">
<span class="m-text m-primary">‘antavā loko’ti,</span><br />
</p>
<p id="mil5p2p2c6p5">
<span class="m-text m-primary">‘anantavā loko’ti,</span><br />
</p>
<p id="mil5p2p2c6p6">
<span class="m-text m-primary">‘antavā ca anantavā ca loko’ti,</span><br />
</p>
<p id="mil5p2p2c6p7">
<span class="m-text m-primary">‘nevantavā nānantavā loko’ti,</span><br />
</p>
<p id="mil5p2p2c6p8">
<span class="m-text m-primary">‘taṁ jīvaṁ taṁ sarīran’ti,</span><br />
</p>
<p id="mil5p2p2c6p9">
<span class="m-text m-primary">‘aññaṁ jīvaṁ aññaṁ sarīran’ti,</span><br />
</p>
<p id="mil5p2p2c6p10">
<span class="m-text m-primary">‘hoti tathāgato paraṁ maraṇā’ti,</span><br />
</p>
<p id="mil5p2p2c6p11">
<span class="m-text m-primary">‘na hoti tathāgato paraṁ maraṇā’ti,</span><br />
</p>
<p id="mil5p2p2c6p12">
<span class="m-text m-primary">‘hoti ca na ca hoti tathāgato paraṁ maraṇā’ti,</span><br />
</p>
<p id="mil5p2p2c6p13">
<span class="m-text m-primary">‘neva hoti na na hoti tathāgato paraṁ maraṇā’ti ṭhapanīyo pañho,</span><br />
</p>
<p id="mil5p2p2c6p14">
<span class="m-text m-primary">ayaṁ ṭhapanīyo pañho.</span><br />
</p>
<p id="mil5p2p2c7p1">
<span class="m-text m-primary">Bhagavā, mahārāja, therassa mālukyaputtassa taṁ ṭhapanīyaṁ pañhaṁ na byākāsi.</span><br />
</p>
<p id="mil5p2p2c7p2">
<span class="m-text m-primary">So pana pañho kiṅkāraṇā ṭhapanīyo?</span><br />
</p>
<p id="mil5p2p2c7p3">
<span class="m-text m-primary">Na tassa dīpanāya hetu vā kāraṇaṁ vā atthi, tasmā so pañho ṭhapanīyo.</span><br />
</p>
<p id="mil5p2p2c7p4">
<span class="m-text m-primary">Natthi buddhānaṁ bhagavantānaṁ akāraṇamahetukaṁ giramudīraṇan”ti.</span><br />
</p>
<p id="mil5p2p2c7p5">
<span class="m-text m-primary">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p2p2c8p1">
<span class="m-text m-primary">Abyākaraṇīyapañho dutiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>