<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/vv0064.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/vv0063.html">Previous</a></div>
<div class="m-col-t-6 m-text-right">
<a href="https://theravadan.org/pages/vv0065.html">Next</a></div>
</div>
<p id="vv64c0p2">
<span class="pali m-text">Purisavimāna</span><br />
</p>
<p id="vv64c0p3">
<span class="pali m-text">Mahārathavagga</span><br />
</p>
<section id="maharathavimanavatthu">
<span id="vv64c0p4"></span><h2><span class="pali m-text">14. Mahārathavimānavatthu</span></h2>
<p id="vv64c1p1">
<span class="pali m-text">“Sahassayuttaṁ hayavāhanaṁ subhaṁ,</span><br />
</p>
<p id="vv64c1p2">
<span class="pali m-text">Āruyhimaṁ sandanaṁ nekacittaṁ;</span><br />
</p>
<p id="vv64c1p3">
<span class="pali m-text">Uyyānabhūmiṁ abhito anukkamaṁ,</span><br />
</p>
<p id="vv64c1p4">
<span class="pali m-text">Purindado bhūtapatīva vāsavo.</span><br />
</p>
<p id="vv64c2p1">
<span class="pali m-text">Sovaṇṇamayā te rathakubbarā ubho,</span><br />
</p>
<p id="vv64c2p2">
<span class="pali m-text">Phalehi aṁsehi atīva saṅgatā;</span><br />
</p>
<p id="vv64c2p3">
<span class="pali m-text">Sujātagumbā naravīraniṭṭhitā,</span><br />
</p>
<p id="vv64c2p4">
<span class="pali m-text">Virocatī pannaraseva cando.</span><br />
</p>
<p id="vv64c3p1">
<span class="pali m-text">Suvaṇṇajālāvatato ratho ayaṁ,</span><br />
</p>
<p id="vv64c3p2">
<span class="pali m-text">Bahūhi nānāratanehi cittito;</span><br />
</p>
<p id="vv64c3p3">
<span class="pali m-text">Sunandighoso ca subhassaro ca,</span><br />
</p>
<p id="vv64c3p4">
<span class="pali m-text">Virocatī cāmarahatthabāhubhi.</span><br />
</p>
<p id="vv64c4p1">
<span class="pali m-text">Imā ca nābhyo manasābhinimmitā,</span><br />
</p>
<p id="vv64c4p2">
<span class="pali m-text">Rathassa pādantaramajjhabhūsitā;</span><br />
</p>
<p id="vv64c4p3">
<span class="pali m-text">Imā ca nābhyo satarājicittitā,</span><br />
</p>
<p id="vv64c4p4">
<span class="pali m-text">Sateratā vijjurivappabhāsare.</span><br />
</p>
<p id="vv64c5p1">
<span class="pali m-text">Anekacittāvatato ratho ayaṁ,</span><br />
</p>
<p id="vv64c5p2">
<span class="pali m-text">Puthū ca nemī ca sahassaraṁsiko;</span><br />
</p>
<p id="vv64c5p3">
<span class="pali m-text">Tesaṁ saro suyyati vaggurūpo,</span><br />
</p>
<p id="vv64c5p4">
<span class="pali m-text">Pañcaṅgikaṁ tūriyamivappavāditaṁ.</span><br />
</p>
<p id="vv64c6p1">
<span class="pali m-text">Sirasmiṁ cittaṁ maṇicandakappitaṁ,</span><br />
</p>
<p id="vv64c6p2">
<span class="pali m-text">Sadā visuddhaṁ ruciraṁ pabhassaraṁ;</span><br />
</p>
<p id="vv64c6p3">
<span class="pali m-text">Suvaṇṇarājīhi atīva saṅgataṁ,</span><br />
</p>
<p id="vv64c6p4">
<span class="pali m-text">Veḷuriyarājīva atīva sobhati.</span><br />
</p>
<p id="vv64c7p1">
<span class="pali m-text">Ime ca vāḷī maṇicandakappitā,</span><br />
</p>
<p id="vv64c7p2">
<span class="pali m-text">Ārohakambū sujavā brahūpamā;</span><br />
</p>
<p id="vv64c7p3">
<span class="pali m-text">Brahā mahantā balino mahājavā,</span><br />
</p>
<p id="vv64c7p4">
<span class="pali m-text">Mano tavaññāya tatheva siṁsare.</span><br />
</p>
<p id="vv64c8p1">
<span class="pali m-text">Ime ca sabbe sahitā catukkamā,</span><br />
</p>
<p id="vv64c8p2">
<span class="pali m-text">Mano tavaññāya tatheva siṁsare;</span><br />
</p>
<p id="vv64c8p3">
<span class="pali m-text">Samaṁ vahantī mudukā anuddhatā,</span><br />
</p>
<p id="vv64c8p4">
<span class="pali m-text">Āmodamānā turagānamuttama.</span><br />
</p>
<p id="vv64c9p1">
<span class="pali m-text">Dhunanti vagganti patanti cambare,</span><br />
</p>
<p id="vv64c9p2">
<span class="pali m-text">Abbhuddhunantā sukate piḷandhane;</span><br />
</p>
<p id="vv64c9p3">
<span class="pali m-text">Tesaṁ saro suyyati vaggurūpo,</span><br />
</p>
<p id="vv64c9p4">
<span class="pali m-text">Pañcaṅgikaṁ tūriyamivappavāditaṁ.</span><br />
</p>
<p id="vv64c10p1">
<span class="pali m-text">Rathassa ghoso apiḷandhanāna ca,</span><br />
</p>
<p id="vv64c10p2">
<span class="pali m-text">Khurassa nādo abhihiṁsanāya ca;</span><br />
</p>
<p id="vv64c10p3">
<span class="pali m-text">Ghoso suvaggū samitassa suyyati,</span><br />
</p>
<p id="vv64c10p4">
<span class="pali m-text">Gandhabbatūriyāni vicitrasaṁvane.</span><br />
</p>
<p id="vv64c11p1">
<span class="pali m-text">Rathe ṭhitā tā migamandalocanā,</span><br />
</p>
<p id="vv64c11p2">
<span class="pali m-text">Āḷārapamhā hasitā piyaṁvadā;</span><br />
</p>
<p id="vv64c11p3">
<span class="pali m-text">Veḷuriyajālāvatatā tanucchavā,</span><br />
</p>
<p id="vv64c11p4">
<span class="pali m-text">Sadeva gandhabbasūraggapūjitā.</span><br />
</p>
<p id="vv64c12p1">
<span class="pali m-text">Tā rattarattambarapītavāsasā,</span><br />
</p>
<p id="vv64c12p2">
<span class="pali m-text">Visālanettā abhirattalocanā;</span><br />
</p>
<p id="vv64c12p3">
<span class="pali m-text">Kule sujātā sutanū sucimhitā,</span><br />
</p>
<p id="vv64c12p4">
<span class="pali m-text">Rathe ṭhitā pañjalikā upaṭṭhitā.</span><br />
</p>
<p id="vv64c13p1">
<span class="pali m-text">Tā kambukeyūradharā suvāsasā,</span><br />
</p>
<p id="vv64c13p2">
<span class="pali m-text">Sumajjhimā ūruthanūpapannā;</span><br />
</p>
<p id="vv64c13p3">
<span class="pali m-text">Vaṭṭaṅguliyo sumukhā sudassanā,</span><br />
</p>
<p id="vv64c13p4">
<span class="pali m-text">Rathe ṭhitā pañjalikā upaṭṭhitā.</span><br />
</p>
<p id="vv64c14p1">
<span class="pali m-text">Aññā suveṇī susu missakesiyo,</span><br />
</p>
<p id="vv64c14p2">
<span class="pali m-text">Samaṁ vibhattāhi pabhassarāhi ca;</span><br />
</p>
<p id="vv64c14p3">
<span class="pali m-text">Anubbatā tā tava mānase ratā,</span><br />
</p>
<p id="vv64c14p4">
<span class="pali m-text">Rathe ṭhitā pañjalikā upaṭṭhitā.</span><br />
</p>
<p id="vv64c15p1">
<span class="pali m-text">Āveḷiniyo padumuppalacchadā,</span><br />
</p>
<p id="vv64c15p2">
<span class="pali m-text">Alaṅkatā candanasāravāsitā;</span><br />
</p>
<p id="vv64c15p3">
<span class="pali m-text">Anubbatā tā tava mānase ratā,</span><br />
</p>
<p id="vv64c15p4">
<span class="pali m-text">Rathe ṭhitā pañjalikā upaṭṭhitā.</span><br />
</p>
<p id="vv64c16p1">
<span class="pali m-text">Tā māliniyo padumuppalacchadā,</span><br />
</p>
<p id="vv64c16p2">
<span class="pali m-text">Alaṅkatā candanasāravāsitā;</span><br />
</p>
<p id="vv64c16p3">
<span class="pali m-text">Anubbatā tā tava mānase ratā,</span><br />
</p>
<p id="vv64c16p4">
<span class="pali m-text">Rathe ṭhitā pañjalikā upaṭṭhitā.</span><br />
</p>
<p id="vv64c17p1">
<span class="pali m-text">Kaṇṭhesu te yāni piḷandhanāni,</span><br />
</p>
<p id="vv64c17p2">
<span class="pali m-text">Hatthesu pādesu tatheva sīse;</span><br />
</p>
<p id="vv64c17p3">
<span class="pali m-text">Obhāsayantī dasa sabbaso disā,</span><br />
</p>
<p id="vv64c17p4">
<span class="pali m-text">Abbhuddayaṁ sāradikova bhāṇumā.</span><br />
</p>
<p id="vv64c18p1">
<span class="pali m-text">Vātassa vegena ca sampakampitā,</span><br />
</p>
<p id="vv64c18p2">
<span class="pali m-text">Bhujesu mālā apiḷandhanāni ca;</span><br />
</p>
<p id="vv64c18p3">
<span class="pali m-text">Muñcanti ghosaṁ ruciraṁ suciṁ subhaṁ,</span><br />
</p>
<p id="vv64c18p4">
<span class="pali m-text">Sabbehi viññūhi sutabbarūpaṁ.</span><br />
</p>
<p id="vv64c19p1">
<span class="pali m-text">Uyyānabhūmyā ca duvaddhato ṭhitā,</span><br />
</p>
<p id="vv64c19p2">
<span class="pali m-text">Rathā ca nāgā tūriyāni ca saro;</span><br />
</p>
<p id="vv64c19p3">
<span class="pali m-text">Tameva devinda pamodayanti,</span><br />
</p>
<p id="vv64c19p4">
<span class="pali m-text">Vīṇā yathā pokkharapattabāhubhi.</span><br />
</p>
<p id="vv64c20p1">
<span class="pali m-text">Imāsu vīṇāsu bahūsu vaggūsu,</span><br />
</p>
<p id="vv64c20p2">
<span class="pali m-text">Manuññarūpāsu hadayeritaṁ pītiṁ;</span><br />
</p>
<p id="vv64c20p3">
<span class="pali m-text">Pavajjamānāsu atīva accharā,</span><br />
</p>
<p id="vv64c20p4">
<span class="pali m-text">Bhamanti kaññā padumesu sikkhitā.</span><br />
</p>
<p id="vv64c21p1">
<span class="pali m-text">Yadā ca gītāni ca vāditāni ca,</span><br />
</p>
<p id="vv64c21p2">
<span class="pali m-text">Naccāni cimāni samenti ekato;</span><br />
</p>
<p id="vv64c21p3">
<span class="pali m-text">Athettha naccanti athettha accharā,</span><br />
</p>
<p id="vv64c21p4">
<span class="pali m-text">Obhāsayantī ubhato varitthiyo.</span><br />
</p>
<p id="vv64c22p1">
<span class="pali m-text">So modasi tūriyagaṇappabodhano,</span><br />
</p>
<p id="vv64c22p2">
<span class="pali m-text">Mahīyamāno vajirāvudhoriva;</span><br />
</p>
<p id="vv64c22p3">
<span class="pali m-text">Imāsu vīṇāsu bahūsu vaggūsu,</span><br />
</p>
<p id="vv64c22p4">
<span class="pali m-text">Manuññarūpāsu hadayeritaṁ pītiṁ.</span><br />
</p>
<p id="vv64c23p1">
<span class="pali m-text">Kiṁ tvaṁ pure kammamakāsi attanā,</span><br />
</p>
<p id="vv64c23p2">
<span class="pali m-text">Manussabhūto purimāya jātiyā;</span><br />
</p>
<p id="vv64c23p3">
<span class="pali m-text">Uposathaṁ kaṁ vā tuvaṁ upāvasi,</span><br />
</p>
<p id="vv64c23p4">
<span class="pali m-text">Kaṁ dhammacariyaṁ vatamābhirocayi.</span><br />
</p>
<p id="vv64c24p1">
<span class="pali m-text">Nayīdamappassa katassa kammuno,</span><br />
</p>
<p id="vv64c24p2">
<span class="pali m-text">Pubbe suciṇṇassa uposathassa vā;</span><br />
</p>
<p id="vv64c24p3">
<span class="pali m-text">Iddhānubhāvo vipulo ayaṁ tava,</span><br />
</p>
<p id="vv64c24p4">
<span class="pali m-text">Yaṁ devasaṅghaṁ abhirocase bhusaṁ.</span><br />
</p>
<p id="vv64c25p1">
<span class="pali m-text">Dānassa te idaṁ phalaṁ,</span><br />
</p>
<p id="vv64c25p2">
<span class="pali m-text">atho sīlassa vā pana;</span><br />
</p>
<p id="vv64c25p3">
<span class="pali m-text">Atho añjalikammassa,</span><br />
</p>
<p id="vv64c25p4">
<span class="pali m-text">taṁ me akkhāhi pucchito”ti.</span><br />
</p>
<p id="vv64c26p1">
<span class="pali m-text">So devaputto attamano,</span><br />
</p>
<p id="vv64c26p2">
<span class="pali m-text">moggallānena pucchito;</span><br />
</p>
<p id="vv64c26p3">
<span class="pali m-text">Pañhaṁ puṭṭho viyākāsi,</span><br />
</p>
<p id="vv64c26p4">
<span class="pali m-text">yassa kammassidaṁ phalanti.</span><br />
</p>
<p id="vv64c27p1">
<span class="pali m-text">“Jitindriyaṁ buddhamanomanikkamaṁ,</span><br />
</p>
<p id="vv64c27p2">
<span class="pali m-text">Naruttamaṁ kassapamaggapuggalaṁ;</span><br />
</p>
<p id="vv64c27p3">
<span class="pali m-text">Avāpurantaṁ amatassa dvāraṁ,</span><br />
</p>
<p id="vv64c27p4">
<span class="pali m-text">Devātidevaṁ satapuññalakkhaṇaṁ.</span><br />
</p>
<p id="vv64c28p1">
<span class="pali m-text">Tamaddasaṁ kuñjaramoghatiṇṇaṁ,</span><br />
</p>
<p id="vv64c28p2">
<span class="pali m-text">Suvaṇṇasiṅgīnadabimbasādisaṁ;</span><br />
</p>
<p id="vv64c28p3">
<span class="pali m-text">Disvāna taṁ khippamahuṁ sucīmano,</span><br />
</p>
<p id="vv64c28p4">
<span class="pali m-text">Tameva disvāna subhāsitaddhajaṁ.</span><br />
</p>
<p id="vv64c29p1">
<span class="pali m-text">Tamannapānaṁ athavāpi cīvaraṁ,</span><br />
</p>
<p id="vv64c29p2">
<span class="pali m-text">Suciṁ paṇītaṁ rasasā upetaṁ;</span><br />
</p>
<p id="vv64c29p3">
<span class="pali m-text">Pupphābhikkiṇamhi sake nivesane,</span><br />
</p>
<p id="vv64c29p4">
<span class="pali m-text">Patiṭṭhapesiṁ sa asaṅgamānaso.</span><br />
</p>
<p id="vv64c30p1">
<span class="pali m-text">Tamannapānena ca cīvarena ca,</span><br />
</p>
<p id="vv64c30p2">
<span class="pali m-text">Khajjena bhojjena ca sāyanena ca;</span><br />
</p>
<p id="vv64c30p3">
<span class="pali m-text">Santappayitvā dvipadānamuttamaṁ,</span><br />
</p>
<p id="vv64c30p4">
<span class="pali m-text">So saggaso devapure ramāmahaṁ.</span><br />
</p>
<p id="vv64c31p1">
<span class="pali m-text">Etenupāyena imaṁ niraggaḷaṁ,</span><br />
</p>
<p id="vv64c31p2">
<span class="pali m-text">Yaññaṁ yajitvā tividhaṁ visuddhaṁ;</span><br />
</p>
<p id="vv64c31p3">
<span class="pali m-text">Pahāyahaṁ mānusakaṁ samussayaṁ,</span><br />
</p>
<p id="vv64c31p4">
<span class="pali m-text">Indūpamo devapure ramāmahaṁ.</span><br />
</p>
<p id="vv64c32p1">
<span class="pali m-text">Āyuñca vaṇṇañca sukhaṁ balañca,</span><br />
</p>
<p id="vv64c32p2">
<span class="pali m-text">Paṇītarūpaṁ abhikaṅkhatā muni;</span><br />
</p>
<p id="vv64c32p3">
<span class="pali m-text">Annañca pānañca bahuṁ susaṅkhataṁ,</span><br />
</p>
<p id="vv64c32p4">
<span class="pali m-text">Patiṭṭhapetabbamasaṅgamānase.</span><br />
</p>
<p id="vv64c33p1">
<span class="pali m-text">Nayimasmiṁ loke parasmiṁ vā pana,</span><br />
</p>
<p id="vv64c33p2">
<span class="pali m-text">Buddhena seṭṭho va samo va vijjati;</span><br />
</p>
<p id="vv64c33p3">
<span class="pali m-text">Āhuneyyānaṁ paramāhutiṁ gato,</span><br />
</p>
<p id="vv64c33p4">
<span class="pali m-text">Puññatthikānaṁ vipulapphalesinan”ti.</span><br />
</p>
<p id="vv64c34p1">
<span class="pali m-text">Mahārathavimānaṁ cuddasamaṁ.</span><br />
</p>
<p id="vv64c34p2">
<span class="pali m-text">Mahārathavaggo pañcamo.</span><br />
</p>
<p id="vv64c35p1">
<span class="pali m-text">Tassuddānaṁ</span><br />
</p>
<p id="vv64c36p1">
<span class="pali m-text">Maṇḍūko revatī chatto,</span><br />
</p>
<p id="vv64c36p2">
<span class="pali m-text">Kakkaṭo dvārapālako;</span><br />
</p>
<p id="vv64c36p3">
<span class="pali m-text">Dve karaṇīyā dve sūci,</span><br />
</p>
<p id="vv64c36p4">
<span class="pali m-text">Tayo nāgā ca dve rathā;</span><br />
</p>
<p id="vv64c36p5">
<span class="pali m-text">Purisānaṁ paṭhamo vaggo pavuccatīti.</span><br />
</p>
<p id="vv64c37p1">
<span class="pali m-text">Bhāṇavāraṁ tatiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/vv0063.html">Previous</a></div>
<div class="m-col-t-6 m-text-right">
<a href="https://theravadan.org/pages/vv0065.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>