<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bv0021.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/bv0020.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0022.html">Next</a></div>
</div>
<section id="vipassibuddhavamsa">
<span id="bv21c0p2"></span><h2><span class="pali m-text">21 Vipassībuddhavaṁsa</span></h2>
<p id="bv21c1p1">
<span class="pali m-text">“Phussassa ca aparena,</span><br />
</p>
<p id="bv21c1p2">
<span class="pali m-text">sambuddho dvipaduttamo;</span><br />
</p>
<p id="bv21c1p3">
<span class="pali m-text">Vipassī nāma nāmena,</span><br />
</p>
<p id="bv21c1p4">
<span class="pali m-text">loke uppajji cakkhumā.</span><br />
</p>
<p id="bv21c2p1">
<span class="pali m-text">Avijjaṁ sabbaṁ padāletvā,</span><br />
</p>
<p id="bv21c2p2">
<span class="pali m-text">patto sambodhimuttamaṁ;</span><br />
</p>
<p id="bv21c2p3">
<span class="pali m-text">Dhammacakkaṁ pavattetuṁ,</span><br />
</p>
<p id="bv21c2p4">
<span class="pali m-text">pakkāmi bandhumatīpuraṁ.</span><br />
</p>
<p id="bv21c3p1">
<span class="pali m-text">Dhammacakkaṁ pavattetvā,</span><br />
</p>
<p id="bv21c3p2">
<span class="pali m-text">ubho bodhesi nāyako;</span><br />
</p>
<p id="bv21c3p3">
<span class="pali m-text">Gaṇanāya na vattabbo,</span><br />
</p>
<p id="bv21c3p4">
<span class="pali m-text">paṭhamābhisamayo ahu.</span><br />
</p>
<p id="bv21c4p1">
<span class="pali m-text">Punāparaṁ amitayaso,</span><br />
</p>
<p id="bv21c4p2">
<span class="pali m-text">tattha saccaṁ pakāsayi;</span><br />
</p>
<p id="bv21c4p3">
<span class="pali m-text">Caturāsītisahassānaṁ,</span><br />
</p>
<p id="bv21c4p4">
<span class="pali m-text">dutiyābhisamayo ahu.</span><br />
</p>
<p id="bv21c5p1">
<span class="pali m-text">Caturāsītisahassāni,</span><br />
</p>
<p id="bv21c5p2">
<span class="pali m-text">sambuddhaṁ anupabbajuṁ;</span><br />
</p>
<p id="bv21c5p3">
<span class="pali m-text">Tesamārāmapattānaṁ,</span><br />
</p>
<p id="bv21c5p4">
<span class="pali m-text">dhammaṁ desesi cakkhumā.</span><br />
</p>
<p id="bv21c6p1">
<span class="pali m-text">Sabbākārena bhāsato,</span><br />
</p>
<p id="bv21c6p2">
<span class="pali m-text">sutvā upanisādino;</span><br />
</p>
<p id="bv21c6p3">
<span class="pali m-text">Tepi dhammavaraṁ gantvā,</span><br />
</p>
<p id="bv21c6p4">
<span class="pali m-text">tatiyābhisamayo ahu.</span><br />
</p>
<p id="bv21c7p1">
<span class="pali m-text">Sannipātā tayo āsuṁ,</span><br />
</p>
<p id="bv21c7p2">
<span class="pali m-text">vipassissa mahesino;</span><br />
</p>
<p id="bv21c7p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv21c7p4">
<span class="pali m-text">santacittāna tādinaṁ.</span><br />
</p>
<p id="bv21c8p1">
<span class="pali m-text">Aṭṭhasaṭṭhisatasahassānaṁ,</span><br />
</p>
<p id="bv21c8p2">
<span class="pali m-text">Paṭhamo āsi samāgamo;</span><br />
</p>
<p id="bv21c8p3">
<span class="pali m-text">Bhikkhusatasahassānaṁ,</span><br />
</p>
<p id="bv21c8p4">
<span class="pali m-text">Dutiyo āsi samāgamo.</span><br />
</p>
<p id="bv21c9p1">
<span class="pali m-text">Asītibhikkhusahassānaṁ,</span><br />
</p>
<p id="bv21c9p2">
<span class="pali m-text">tatiyo āsi samāgamo;</span><br />
</p>
<p id="bv21c9p3">
<span class="pali m-text">Tattha bhikkhugaṇamajjhe,</span><br />
</p>
<p id="bv21c9p4">
<span class="pali m-text">sambuddho atirocati.</span><br />
</p>
<p id="bv21c10p1">
<span class="pali m-text">Ahaṁ tena samayena,</span><br />
</p>
<p id="bv21c10p2">
<span class="pali m-text">nāgarājā mahiddhiko;</span><br />
</p>
<p id="bv21c10p3">
<span class="pali m-text">Atulo nāma nāmena,</span><br />
</p>
<p id="bv21c10p4">
<span class="pali m-text">puññavanto jutindharo.</span><br />
</p>
<p id="bv21c11p1">
<span class="pali m-text">Nekānaṁ nāgakoṭīnaṁ,</span><br />
</p>
<p id="bv21c11p2">
<span class="pali m-text">parivāretvānahaṁ tadā;</span><br />
</p>
<p id="bv21c11p3">
<span class="pali m-text">Vajjanto dibbaturiyehi,</span><br />
</p>
<p id="bv21c11p4">
<span class="pali m-text">lokajeṭṭhaṁ upāgamiṁ.</span><br />
</p>
<p id="bv21c12p1">
<span class="pali m-text">Upasaṅkamitvā sambuddhaṁ,</span><br />
</p>
<p id="bv21c12p2">
<span class="pali m-text">Vipassiṁ lokanāyakaṁ;</span><br />
</p>
<p id="bv21c12p3">
<span class="pali m-text">Maṇimuttaratanakhacitaṁ,</span><br />
</p>
<p id="bv21c12p4">
<span class="pali m-text">Sabbābharaṇavibhūsitaṁ;</span><br />
</p>
<p id="bv21c12p5">
<span class="pali m-text">Nimantetvā dhammarājassa,</span><br />
</p>
<p id="bv21c12p6">
<span class="pali m-text">Suvaṇṇapīṭhamadāsahaṁ.</span><br />
</p>
<p id="bv21c13p1">
<span class="pali m-text">Sopi maṁ buddho byākāsi,</span><br />
</p>
<p id="bv21c13p2">
<span class="pali m-text">saṅghamajjhe nisīdiya;</span><br />
</p>
<p id="bv21c13p3">
<span class="pali m-text">‘Ekanavutito kappe,</span><br />
</p>
<p id="bv21c13p4">
<span class="pali m-text">ayaṁ buddho bhavissati.</span><br />
</p>
<p id="bv21c14p1">
<span class="pali m-text">Ahu kapilavhayā rammā,</span><br />
</p>
<p id="bv21c14p2">
<span class="pali m-text">nikkhamitvā tathāgato;</span><br />
</p>
<p id="bv21c14p3">
<span class="pali m-text">Padhānaṁ padahitvāna,</span><br />
</p>
<p id="bv21c14p4">
<span class="pali m-text">katvā dukkarakārikaṁ.</span><br />
</p>
<p id="bv21c15p1">
<span class="pali m-text">Ajapālarukkhamūlasmiṁ,</span><br />
</p>
<p id="bv21c15p2">
<span class="pali m-text">nisīditvā tathāgato;</span><br />
</p>
<p id="bv21c15p3">
<span class="pali m-text">Tattha pāyāsaṁ paggayha,</span><br />
</p>
<p id="bv21c15p4">
<span class="pali m-text">nerañjaramupehiti.</span><br />
</p>
<p id="bv21c16p1">
<span class="pali m-text">Nerañjarāya tīramhi,</span><br />
</p>
<p id="bv21c16p2">
<span class="pali m-text">pāyāsaṁ ada so jino;</span><br />
</p>
<p id="bv21c16p3">
<span class="pali m-text">Paṭiyattavaramaggena,</span><br />
</p>
<p id="bv21c16p4">
<span class="pali m-text">bodhimūlamupehiti.</span><br />
</p>
<p id="bv21c17p1">
<span class="pali m-text">Tato padakkhiṇaṁ katvā,</span><br />
</p>
<p id="bv21c17p2">
<span class="pali m-text">bodhimaṇḍaṁ anuttaro;</span><br />
</p>
<p id="bv21c17p3">
<span class="pali m-text">Assatthamūle sambodhiṁ,</span><br />
</p>
<p id="bv21c17p4">
<span class="pali m-text">bujjhissati mahāyaso.</span><br />
</p>
<p id="bv21c18p1">
<span class="pali m-text">Imassa janikā mātā,</span><br />
</p>
<p id="bv21c18p2">
<span class="pali m-text">māyā nāma bhavissati;</span><br />
</p>
<p id="bv21c18p3">
<span class="pali m-text">Pitā suddhodano nāma,</span><br />
</p>
<p id="bv21c18p4">
<span class="pali m-text">ayaṁ hessati gotamo.</span><br />
</p>
<p id="bv21c19p1">
<span class="pali m-text">Anāsavā vītarāgā,</span><br />
</p>
<p id="bv21c19p2">
<span class="pali m-text">santacittā samāhitā;</span><br />
</p>
<p id="bv21c19p3">
<span class="pali m-text">Kolito upatisso ca,</span><br />
</p>
<p id="bv21c19p4">
<span class="pali m-text">aggā hessanti sāvakā;</span><br />
</p>
<p id="bv21c19p5">
<span class="pali m-text">Ānando nāmupaṭṭhāko,</span><br />
</p>
<p id="bv21c19p6">
<span class="pali m-text">upaṭṭhissatimaṁ jinaṁ.</span><br />
</p>
<p id="bv21c20p1">
<span class="pali m-text">Khemā uppalavaṇṇā ca,</span><br />
</p>
<p id="bv21c20p2">
<span class="pali m-text">aggā hessanti sāvikā;</span><br />
</p>
<p id="bv21c20p3">
<span class="pali m-text">Anāsavā vītarāgā,</span><br />
</p>
<p id="bv21c20p4">
<span class="pali m-text">santacittā samāhitā;</span><br />
</p>
<p id="bv21c20p5">
<span class="pali m-text">Bodhi tassa bhagavato,</span><br />
</p>
<p id="bv21c20p6">
<span class="pali m-text">assatthoti pavuccati.</span><br />
</p>
<p id="bv21c21p1">
<span class="pali m-text">Citto ca hatthāḷavako,</span><br />
</p>
<p id="bv21c21p2">
<span class="pali m-text">aggā hessantupaṭṭhakā;</span><br />
</p>
<p id="bv21c21p3">
<span class="pali m-text">Nandamātā ca uttarā,</span><br />
</p>
<p id="bv21c21p4">
<span class="pali m-text">aggā hessantupaṭṭhikā;</span><br />
</p>
<p id="bv21c21p5">
<span class="pali m-text">Āyu vassasataṁ tassa,</span><br />
</p>
<p id="bv21c21p6">
<span class="pali m-text">gotamassa yasassino.</span><br />
</p>
<p id="bv21c22p1">
<span class="pali m-text">Idaṁ sutvāna vacanaṁ,</span><br />
</p>
<p id="bv21c22p2">
<span class="pali m-text">…pe…</span><br />
</p>
<p id="bv21c22p3">
<span class="pali m-text">hessāma sammukhā imaṁ’.</span><br />
</p>
<p id="bv21c23p1">
<span class="pali m-text">Tassāhaṁ vacanaṁ sutvā,</span><br />
</p>
<p id="bv21c23p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv21c23p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv21c23p4">
<span class="pali m-text">dasapāramipūriyā.</span><br />
</p>
<p id="bv21c24p1">
<span class="pali m-text">Nagaraṁ bandhumatī nāma,</span><br />
</p>
<p id="bv21c24p2">
<span class="pali m-text">bandhumā nāma khattiyo;</span><br />
</p>
<p id="bv21c24p3">
<span class="pali m-text">Mātā bandhumatī nāma,</span><br />
</p>
<p id="bv21c24p4">
<span class="pali m-text">vipassissa mahesino.</span><br />
</p>
<p id="bv21c25p1">
<span class="pali m-text">Aṭṭhavassasahassāni,</span><br />
</p>
<p id="bv21c25p2">
<span class="pali m-text">agāraṁ ajjha so vasi;</span><br />
</p>
<p id="bv21c25p3">
<span class="pali m-text">Nando sunando sirimā,</span><br />
</p>
<p id="bv21c25p4">
<span class="pali m-text">tayo pāsādamuttamā.</span><br />
</p>
<p id="bv21c26p1">
<span class="pali m-text">Ticattārīsasahassāni,</span><br />
</p>
<p id="bv21c26p2">
<span class="pali m-text">Nāriyo samalaṅkatā;</span><br />
</p>
<p id="bv21c26p3">
<span class="pali m-text">Sudassanā nāma sā nārī,</span><br />
</p>
<p id="bv21c26p4">
<span class="pali m-text">Samavattakkhandho nāma atrajo.</span><br />
</p>
<p id="bv21c27p1">
<span class="pali m-text">Nimitte caturo disvā,</span><br />
</p>
<p id="bv21c27p2">
<span class="pali m-text">rathayānena nikkhami;</span><br />
</p>
<p id="bv21c27p3">
<span class="pali m-text">Anūnaaṭṭhamāsāni,</span><br />
</p>
<p id="bv21c27p4">
<span class="pali m-text">padhānaṁ padahī jino.</span><br />
</p>
<p id="bv21c28p1">
<span class="pali m-text">Brahmunā yācito santo,</span><br />
</p>
<p id="bv21c28p2">
<span class="pali m-text">vipassī lokanāyako;</span><br />
</p>
<p id="bv21c28p3">
<span class="pali m-text">Vatti cakkaṁ mahāvīro,</span><br />
</p>
<p id="bv21c28p4">
<span class="pali m-text">migadāye naruttamo.</span><br />
</p>
<p id="bv21c29p1">
<span class="pali m-text">Khaṇḍo ca tissanāmo ca,</span><br />
</p>
<p id="bv21c29p2">
<span class="pali m-text">ahesuṁ aggasāvakā;</span><br />
</p>
<p id="bv21c29p3">
<span class="pali m-text">Asoko nāmupaṭṭhāko,</span><br />
</p>
<p id="bv21c29p4">
<span class="pali m-text">vipassissa mahesino.</span><br />
</p>
<p id="bv21c30p1">
<span class="pali m-text">Candā ca candamittā ca,</span><br />
</p>
<p id="bv21c30p2">
<span class="pali m-text">ahesuṁ aggasāvikā;</span><br />
</p>
<p id="bv21c30p3">
<span class="pali m-text">Bodhi tassa bhagavato,</span><br />
</p>
<p id="bv21c30p4">
<span class="pali m-text">pāṭalīti pavuccati.</span><br />
</p>
<p id="bv21c31p1">
<span class="pali m-text">Punabbasumitto nāgo ca,</span><br />
</p>
<p id="bv21c31p2">
<span class="pali m-text">ahesuṁ aggupaṭṭhakā;</span><br />
</p>
<p id="bv21c31p3">
<span class="pali m-text">Sirimā uttarā ceva,</span><br />
</p>
<p id="bv21c31p4">
<span class="pali m-text">ahesuṁ aggupaṭṭhikā.</span><br />
</p>
<p id="bv21c32p1">
<span class="pali m-text">Asītihatthamubbedho,</span><br />
</p>
<p id="bv21c32p2">
<span class="pali m-text">vipassī lokanāyako;</span><br />
</p>
<p id="bv21c32p3">
<span class="pali m-text">Pabhā niddhāvati tassa,</span><br />
</p>
<p id="bv21c32p4">
<span class="pali m-text">samantā sattayojane.</span><br />
</p>
<p id="bv21c33p1">
<span class="pali m-text">Asītivassasahassāni,</span><br />
</p>
<p id="bv21c33p2">
<span class="pali m-text">āyu buddhassa tāvade;</span><br />
</p>
<p id="bv21c33p3">
<span class="pali m-text">Tāvatā tiṭṭhamāno so,</span><br />
</p>
<p id="bv21c33p4">
<span class="pali m-text">tāresi janataṁ bahuṁ.</span><br />
</p>
<p id="bv21c34p1">
<span class="pali m-text">Bahudevamanussānaṁ,</span><br />
</p>
<p id="bv21c34p2">
<span class="pali m-text">bandhanā parimocayi;</span><br />
</p>
<p id="bv21c34p3">
<span class="pali m-text">Maggāmaggañca ācikkhi,</span><br />
</p>
<p id="bv21c34p4">
<span class="pali m-text">avasesaputhujjane.</span><br />
</p>
<p id="bv21c35p1">
<span class="pali m-text">Ālokaṁ dassayitvāna,</span><br />
</p>
<p id="bv21c35p2">
<span class="pali m-text">desetvā amataṁ padaṁ;</span><br />
</p>
<p id="bv21c35p3">
<span class="pali m-text">Jalitvā aggikkhandhova,</span><br />
</p>
<p id="bv21c35p4">
<span class="pali m-text">nibbuto so sasāvako.</span><br />
</p>
<p id="bv21c36p1">
<span class="pali m-text">Iddhivaraṁ puññavaraṁ,</span><br />
</p>
<p id="bv21c36p2">
<span class="pali m-text">lakkhaṇañca kusumitaṁ;</span><br />
</p>
<p id="bv21c36p3">
<span class="pali m-text">Sabbaṁ tamantarahitaṁ,</span><br />
</p>
<p id="bv21c36p4">
<span class="pali m-text">nanu rittā sabbasaṅkhārā.</span><br />
</p>
<p id="bv21c37p1">
<span class="pali m-text">Vipassī jinavaro buddho,</span><br />
</p>
<p id="bv21c37p2">
<span class="pali m-text">Sumittārāmamhi nibbuto;</span><br />
</p>
<p id="bv21c37p3">
<span class="pali m-text">Tatthevassa thūpavaro,</span><br />
</p>
<p id="bv21c37p4">
<span class="pali m-text">Sattayojanamussito”ti.</span><br />
</p>
<p id="bv21c38p1">
<span class="pali m-text">Vipassissa bhagavato vaṁso ekūnavīsatimo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/bv0020.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0022.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>