<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/thi-apy00qz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://theravadan.org/pages/thi-apy00qz.html" />
  <meta property="og:description" content="Kuṇḍalakesīvagga 1 Kuṇḍalakesātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātappasādāhaṁ, upesiṁ saraṇaṁ jinaṁ. Tadā mahākāruṇiko, padumuttaranāmako; Khippābhiññānamagganti, ṭhapesi bhikkhuniṁ subhaṁ. Taṁ sutvā muditā hutvā, dānaṁ datvā mahesino …" />
  <meta name="twitter:description" content="Kuṇḍalakesīvagga 1 Kuṇḍalakesātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātappasādāhaṁ, upesiṁ saraṇaṁ jinaṁ. Tadā mahākāruṇiko, padumuttaranāmako; Khippābhiññānamagganti, ṭhapesi bhikkhuniṁ subhaṁ. Taṁ sutvā muditā hutvā, dānaṁ datvā mahesino …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="kundalakesatheriapadana">
<h3><a href="#kundalakesatheriapadana">1 Kuṇḍalakesātherīapadāna</a></h3>
<p id="thi-ap21c1p1">
<span class="m-text m-primary">“Padumuttaro nāma jino,</span><br />
</p>
<p id="thi-ap21c1p2">
<span class="m-text m-primary">sabbadhammāna pāragū;</span><br />
</p>
<p id="thi-ap21c1p3">
<span class="m-text m-primary">Ito satasahassamhi,</span><br />
</p>
<p id="thi-ap21c1p4">
<span class="m-text m-primary">kappe uppajji nāyako.</span><br />
</p>
<p id="thi-ap21c2p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="thi-ap21c2p2">
<span class="m-text m-primary">jātā seṭṭhikule ahuṁ;</span><br />
</p>
<p id="thi-ap21c2p3">
<span class="m-text m-primary">Nānāratanapajjote,</span><br />
</p>
<p id="thi-ap21c2p4">
<span class="m-text m-primary">mahāsukhasamappitā.</span><br />
</p>
<p id="thi-ap21c3p1">
<span class="m-text m-primary">Upetvā taṁ mahāvīraṁ,</span><br />
</p>
<p id="thi-ap21c3p2">
<span class="m-text m-primary">assosiṁ dhammadesanaṁ;</span><br />
</p>
<p id="thi-ap21c3p3">
<span class="m-text m-primary">Tato jātappasādāhaṁ,</span><br />
</p>
<p id="thi-ap21c3p4">
<span class="m-text m-primary">upesiṁ saraṇaṁ jinaṁ.</span><br />
</p>
<p id="thi-ap21c4p1">
<span class="m-text m-primary">Tadā mahākāruṇiko,</span><br />
</p>
<p id="thi-ap21c4p2">
<span class="m-text m-primary">padumuttaranāmako;</span><br />
</p>
<p id="thi-ap21c4p3">
<span class="m-text m-primary">Khippābhiññānamagganti,</span><br />
</p>
<p id="thi-ap21c4p4">
<span class="m-text m-primary">ṭhapesi bhikkhuniṁ subhaṁ.</span><br />
</p>
<p id="thi-ap21c5p1">
<span class="m-text m-primary">Taṁ sutvā muditā hutvā,</span><br />
</p>
<p id="thi-ap21c5p2">
<span class="m-text m-primary">dānaṁ datvā mahesino;</span><br />
</p>
<p id="thi-ap21c5p3">
<span class="m-text m-primary">Nipacca sirasā pāde,</span><br />
</p>
<p id="thi-ap21c5p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="thi-ap21c6p1">
<span class="m-text m-primary">Anumodi mahāvīro,</span><br />
</p>
<p id="thi-ap21c6p2">
<span class="m-text m-primary">‘bhadde yaṁ tebhipatthitaṁ;</span><br />
</p>
<p id="thi-ap21c6p3">
<span class="m-text m-primary">Samijjhissati taṁ sabbaṁ,</span><br />
</p>
<p id="thi-ap21c6p4">
<span class="m-text m-primary">sukhinī hohi nibbutā.</span><br />
</p>
<p id="thi-ap21c7p1">
<span class="m-text m-primary">Satasahassito kappe,</span><br />
</p>
<p id="thi-ap21c7p2">
<span class="m-text m-primary">okkākakulasambhavo;</span><br />
</p>
<p id="thi-ap21c7p3">
<span class="m-text m-primary">Gotamo nāma gottena,</span><br />
</p>
<p id="thi-ap21c7p4">
<span class="m-text m-primary">satthā loke bhavissati.</span><br />
</p>
<p id="thi-ap21c8p1">
<span class="m-text m-primary">Tassa dhammesu dāyādā,</span><br />
</p>
<p id="thi-ap21c8p2">
<span class="m-text m-primary">orasā dhammanimmitā;</span><br />
</p>
<p id="thi-ap21c8p3">
<span class="m-text m-primary">Bhaddākuṇḍalakesāti,</span><br />
</p>
<p id="thi-ap21c8p4">
<span class="m-text m-primary">hessati satthu sāvikā’.</span><br />
</p>
<p id="thi-ap21c9p1">
<span class="m-text m-primary">Tena kammena sukatena,</span><br />
</p>
<p id="thi-ap21c9p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap21c9p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap21c9p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap21c10p1">
<span class="m-text m-primary">Tato cutā yāmamagaṁ,</span><br />
</p>
<p id="thi-ap21c10p2">
<span class="m-text m-primary">tatohaṁ tusitaṁ gatā;</span><br />
</p>
<p id="thi-ap21c10p3">
<span class="m-text m-primary">Tato ca nimmānaratiṁ,</span><br />
</p>
<p id="thi-ap21c10p4">
<span class="m-text m-primary">vasavattipuraṁ tato.</span><br />
</p>
<p id="thi-ap21c11p1">
<span class="m-text m-primary">Yattha yatthūpapajjāmi,</span><br />
</p>
<p id="thi-ap21c11p2">
<span class="m-text m-primary">tassa kammassa vāhasā;</span><br />
</p>
<p id="thi-ap21c11p3">
<span class="m-text m-primary">Tattha tattheva rājūnaṁ,</span><br />
</p>
<p id="thi-ap21c11p4">
<span class="m-text m-primary">mahesittamakārayiṁ.</span><br />
</p>
<p id="thi-ap21c12p1">
<span class="m-text m-primary">Tato cutā manussesu,</span><br />
</p>
<p id="thi-ap21c12p2">
<span class="m-text m-primary">rājūnaṁ cakkavattinaṁ;</span><br />
</p>
<p id="thi-ap21c12p3">
<span class="m-text m-primary">Maṇḍalīnañca rājūnaṁ,</span><br />
</p>
<p id="thi-ap21c12p4">
<span class="m-text m-primary">mahesittamakārayiṁ.</span><br />
</p>
<p id="thi-ap21c13p1">
<span class="m-text m-primary">Sampattiṁ anubhotvāna,</span><br />
</p>
<p id="thi-ap21c13p2">
<span class="m-text m-primary">devesu mānusesu ca;</span><br />
</p>
<p id="thi-ap21c13p3">
<span class="m-text m-primary">Sabbattha sukhitā hutvā,</span><br />
</p>
<p id="thi-ap21c13p4">
<span class="m-text m-primary">nekakappesu saṁsariṁ.</span><br />
</p>
<p id="thi-ap21c14p1">
<span class="m-text m-primary">Imamhi bhaddake kappe,</span><br />
</p>
<p id="thi-ap21c14p2">
<span class="m-text m-primary">brahmabandhu mahāyaso;</span><br />
</p>
<p id="thi-ap21c14p3">
<span class="m-text m-primary">Kassapo nāma gottena,</span><br />
</p>
<p id="thi-ap21c14p4">
<span class="m-text m-primary">uppajji vadataṁ varo.</span><br />
</p>
<p id="thi-ap21c15p1">
<span class="m-text m-primary">Upaṭṭhāko mahesissa,</span><br />
</p>
<p id="thi-ap21c15p2">
<span class="m-text m-primary">tadā āsi narissaro;</span><br />
</p>
<p id="thi-ap21c15p3">
<span class="m-text m-primary">Kāsirājā kikī nāma,</span><br />
</p>
<p id="thi-ap21c15p4">
<span class="m-text m-primary">bārāṇasipuruttame.</span><br />
</p>
<p id="thi-ap21c16p1">
<span class="m-text m-primary">Tassa dhītā catutthāsiṁ,</span><br />
</p>
<p id="thi-ap21c16p2">
<span class="m-text m-primary">bhikkhudāyīti vissutā;</span><br />
</p>
<p id="thi-ap21c16p3">
<span class="m-text m-primary">Dhammaṁ sutvā jinaggassa,</span><br />
</p>
<p id="thi-ap21c16p4">
<span class="m-text m-primary">pabbajjaṁ samarocayiṁ.</span><br />
</p>
<p id="thi-ap21c17p1">
<span class="m-text m-primary">Anujāni na no tāto,</span><br />
</p>
<p id="thi-ap21c17p2">
<span class="m-text m-primary">agāreva tadā mayaṁ;</span><br />
</p>
<p id="thi-ap21c17p3">
<span class="m-text m-primary">Vīsavassasahassāni,</span><br />
</p>
<p id="thi-ap21c17p4">
<span class="m-text m-primary">vicarimha atanditā.</span><br />
</p>
<p id="thi-ap21c18p1">
<span class="m-text m-primary">Komāribrahmacariyaṁ,</span><br />
</p>
<p id="thi-ap21c18p2">
<span class="m-text m-primary">rājakaññā sukhedhitā;</span><br />
</p>
<p id="thi-ap21c18p3">
<span class="m-text m-primary">Buddhopaṭṭhānaniratā,</span><br />
</p>
<p id="thi-ap21c18p4">
<span class="m-text m-primary">muditā satta dhītaro.</span><br />
</p>
<p id="thi-ap21c19p1">
<span class="m-text m-primary">Samaṇī samaṇaguttā ca,</span><br />
</p>
<p id="thi-ap21c19p2">
<span class="m-text m-primary">bhikkhunī bhikkhudāyikā;</span><br />
</p>
<p id="thi-ap21c19p3">
<span class="m-text m-primary">Dhammā ceva sudhammā ca,</span><br />
</p>
<p id="thi-ap21c19p4">
<span class="m-text m-primary">sattamī saṅghadāyikā.</span><br />
</p>
<p id="thi-ap21c20p1">
<span class="m-text m-primary">Khemā uppalavaṇṇā ca,</span><br />
</p>
<p id="thi-ap21c20p2">
<span class="m-text m-primary">paṭācārā ahaṁ tadā;</span><br />
</p>
<p id="thi-ap21c20p3">
<span class="m-text m-primary">Kisāgotamī dhammadinnā,</span><br />
</p>
<p id="thi-ap21c20p4">
<span class="m-text m-primary">visākhā hoti sattamī.</span><br />
</p>
<p id="thi-ap21c21p1">
<span class="m-text m-primary">Tehi kammehi sukatehi,</span><br />
</p>
<p id="thi-ap21c21p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap21c21p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap21c21p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap21c22p1">
<span class="m-text m-primary">Pacchime ca bhave dāni,</span><br />
</p>
<p id="thi-ap21c22p2">
<span class="m-text m-primary">giribbajapuruttame;</span><br />
</p>
<p id="thi-ap21c22p3">
<span class="m-text m-primary">Jātā seṭṭhikule phīte,</span><br />
</p>
<p id="thi-ap21c22p4">
<span class="m-text m-primary">yadāhaṁ yobbane ṭhitā.</span><br />
</p>
<p id="thi-ap21c23p1">
<span class="m-text m-primary">Coraṁ vadhatthaṁ nīyantaṁ,</span><br />
</p>
<p id="thi-ap21c23p2">
<span class="m-text m-primary">disvā rattā tahiṁ ahaṁ;</span><br />
</p>
<p id="thi-ap21c23p3">
<span class="m-text m-primary">Pitā me taṁ sahassena,</span><br />
</p>
<p id="thi-ap21c23p4">
<span class="m-text m-primary">mocayitvā vadhā tato.</span><br />
</p>
<p id="thi-ap21c24p1">
<span class="m-text m-primary">Adāsi tassa maṁ tāto,</span><br />
</p>
<p id="thi-ap21c24p2">
<span class="m-text m-primary">viditvāna manaṁ mama;</span><br />
</p>
<p id="thi-ap21c24p3">
<span class="m-text m-primary">Tassāhamāsiṁ visaṭṭhā,</span><br />
</p>
<p id="thi-ap21c24p4">
<span class="m-text m-primary">atīva dayitā hitā.</span><br />
</p>
<p id="thi-ap21c25p1">
<span class="m-text m-primary">So me bhūsanalobhena,</span><br />
</p>
<p id="thi-ap21c25p2">
<span class="m-text m-primary">balimajjhāsayo diso;</span><br />
</p>
<p id="thi-ap21c25p3">
<span class="m-text m-primary">Corappapātaṁ netvāna,</span><br />
</p>
<p id="thi-ap21c25p4">
<span class="m-text m-primary">pabbataṁ cetayī vadhaṁ.</span><br />
</p>
<p id="thi-ap21c26p1">
<span class="m-text m-primary">Tadāhaṁ paṇamitvāna,</span><br />
</p>
<p id="thi-ap21c26p2">
<span class="m-text m-primary">sattukaṁ sukatañjalī;</span><br />
</p>
<p id="thi-ap21c26p3">
<span class="m-text m-primary">Rakkhantī attano pāṇaṁ,</span><br />
</p>
<p id="thi-ap21c26p4">
<span class="m-text m-primary">idaṁ vacanamabraviṁ.</span><br />
</p>
<p id="thi-ap21c27p1">
<span class="m-text m-primary">‘Idaṁ suvaṇṇakeyūraṁ,</span><br />
</p>
<p id="thi-ap21c27p2">
<span class="m-text m-primary">muttā veḷuriyā bahū;</span><br />
</p>
<p id="thi-ap21c27p3">
<span class="m-text m-primary">Sabbaṁ harassu bhaddante,</span><br />
</p>
<p id="thi-ap21c27p4">
<span class="m-text m-primary">mañca dāsīti sāvaya’.</span><br />
</p>
<p id="thi-ap21c28p1">
<span class="m-text m-primary">‘Oropayassu kalyāṇī,</span><br />
</p>
<p id="thi-ap21c28p2">
<span class="m-text m-primary">mā bāḷhaṁ paridevasi;</span><br />
</p>
<p id="thi-ap21c28p3">
<span class="m-text m-primary">Na cāhaṁ abhijānāmi,</span><br />
</p>
<p id="thi-ap21c28p4">
<span class="m-text m-primary">ahantvā dhanamābhataṁ’.</span><br />
</p>
<p id="thi-ap21c29p1">
<span class="m-text m-primary">‘Yato sarāmi attānaṁ,</span><br />
</p>
<p id="thi-ap21c29p2">
<span class="m-text m-primary">yato pattosmi viññutaṁ;</span><br />
</p>
<p id="thi-ap21c29p3">
<span class="m-text m-primary">Na cāhaṁ abhijānāmi,</span><br />
</p>
<p id="thi-ap21c29p4">
<span class="m-text m-primary">aññaṁ piyataraṁ tayā.</span><br />
</p>
<p id="thi-ap21c30p1">
<span class="m-text m-primary">Ehi taṁ upagūhissaṁ,</span><br />
</p>
<p id="thi-ap21c30p2">
<span class="m-text m-primary">katvāna taṁ padakkhiṇaṁ;</span><br />
</p>
<p id="thi-ap21c30p3">
<span class="m-text m-primary">Na ca dāni puno atthi,</span><br />
</p>
<p id="thi-ap21c30p4">
<span class="m-text m-primary">mama tuyhañca saṅgamo’.</span><br />
</p>
<p id="thi-ap21c31p1">
<span class="m-text m-primary">‘Na hi sabbesu ṭhānesu,</span><br />
</p>
<p id="thi-ap21c31p2">
<span class="m-text m-primary">puriso hoti paṇḍito;</span><br />
</p>
<p id="thi-ap21c31p3">
<span class="m-text m-primary">Itthīpi paṇḍitā hoti,</span><br />
</p>
<p id="thi-ap21c31p4">
<span class="m-text m-primary">tattha tattha vicakkhaṇā.</span><br />
</p>
<p id="thi-ap21c32p1">
<span class="m-text m-primary">Na hi sabbesu ṭhānesu,</span><br />
</p>
<p id="thi-ap21c32p2">
<span class="m-text m-primary">puriso hoti paṇḍito;</span><br />
</p>
<p id="thi-ap21c32p3">
<span class="m-text m-primary">Itthīpi paṇḍitā hoti,</span><br />
</p>
<p id="thi-ap21c32p4">
<span class="m-text m-primary">lahuṁ atthavicintikā’.</span><br />
</p>
<p id="thi-ap21c33p1">
<span class="m-text m-primary">Lahuñca vata khippañca,</span><br />
</p>
<p id="thi-ap21c33p2">
<span class="m-text m-primary">nikaṭṭhe samacetayiṁ;</span><br />
</p>
<p id="thi-ap21c33p3">
<span class="m-text m-primary">Migaṁ uṇṇā yathā evaṁ,</span><br />
</p>
<p id="thi-ap21c33p4">
<span class="m-text m-primary">tadāhaṁ sattukaṁ vadhiṁ.</span><br />
</p>
<p id="thi-ap21c34p1">
<span class="m-text m-primary">Yo ca uppatitaṁ atthaṁ,</span><br />
</p>
<p id="thi-ap21c34p2">
<span class="m-text m-primary">na khippamanubujjhati;</span><br />
</p>
<p id="thi-ap21c34p3">
<span class="m-text m-primary">So haññate mandamati,</span><br />
</p>
<p id="thi-ap21c34p4">
<span class="m-text m-primary">corova girigabbhare.</span><br />
</p>
<p id="thi-ap21c35p1">
<span class="m-text m-primary">Yo ca uppatitaṁ atthaṁ,</span><br />
</p>
<p id="thi-ap21c35p2">
<span class="m-text m-primary">khippameva nibodhati;</span><br />
</p>
<p id="thi-ap21c35p3">
<span class="m-text m-primary">Muccate sattusambādhā,</span><br />
</p>
<p id="thi-ap21c35p4">
<span class="m-text m-primary">tadāhaṁ sattukā yathā.</span><br />
</p>
<p id="thi-ap21c36p1">
<span class="m-text m-primary">Tadāhaṁ pātayitvāna,</span><br />
</p>
<p id="thi-ap21c36p2">
<span class="m-text m-primary">giriduggamhi sattukaṁ;</span><br />
</p>
<p id="thi-ap21c36p3">
<span class="m-text m-primary">Santikaṁ setavatthānaṁ,</span><br />
</p>
<p id="thi-ap21c36p4">
<span class="m-text m-primary">upetvā pabbajiṁ ahaṁ.</span><br />
</p>
<p id="thi-ap21c37p1">
<span class="m-text m-primary">Saṇḍāsena ca kese me,</span><br />
</p>
<p id="thi-ap21c37p2">
<span class="m-text m-primary">luñcitvā sabbaso tadā;</span><br />
</p>
<p id="thi-ap21c37p3">
<span class="m-text m-primary">Pabbajitvāna samayaṁ,</span><br />
</p>
<p id="thi-ap21c37p4">
<span class="m-text m-primary">ācikkhiṁsu nirantaraṁ.</span><br />
</p>
<p id="thi-ap21c38p1">
<span class="m-text m-primary">Tato taṁ uggahetvāhaṁ,</span><br />
</p>
<p id="thi-ap21c38p2">
<span class="m-text m-primary">nisīditvāna ekikā;</span><br />
</p>
<p id="thi-ap21c38p3">
<span class="m-text m-primary">Samayaṁ taṁ vicintesiṁ,</span><br />
</p>
<p id="thi-ap21c38p4">
<span class="m-text m-primary">suvāno mānusaṁ karaṁ.</span><br />
</p>
<p id="thi-ap21c39p1">
<span class="m-text m-primary">Chinnaṁ gayha samīpe me,</span><br />
</p>
<p id="thi-ap21c39p2">
<span class="m-text m-primary">pātayitvā apakkami;</span><br />
</p>
<p id="thi-ap21c39p3">
<span class="m-text m-primary">Disvā nimittamalabhiṁ,</span><br />
</p>
<p id="thi-ap21c39p4">
<span class="m-text m-primary">hatthaṁ taṁ puḷavākulaṁ.</span><br />
</p>
<p id="thi-ap21c40p1">
<span class="m-text m-primary">Tato uṭṭhāya saṁviggā,</span><br />
</p>
<p id="thi-ap21c40p2">
<span class="m-text m-primary">apucchiṁ sahadhammike;</span><br />
</p>
<p id="thi-ap21c40p3">
<span class="m-text m-primary">Te avocuṁ ‘vijānanti,</span><br />
</p>
<p id="thi-ap21c40p4">
<span class="m-text m-primary">taṁ atthaṁ sakyabhikkhavo’.</span><br />
</p>
<p id="thi-ap21c41p1">
<span class="m-text m-primary">Sāhaṁ tamatthaṁ pucchissaṁ,</span><br />
</p>
<p id="thi-ap21c41p2">
<span class="m-text m-primary">upetvā buddhasāvake;</span><br />
</p>
<p id="thi-ap21c41p3">
<span class="m-text m-primary">Te mamādāya gacchiṁsu,</span><br />
</p>
<p id="thi-ap21c41p4">
<span class="m-text m-primary">buddhaseṭṭhassa santikaṁ.</span><br />
</p>
<p id="thi-ap21c42p1">
<span class="m-text m-primary">So me dhammamadesesi,</span><br />
</p>
<p id="thi-ap21c42p2">
<span class="m-text m-primary">khandhāyatanadhātuyo;</span><br />
</p>
<p id="thi-ap21c42p3">
<span class="m-text m-primary">Asubhāniccadukkhāti,</span><br />
</p>
<p id="thi-ap21c42p4">
<span class="m-text m-primary">anattāti ca nāyako.</span><br />
</p>
<p id="thi-ap21c43p1">
<span class="m-text m-primary">Tassa dhammaṁ suṇitvāhaṁ,</span><br />
</p>
<p id="thi-ap21c43p2">
<span class="m-text m-primary">dhammacakkhuṁ visodhayiṁ;</span><br />
</p>
<p id="thi-ap21c43p3">
<span class="m-text m-primary">Tato viññātasaddhammā,</span><br />
</p>
<p id="thi-ap21c43p4">
<span class="m-text m-primary">pabbajjaṁ upasampadaṁ.</span><br />
</p>
<p id="thi-ap21c44p1">
<span class="m-text m-primary">Āyācito tadā āha,</span><br />
</p>
<p id="thi-ap21c44p2">
<span class="m-text m-primary">‘ehi bhadde’ti nāyako;</span><br />
</p>
<p id="thi-ap21c44p3">
<span class="m-text m-primary">Tadāhaṁ upasampannā,</span><br />
</p>
<p id="thi-ap21c44p4">
<span class="m-text m-primary">parittaṁ toyamaddasaṁ.</span><br />
</p>
<p id="thi-ap21c45p1">
<span class="m-text m-primary">Pādapakkhālanenāhaṁ,</span><br />
</p>
<p id="thi-ap21c45p2">
<span class="m-text m-primary">ñatvā saudayabbayaṁ;</span><br />
</p>
<p id="thi-ap21c45p3">
<span class="m-text m-primary">Tathā sabbepi saṅkhāre,</span><br />
</p>
<p id="thi-ap21c45p4">
<span class="m-text m-primary">īdisaṁ cintayiṁ tadā.</span><br />
</p>
<p id="thi-ap21c46p1">
<span class="m-text m-primary">Tato cittaṁ vimucci me,</span><br />
</p>
<p id="thi-ap21c46p2">
<span class="m-text m-primary">anupādāya sabbaso;</span><br />
</p>
<p id="thi-ap21c46p3">
<span class="m-text m-primary">Khippābhiññānamaggaṁ me,</span><br />
</p>
<p id="thi-ap21c46p4">
<span class="m-text m-primary">tadā paññāpayī jino.</span><br />
</p>
<p id="thi-ap21c47p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap21c47p2">
<span class="m-text m-primary">dibbāya sotadhātuyā;</span><br />
</p>
<p id="thi-ap21c47p3">
<span class="m-text m-primary">Paracittāni jānāmi,</span><br />
</p>
<p id="thi-ap21c47p4">
<span class="m-text m-primary">satthusāsanakārikā.</span><br />
</p>
<p id="thi-ap21c48p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap21c48p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap21c48p3">
<span class="m-text m-primary">Khepetvā āsave sabbe,</span><br />
</p>
<p id="thi-ap21c48p4">
<span class="m-text m-primary">visuddhāsiṁ sunimmalā.</span><br />
</p>
<p id="thi-ap21c49p1">
<span class="m-text m-primary">Pariciṇṇo mayā satthā,</span><br />
</p>
<p id="thi-ap21c49p2">
<span class="m-text m-primary">kataṁ buddhassa sāsanaṁ;</span><br />
</p>
<p id="thi-ap21c49p3">
<span class="m-text m-primary">Ohito garuko bhāro,</span><br />
</p>
<p id="thi-ap21c49p4">
<span class="m-text m-primary">bhavanetti samūhatā.</span><br />
</p>
<p id="thi-ap21c50p1">
<span class="m-text m-primary">Yassatthāya pabbajitā,</span><br />
</p>
<p id="thi-ap21c50p2">
<span class="m-text m-primary">agārasmānagāriyaṁ;</span><br />
</p>
<p id="thi-ap21c50p3">
<span class="m-text m-primary">So me attho anuppatto,</span><br />
</p>
<p id="thi-ap21c50p4">
<span class="m-text m-primary">sabbasaṁyojanakkhayo.</span><br />
</p>
<p id="thi-ap21c51p1">
<span class="m-text m-primary">Atthadhammaniruttīsu,</span><br />
</p>
<p id="thi-ap21c51p2">
<span class="m-text m-primary">paṭibhāne tatheva ca;</span><br />
</p>
<p id="thi-ap21c51p3">
<span class="m-text m-primary">Ñāṇaṁ me vimalaṁ suddhaṁ,</span><br />
</p>
<p id="thi-ap21c51p4">
<span class="m-text m-primary">buddhaseṭṭhassa sāsane.</span><br />
</p>
<p id="thi-ap21c52p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap21c52p2">
<span class="m-text m-primary">bhavā sabbe samūhatā;</span><br />
</p>
<p id="thi-ap21c52p3">
<span class="m-text m-primary">Nāgīva bandhanaṁ chetvā,</span><br />
</p>
<p id="thi-ap21c52p4">
<span class="m-text m-primary">viharāmi anāsavā.</span><br />
</p>
<p id="thi-ap21c53p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap21c53p2">
<span class="m-text m-primary">mama buddhassa santike;</span><br />
</p>
<p id="thi-ap21c53p3">
<span class="m-text m-primary">Tisso vijjā anuppattā,</span><br />
</p>
<p id="thi-ap21c53p4">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap21c54p1">
<span class="m-text m-primary">Paṭisambhidā catasso,</span><br />
</p>
<p id="thi-ap21c54p2">
<span class="m-text m-primary">vimokkhāpi ca aṭṭhime;</span><br />
</p>
<p id="thi-ap21c54p3">
<span class="m-text m-primary">Chaḷabhiññā sacchikatā,</span><br />
</p>
<p id="thi-ap21c54p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap21c55p1">
<span class="m-text m-primary">Itthaṁ sudaṁ bhaddākuṇḍalakesā bhikkhunī imā gāthāyo abhāsitthāti.</span><br />
</p>
<p id="thi-ap21c56p1">
<span class="m-text m-primary">Kuṇḍalakesātheriyāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>