<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0475.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0474.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0476.html">Next</a></div>
</div>
<p id="tha-ap475c0p2">
<span class="pali m-text">Naḷamālivagga</span><br />
</p>
<section id="ukkasatikattheraapadana">
<span id="tha-ap475c0p3"></span><h2><span class="pali m-text">3. Ukkāsatikattheraapadāna</span></h2>
<p id="tha-ap475c1p1">
<span class="pali m-text">“Kosiyo nāma bhagavā,</span><br />
</p>
<p id="tha-ap475c1p2">
<span class="pali m-text">cittakūṭe vasī tadā;</span><br />
</p>
<p id="tha-ap475c1p3">
<span class="pali m-text">Jhāyī jhānarato buddho,</span><br />
</p>
<p id="tha-ap475c1p4">
<span class="pali m-text">vivekābhirato muni.</span><br />
</p>
<p id="tha-ap475c2p1">
<span class="pali m-text">Ajjhogāhetvā himavantaṁ,</span><br />
</p>
<p id="tha-ap475c2p2">
<span class="pali m-text">Nārīgaṇapurakkhato;</span><br />
</p>
<p id="tha-ap475c2p3">
<span class="pali m-text">Addasaṁ kosiyaṁ buddhaṁ,</span><br />
</p>
<p id="tha-ap475c2p4">
<span class="pali m-text">Puṇṇamāyeva candimaṁ.</span><br />
</p>
<p id="tha-ap475c3p1">
<span class="pali m-text">Ukkāsate gahetvāna,</span><br />
</p>
<p id="tha-ap475c3p2">
<span class="pali m-text">parivāresahaṁ tadā;</span><br />
</p>
<p id="tha-ap475c3p3">
<span class="pali m-text">Sattarattindivaṁ ṭhatvā,</span><br />
</p>
<p id="tha-ap475c3p4">
<span class="pali m-text">aṭṭhamena agacchahaṁ.</span><br />
</p>
<p id="tha-ap475c4p1">
<span class="pali m-text">Vuṭṭhitaṁ kosiyaṁ buddhaṁ,</span><br />
</p>
<p id="tha-ap475c4p2">
<span class="pali m-text">sayambhuṁ aparājitaṁ;</span><br />
</p>
<p id="tha-ap475c4p3">
<span class="pali m-text">Pasannacitto vanditvā,</span><br />
</p>
<p id="tha-ap475c4p4">
<span class="pali m-text">ekaṁ bhikkhaṁ adāsahaṁ.</span><br />
</p>
<p id="tha-ap475c5p1">
<span class="pali m-text">Tena kammena dvipadinda,</span><br />
</p>
<p id="tha-ap475c5p2">
<span class="pali m-text">lokajeṭṭha narāsabha;</span><br />
</p>
<p id="tha-ap475c5p3">
<span class="pali m-text">Uppajjiṁ tusite kāye,</span><br />
</p>
<p id="tha-ap475c5p4">
<span class="pali m-text">ekabhikkhāyidaṁ phalaṁ.</span><br />
</p>
<p id="tha-ap475c6p1">
<span class="pali m-text">Divasañceva rattiñca,</span><br />
</p>
<p id="tha-ap475c6p2">
<span class="pali m-text">āloko hoti me sadā;</span><br />
</p>
<p id="tha-ap475c6p3">
<span class="pali m-text">Samantā yojanasataṁ,</span><br />
</p>
<p id="tha-ap475c6p4">
<span class="pali m-text">obhāsena pharāmahaṁ.</span><br />
</p>
<p id="tha-ap475c7p1">
<span class="pali m-text">Pañcapaññāsakappamhi,</span><br />
</p>
<p id="tha-ap475c7p2">
<span class="pali m-text">cakkavattī ahosahaṁ;</span><br />
</p>
<p id="tha-ap475c7p3">
<span class="pali m-text">Cāturanto vijitāvī,</span><br />
</p>
<p id="tha-ap475c7p4">
<span class="pali m-text">jambumaṇḍassa issaro.</span><br />
</p>
<p id="tha-ap475c8p1">
<span class="pali m-text">Tadā me nagaraṁ āsi,</span><br />
</p>
<p id="tha-ap475c8p2">
<span class="pali m-text">iddhaṁ phītaṁ sunimmitaṁ;</span><br />
</p>
<p id="tha-ap475c8p3">
<span class="pali m-text">Tiṁsayojanamāyāmaṁ,</span><br />
</p>
<p id="tha-ap475c8p4">
<span class="pali m-text">vitthārena ca vīsati.</span><br />
</p>
<p id="tha-ap475c9p1">
<span class="pali m-text">Sobhanaṁ nāma nagaraṁ,</span><br />
</p>
<p id="tha-ap475c9p2">
<span class="pali m-text">vissakammena māpitaṁ;</span><br />
</p>
<p id="tha-ap475c9p3">
<span class="pali m-text">Dasasaddāvivittaṁ taṁ,</span><br />
</p>
<p id="tha-ap475c9p4">
<span class="pali m-text">sammatāḷasamāhitaṁ.</span><br />
</p>
<p id="tha-ap475c10p1">
<span class="pali m-text">Na tamhi nagare atthi,</span><br />
</p>
<p id="tha-ap475c10p2">
<span class="pali m-text">vallikaṭṭhañca mattikā;</span><br />
</p>
<p id="tha-ap475c10p3">
<span class="pali m-text">Sabbasoṇṇamayaṁyeva,</span><br />
</p>
<p id="tha-ap475c10p4">
<span class="pali m-text">jotate niccakālikaṁ.</span><br />
</p>
<p id="tha-ap475c11p1">
<span class="pali m-text">Catupākāraparikkhittaṁ,</span><br />
</p>
<p id="tha-ap475c11p2">
<span class="pali m-text">tayo āsuṁ maṇimayā;</span><br />
</p>
<p id="tha-ap475c11p3">
<span class="pali m-text">Vemajjhe tālapantī ca,</span><br />
</p>
<p id="tha-ap475c11p4">
<span class="pali m-text">vissakammena māpitā.</span><br />
</p>
<p id="tha-ap475c12p1">
<span class="pali m-text">Dasasahassapokkharañño,</span><br />
</p>
<p id="tha-ap475c12p2">
<span class="pali m-text">padumuppalachāditā;</span><br />
</p>
<p id="tha-ap475c12p3">
<span class="pali m-text">Puṇḍarīkehi sañchannā,</span><br />
</p>
<p id="tha-ap475c12p4">
<span class="pali m-text">nānāgandhasamīritā.</span><br />
</p>
<p id="tha-ap475c13p1">
<span class="pali m-text">Catunnavutito kappe,</span><br />
</p>
<p id="tha-ap475c13p2">
<span class="pali m-text">yaṁ ukkaṁ dhārayiṁ ahaṁ;</span><br />
</p>
<p id="tha-ap475c13p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap475c13p4">
<span class="pali m-text">ukkādhārassidaṁ phalaṁ.</span><br />
</p>
<p id="tha-ap475c14p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap475c14p2">
<span class="pali m-text">…pe…</span><br />
</p>
<p id="tha-ap475c14p3">
<span class="pali m-text">viharāmi anāsavo.</span><br />
</p>
<p id="tha-ap475c15p1">
<span class="pali m-text">Svāgataṁ vata me āsi,</span><br />
</p>
<p id="tha-ap475c15p2">
<span class="pali m-text">…pe…</span><br />
</p>
<p id="tha-ap475c15p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap475c16p1">
<span class="pali m-text">Paṭisambhidā catasso,</span><br />
</p>
<p id="tha-ap475c16p2">
<span class="pali m-text">…pe…</span><br />
</p>
<p id="tha-ap475c16p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap475c17p1">
<span class="pali m-text">Itthaṁ sudaṁ āyasmā ukkāsatiko thero imā gāthāyo abhāsitthāti.</span><br />
</p>
<p id="tha-ap475c18p1">
<span class="pali m-text">Ukkāsatikattherassāpadānaṁ tatiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>