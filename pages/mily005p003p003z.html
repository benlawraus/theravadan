<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily005p003p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily005p003p003z.html" />
  <meta property="og:description" content="Meṇḍakapañha Paṇāmitavagga 3. Vatthaguyhanidassanapañha “Bhante nāgasena, bhāsitampetaṁ tathāgatena— ‘Kāyena saṁvaro sādhu, sādhu vācāya saṁvaro; Manasā saṁvaro sādhu, sādhu sabbattha saṁvaro’ti. Puna ca tathāgato catunnaṁ parisānaṁ majjhe nisīditvā purato devamanussānaṁ selassa brāhmaṇassa kosohitaṁ vatthaguyhaṁ dassesi. Yadi, bhante nāgasena, bhagavatā bhaṇitaṁ— ‘kāyena sa …" />
  <meta name="twitter:description" content="Meṇḍakapañha Paṇāmitavagga 3. Vatthaguyhanidassanapañha “Bhante nāgasena, bhāsitampetaṁ tathāgatena— ‘Kāyena saṁvaro sādhu, sādhu vācāya saṁvaro; Manasā saṁvaro sādhu, sādhu sabbattha saṁvaro’ti. Puna ca tathāgato catunnaṁ parisānaṁ majjhe nisīditvā purato devamanussānaṁ selassa brāhmaṇassa kosohitaṁ vatthaguyhaṁ dassesi. Yadi, bhante nāgasena, bhagavatā bhaṇitaṁ— ‘kāyena sa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="panamitavagga">
<h3><a href="#panamitavagga">Paṇāmitavagga</a></h3>
<section id="vatthaguyhanidassanapanha">
<h4><a href="#vatthaguyhanidassanapanha">3. Vatthaguyhanidassanapañha</a></h4>
<p id="mil5p3p3c1p1">
<span class="m-text m-primary">“Bhante nāgasena, bhāsitampetaṁ tathāgatena—</span><br />
</p>
<p id="mil5p3p3c2p1">
<span class="m-text m-primary">‘Kāyena saṁvaro sādhu,</span><br />
</p>
<p id="mil5p3p3c2p2">
<span class="m-text m-primary">sādhu vācāya saṁvaro;</span><br />
</p>
<p id="mil5p3p3c2p3">
<span class="m-text m-primary">Manasā saṁvaro sādhu,</span><br />
</p>
<p id="mil5p3p3c2p4">
<span class="m-text m-primary">sādhu sabbattha saṁvaro’ti.</span><br />
</p>
<p id="mil5p3p3c3p1">
<span class="m-text m-primary">Puna ca tathāgato catunnaṁ parisānaṁ majjhe nisīditvā purato devamanussānaṁ selassa brāhmaṇassa kosohitaṁ vatthaguyhaṁ dassesi.</span><br />
</p>
<p id="mil5p3p3c3p2">
<span class="m-text m-primary">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p3p3c3p3">
<span class="m-text m-primary">‘kāyena saṁvaro sādhū’ti, tena hi selassa brāhmaṇassa kosohitaṁ vatthaguyhaṁ dassesīti yaṁ vacanaṁ, taṁ micchā.</span><br />
</p>
<p id="mil5p3p3c3p4">
<span class="m-text m-primary">Yadi selassa brāhmaṇassa kosohitaṁ vatthaguyhaṁ dassesi, tena hi ‘kāyena saṁvaro sādhū’ti tampi vacanaṁ micchā.</span><br />
</p>
<p id="mil5p3p3c3p5">
<span class="m-text m-primary">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p3p3c4p1">
<span class="m-text m-primary">“Bhāsitampetaṁ, mahārāja, bhagavatā ‘kāyena saṁvaro sādhū’ti, selassa ca brāhmaṇassa kosohitaṁ vatthaguyhaṁ dassitaṁ.</span><br />
</p>
<p id="mil5p3p3c4p2">
<span class="m-text m-primary">Yassa kho, mahārāja, tathāgate kaṅkhā uppannā, tassa bodhanatthāya bhagavā iddhiyā tappaṭibhāgaṁ kāyaṁ dasseti, soyeva taṁ pāṭihāriyaṁ passatī”ti.</span><br />
</p>
<p id="mil5p3p3c5p1">
<span class="m-text m-primary">“Ko panetaṁ, bhante nāgasena, saddahissati, yaṁ parisagato ekoyeva taṁ guyhaṁ passati, avasesā tattheva vasantā na passantīti.</span><br />
</p>
<p id="mil5p3p3c5p2">
<span class="m-text m-primary">Iṅgha me tvaṁ tattha kāraṇaṁ upadisa, kāraṇena maṁ saññāpehī”ti.</span><br />
</p>
<p id="mil5p3p3c5p3">
<span class="m-text m-primary">“Diṭṭhapubbo pana tayā, mahārāja, koci byādhito puriso parikiṇṇo ñātimittehī”ti.</span><br />
</p>
<p id="mil5p3p3c5p4">
<span class="m-text m-primary">“Āma, bhante”ti.</span><br />
</p>
<p id="mil5p3p3c5p5">
<span class="m-text m-primary">“Api nu kho sā, mahārāja, parisā passatetaṁ vedanaṁ, yāya so puriso vedanāya vedayatī”ti.</span><br />
</p>
<p id="mil5p3p3c5p6">
<span class="m-text m-primary">“Na hi, bhante, attanā yeva so, bhante, puriso vedayatī”ti.</span><br />
</p>
<p id="mil5p3p3c5p7">
<span class="m-text m-primary">“Evameva kho, mahārāja, yasseva tathāgate kaṅkhā uppannā, tasseva tathāgato bodhanatthāya iddhiyā tappaṭibhāgaṁ kāyaṁ dasseti, soyeva taṁ pāṭihāriyaṁ passati.</span><br />
</p>
<p id="mil5p3p3c6p1">
<span class="m-text m-primary">Yathā vā pana, mahārāja, kañcideva purisaṁ bhūto āviseyya, api nu kho sā, mahārāja, parisā passati taṁ bhūtāgamanan”ti?</span><br />
</p>
<p id="mil5p3p3c6p2">
<span class="m-text m-primary">“Na hi, bhante, soyeva āturo tassa bhūtassa āgamanaṁ passatī”ti.</span><br />
</p>
<p id="mil5p3p3c6p3">
<span class="m-text m-primary">“Evameva kho, mahārāja, yasseva tathāgate kaṅkhā uppannā, tasseva tathāgato bodhanatthāya iddhiyā tappaṭibhāgaṁ kāyaṁ dasseti, so yeva taṁ pāṭihāriyaṁ passatī”ti.</span><br />
</p>
<p id="mil5p3p3c7p1">
<span class="m-text m-primary">“Dukkaraṁ, bhante nāgasena, bhagavatā kataṁ, yaṁ ekassapi adassanīyaṁ, taṁ dassentenā”ti.</span><br />
</p>
<p id="mil5p3p3c7p2">
<span class="m-text m-primary">“Na, mahārāja, bhagavā guyhaṁ dassesi, iddhiyā pana chāyaṁ dassesī”ti.</span><br />
</p>
<p id="mil5p3p3c7p3">
<span class="m-text m-primary">“Chāyāyapi, bhante, diṭṭhāya diṭṭhaṁyeva hoti guyhaṁ, yaṁ disvā niṭṭhaṁ gato”ti.</span><br />
</p>
<p id="mil5p3p3c7p4">
<span class="m-text m-primary">“Dukkarañcāpi, mahārāja, tathāgato karoti bodhaneyye satte bodhetuṁ.</span><br />
</p>
<p id="mil5p3p3c7p5">
<span class="m-text m-primary">Yadi, mahārāja, tathāgato kiriyaṁ hāpeyya, bodhaneyyā sattā na bujjheyyuṁ.</span><br />
</p>
<p id="mil5p3p3c7p6">
<span class="m-text m-primary">Yasmā ca kho, mahārāja, yogaññū tathāgato bodhaneyye satte bodhetuṁ, tasmā tathāgato yena yena yogena bodhaneyyā bujjhanti, tena tena yogena bodhaneyye bodheti.</span><br />
</p>
<p id="mil5p3p3c8p1">
<span class="m-text m-primary">Yathā, mahārāja, bhisakko sallakatto yena yena bhesajjena āturo arogo hoti, tena tena bhesajjena āturaṁ upasaṅkamati, vamanīyaṁ vameti, virecanīyaṁ vireceti, anulepanīyaṁ anulimpeti, anuvāsanīyaṁ anuvāseti;</span><br />
</p>
<p id="mil5p3p3c8p2">
<span class="m-text m-primary">evameva kho, mahārāja, tathāgato yena yena yogena bodhaneyyā sattā bujjhanti, tena tena yogena bodheti.</span><br />
</p>
<p id="mil5p3p3c9p1">
<span class="m-text m-primary">Yathā vā pana, mahārāja, itthī mūḷhagabbhā bhisakkassa adassanīyaṁ guyhaṁ dasseti;</span><br />
</p>
<p id="mil5p3p3c9p2">
<span class="m-text m-primary">evameva kho, mahārāja, tathāgato bodhaneyye satte bodhetuṁ adassanīyaṁ guyhaṁ iddhiyā chāyaṁ dassesi.</span><br />
</p>
<p id="mil5p3p3c9p3">
<span class="m-text m-primary">Natthi, mahārāja, adassanīyo nāma okāso puggalaṁ upādāya.</span><br />
</p>
<p id="mil5p3p3c9p4">
<span class="m-text m-primary">Yadi, mahārāja, koci bhagavato hadayaṁ disvā bujjheyya, tassapi bhagavā yogena hadayaṁ dasseyya, yogaññū, mahārāja, tathāgato desanākusalo.</span><br />
</p>
<p id="mil5p3p3c10p1">
<span class="m-text m-primary">Nanu, mahārāja, tathāgato therassa nandassa adhimuttiṁ jānitvā taṁ devabhavanaṁ netvā devakaññāyo dassesi ‘imināyaṁ kulaputto bujjhissatī’ti, tena ca so kulaputto bujjhi.</span><br />
</p>
<p id="mil5p3p3c10p2">
<span class="m-text m-primary">Iti kho, mahārāja, tathāgato anekapariyāyena subhanimittaṁ hīḷento garahanto jigucchanto tassa bodhanahetu kakuṭapādiniyo accharāyo dassesi.</span><br />
</p>
<p id="mil5p3p3c10p3">
<span class="m-text m-primary">Evampi tathāgato yogaññū desanākusalo.</span><br />
</p>
<p id="mil5p3p3c11p1">
<span class="m-text m-primary">Puna caparaṁ, mahārāja, tathāgato therassa cūḷapanthakassa bhātarā nikkaḍḍhitassa dukkhitassa dummanassa upagantvā sukhumaṁ coḷakhaṇḍaṁ adāsi ‘imināyaṁ kulaputto bujjhissatī’ti, so ca kulaputto tena kāraṇena jinasāsane vasībhāvaṁ pāpuṇi.</span><br />
</p>
<p id="mil5p3p3c11p2">
<span class="m-text m-primary">Evampi, mahārāja, tathāgato yogaññū desanākusalo.</span><br />
</p>
<p id="mil5p3p3c12p1">
<span class="m-text m-primary">Puna caparaṁ, mahārāja, tathāgato brāhmaṇassa mogharājassa yāva tatiyaṁ pañhaṁ puṭṭho na byākāsi ‘evamimassa kulaputtassa māno upasamissati, mānūpasamā abhisamayo bhavissatī’ti, tena ca tassa kulaputtassa māno upasami, mānūpasamā so brāhmaṇo chasu abhiññāsu vasībhāvaṁ pāpuṇi.</span><br />
</p>
<p id="mil5p3p3c12p2">
<span class="m-text m-primary">Evampi, mahārāja, tathāgato yogaññū desanākusalo”ti.</span><br />
</p>
<p id="mil5p3p3c13p1">
<span class="m-text m-primary">“Sādhu, bhante nāgasena, sunibbeṭhito pañho bahuvidhehi kāraṇehi, gahanaṁ agahanaṁ kataṁ, andhakāro āloko kato, gaṇṭhi bhinno, bhaggā paravādā, jinaputtānaṁ cakkhuṁ tayā uppāditaṁ, nippaṭibhānā titthiyā, tvaṁ gaṇivarapavaramāsajjā”ti.</span><br />
</p>
<p id="mil5p3p3c14p1">
<span class="m-text m-primary">Vatthaguyhanidassanapañho tatiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>