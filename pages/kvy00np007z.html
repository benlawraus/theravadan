<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv19 &raquo; Kathāvatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/kvy00np007z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Kathāvatthu" />
  <meta name="twitter:title" content="Kathāvatthu" />
  <meta property="og:url" content="https://theravadan.org/pages/kvy00np007z.html" />
  <meta property="og:description" content="Mahāpaṇṇāsaka Ekūnavīsatimavagga Accantaniyāmakathā Atthi puthujjanassa accantaniyāmatāti? Āmantā. Mātughātako accantaniyato, pitughātako …pe… arahantaghātako …pe… ruhiruppādako …pe… saṅghabhedako accantaniyatoti? Na hevaṁ vattabbe …pe…. Atthi puthujjanassa accantaniyāmatāti? Āmantā. Accantaniyatassa puggalassa vicikicchā uppajjeyyāti? Āmantā. Hañci accantaniyatassa puggalassa vicikicchā uppajjeyya, no ca vata re vattabbe— “atthi puthujjanassa accantaniyāmatā”ti. Accantaniyatassa puggalassa vicikicchā nuppajjeyyāti …" />
  <meta name="twitter:description" content="Mahāpaṇṇāsaka Ekūnavīsatimavagga Accantaniyāmakathā Atthi puthujjanassa accantaniyāmatāti? Āmantā. Mātughātako accantaniyato, pitughātako …pe… arahantaghātako …pe… ruhiruppādako …pe… saṅghabhedako accantaniyatoti? Na hevaṁ vattabbe …pe…. Atthi puthujjanassa accantaniyāmatāti? Āmantā. Accantaniyatassa puggalassa vicikicchā uppajjeyyāti? Āmantā. Hañci accantaniyatassa puggalassa vicikicchā uppajjeyya, no ca vata re vattabbe— “atthi puthujjanassa accantaniyāmatā”ti. Accantaniyatassa puggalassa vicikicchā nuppajjeyyāti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-abhidhamma-index.html">abhidhamma</a> &raquo;
            <a href="https://theravadan.org/pages/ms-abhidhamma-kv-index.html">kv</a> &raquo;
            <a href="https://theravadan.org/pages/ms-abhidhamma-kv-kv19-index.html">kv19</a> &raquo;
          </span>
          Kathāvatthu
        </h1>
<!-- content -->
<p id="kv19p7c0p2">
<span class="m-text m-primary">Mahāpaṇṇāsaka</span><br />
</p>
<p id="kv19p7c0p3">
<span class="m-text m-primary">Ekūnavīsatimavagga</span><br />
</p>
<p id="kv19p7c0p4">
<span class="m-text m-primary">Accantaniyāmakathā</span><br />
</p>
<p id="kv19p7c1p1">
<span class="m-text m-primary">Atthi puthujjanassa accantaniyāmatāti?</span><br />
</p>
<p id="kv19p7c1p2">
<span class="m-text m-primary">Āmantā.</span><br />
</p>
<p id="kv19p7c1p3">
<span class="m-text m-primary">Mātughātako accantaniyato, pitughātako …pe…</span><br />
</p>
<p id="kv19p7c1p4">
<span class="m-text m-primary">arahantaghātako …pe…</span><br />
</p>
<p id="kv19p7c1p5">
<span class="m-text m-primary">ruhiruppādako …pe…</span><br />
</p>
<p id="kv19p7c1p6">
<span class="m-text m-primary">saṅghabhedako accantaniyatoti?</span><br />
</p>
<p id="kv19p7c1p7">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c2p1">
<span class="m-text m-primary">Atthi puthujjanassa accantaniyāmatāti?</span><br />
</p>
<p id="kv19p7c2p2">
<span class="m-text m-primary">Āmantā.</span><br />
</p>
<p id="kv19p7c2p3">
<span class="m-text m-primary">Accantaniyatassa puggalassa vicikicchā uppajjeyyāti?</span><br />
</p>
<p id="kv19p7c2p4">
<span class="m-text m-primary">Āmantā.</span><br />
</p>
<p id="kv19p7c2p5">
<span class="m-text m-primary">Hañci accantaniyatassa puggalassa vicikicchā uppajjeyya, no ca vata re vattabbe—</span><br />
</p>
<p id="kv19p7c2p6">
<span class="m-text m-primary">“atthi puthujjanassa accantaniyāmatā”ti.</span><br />
</p>
<p id="kv19p7c3p1">
<span class="m-text m-primary">Accantaniyatassa puggalassa vicikicchā nuppajjeyyāti?</span><br />
</p>
<p id="kv19p7c3p2">
<span class="m-text m-primary">Āmantā.</span><br />
</p>
<p id="kv19p7c3p3">
<span class="m-text m-primary">Pahīnāti?</span><br />
</p>
<p id="kv19p7c3p4">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c3p5">
<span class="m-text m-primary">pahīnāti?</span><br />
</p>
<p id="kv19p7c3p6">
<span class="m-text m-primary">Āmantā.</span><br />
</p>
<p id="kv19p7c3p7">
<span class="m-text m-primary">Sotāpattimaggenāti?</span><br />
</p>
<p id="kv19p7c3p8">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c3p9">
<span class="m-text m-primary">sakadāgāmimaggena …pe…</span><br />
</p>
<p id="kv19p7c3p10">
<span class="m-text m-primary">anāgāmimaggena …pe…</span><br />
</p>
<p id="kv19p7c3p11">
<span class="m-text m-primary">arahattamaggenāti?</span><br />
</p>
<p id="kv19p7c3p12">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c4p1">
<span class="m-text m-primary">Katamena maggenāti?</span><br />
</p>
<p id="kv19p7c4p2">
<span class="m-text m-primary">Akusalena maggenāti.</span><br />
</p>
<p id="kv19p7c4p3">
<span class="m-text m-primary">Akusalo maggo niyyāniko khayagāmī bodhagāmī anāsavo …pe… asaṅkilesikoti?</span><br />
</p>
<p id="kv19p7c4p4">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c4p5">
<span class="m-text m-primary">nanu akusalo maggo aniyyāniko …pe…</span><br />
</p>
<p id="kv19p7c4p6">
<span class="m-text m-primary">saṅkilesikoti?</span><br />
</p>
<p id="kv19p7c4p7">
<span class="m-text m-primary">Āmantā.</span><br />
</p>
<p id="kv19p7c4p8">
<span class="m-text m-primary">Hañci akusalo maggo aniyyāniko …pe…</span><br />
</p>
<p id="kv19p7c4p9">
<span class="m-text m-primary">saṅkilesiko, no ca vata re vattabbe—</span><br />
</p>
<p id="kv19p7c4p10">
<span class="m-text m-primary">“accantaniyatassa puggalassa vicikicchā akusalena maggena pahīnā”ti.</span><br />
</p>
<p id="kv19p7c5p1">
<span class="m-text m-primary">Sassatadiṭṭhiyā niyatassa puggalassa ucchedadiṭṭhi uppajjeyyāti?</span><br />
</p>
<p id="kv19p7c5p2">
<span class="m-text m-primary">Āmantā.</span><br />
</p>
<p id="kv19p7c5p3">
<span class="m-text m-primary">Hañci sassatadiṭṭhiyā niyatassa puggalassa ucchedadiṭṭhi uppajjeyya, no ca vata re vattabbe—</span><br />
</p>
<p id="kv19p7c5p4">
<span class="m-text m-primary">“atthi puthujjanassa accantaniyāmatā”ti.</span><br />
</p>
<p id="kv19p7c6p1">
<span class="m-text m-primary">Sassatadiṭṭhiyā niyatassa puggalassa ucchedadiṭṭhi nuppajjeyyāti?</span><br />
</p>
<p id="kv19p7c6p2">
<span class="m-text m-primary">Āmantā.</span><br />
</p>
<p id="kv19p7c6p3">
<span class="m-text m-primary">Pahīnāti?</span><br />
</p>
<p id="kv19p7c6p4">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c6p5">
<span class="m-text m-primary">pahīnāti?</span><br />
</p>
<p id="kv19p7c6p6">
<span class="m-text m-primary">Āmantā.</span><br />
</p>
<p id="kv19p7c6p7">
<span class="m-text m-primary">Sotāpattimaggenāti?</span><br />
</p>
<p id="kv19p7c6p8">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c6p9">
<span class="m-text m-primary">sakadāgāmimaggena …pe…</span><br />
</p>
<p id="kv19p7c6p10">
<span class="m-text m-primary">anāgāmimaggena …pe…</span><br />
</p>
<p id="kv19p7c6p11">
<span class="m-text m-primary">arahattamaggenāti?</span><br />
</p>
<p id="kv19p7c6p12">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c7p1">
<span class="m-text m-primary">Katamena maggenāti?</span><br />
</p>
<p id="kv19p7c7p2">
<span class="m-text m-primary">Akusalena maggena.</span><br />
</p>
<p id="kv19p7c7p3">
<span class="m-text m-primary">Akusalo maggo …pe… no ca vata re vattabbe—</span><br />
</p>
<p id="kv19p7c7p4">
<span class="m-text m-primary">“sassatadiṭṭhiyā niyatassa puggalassa ucchedadiṭṭhi akusalena maggena pahīnā”ti.</span><br />
</p>
<p id="kv19p7c8p1">
<span class="m-text m-primary">Ucchedadiṭṭhiyā niyatassa puggalassa sassatadiṭṭhi uppajjeyyāti?</span><br />
</p>
<p id="kv19p7c8p2">
<span class="m-text m-primary">Āmantā.</span><br />
</p>
<p id="kv19p7c8p3">
<span class="m-text m-primary">Hañci ucchedadiṭṭhiyā niyatassa puggalassa sassatadiṭṭhi uppajjeyya, no ca vata re vattabbe—</span><br />
</p>
<p id="kv19p7c8p4">
<span class="m-text m-primary">“atthi puthujjanassa accantaniyāmatā”ti.</span><br />
</p>
<p id="kv19p7c9p1">
<span class="m-text m-primary">Ucchedadiṭṭhiyā niyatassa puggalassa sassatadiṭṭhi nuppajjeyyāti?</span><br />
</p>
<p id="kv19p7c9p2">
<span class="m-text m-primary">Āmantā.</span><br />
</p>
<p id="kv19p7c9p3">
<span class="m-text m-primary">Pahīnāti?</span><br />
</p>
<p id="kv19p7c9p4">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c9p5">
<span class="m-text m-primary">pahīnāti?</span><br />
</p>
<p id="kv19p7c9p6">
<span class="m-text m-primary">Āmantā.</span><br />
</p>
<p id="kv19p7c9p7">
<span class="m-text m-primary">Sotāpattimaggenāti?</span><br />
</p>
<p id="kv19p7c9p8">
<span class="m-text m-primary">Na hevaṁ vattabbe …pe…</span><br />
</p>
<p id="kv19p7c9p9">
<span class="m-text m-primary">sakadāgāmimaggena …pe…</span><br />
</p>
<p id="kv19p7c9p10">
<span class="m-text m-primary">anāgāmimaggena …pe…</span><br />
</p>
<p id="kv19p7c9p11">
<span class="m-text m-primary">arahattamaggenāti?</span><br />
</p>
<p id="kv19p7c9p12">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c10p1">
<span class="m-text m-primary">Katamena maggenāti?</span><br />
</p>
<p id="kv19p7c10p2">
<span class="m-text m-primary">Akusalena maggenāti.</span><br />
</p>
<p id="kv19p7c10p3">
<span class="m-text m-primary">Akusalo maggo …pe… no ca vata re vattabbe—</span><br />
</p>
<p id="kv19p7c10p4">
<span class="m-text m-primary">“ucchedadiṭṭhiyā niyatassa puggalassa sassatadiṭṭhi akusalena maggena pahīnā”ti.</span><br />
</p>
<p id="kv19p7c11p1">
<span class="m-text m-primary">Na vattabbaṁ—</span><br />
</p>
<p id="kv19p7c11p2">
<span class="m-text m-primary">“atthi puthujjanassa accantaniyāmatā”ti?</span><br />
</p>
<p id="kv19p7c11p3">
<span class="m-text m-primary">Āmantā.</span><br />
</p>
<p id="kv19p7c11p4">
<span class="m-text m-primary">Nanu vuttaṁ bhagavatā—</span><br />
</p>
<p id="kv19p7c11p5">
<span class="m-text m-primary">“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṁ nimuggo nimuggova hotī”ti.</span><br />
</p>
<p id="kv19p7c11p6">
<span class="m-text m-primary">Attheva suttantoti?</span><br />
</p>
<p id="kv19p7c11p7">
<span class="m-text m-primary">Āmantā.</span><br />
</p>
<p id="kv19p7c11p8">
<span class="m-text m-primary">Tena hi atthi puthujjanassa accantaniyāmatāti.</span><br />
</p>
<p id="kv19p7c12p1">
<span class="m-text m-primary">Vuttaṁ bhagavatā—</span><br />
</p>
<p id="kv19p7c12p2">
<span class="m-text m-primary">“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṁ nimuggo nimuggova hotī”ti katvā tena ca kāraṇena atthi puthujjanassa accantaniyāmatāti?</span><br />
</p>
<p id="kv19p7c12p3">
<span class="m-text m-primary">Āmantā.</span><br />
</p>
<p id="kv19p7c12p4">
<span class="m-text m-primary">Vuttaṁ bhagavatā—</span><br />
</p>
<p id="kv19p7c12p5">
<span class="m-text m-primary">“idha, bhikkhave, ekacco puggalo ummujjitvā nimujjatī”ti.</span><br />
</p>
<p id="kv19p7c12p6">
<span class="m-text m-primary">Attheva suttantoti?</span><br />
</p>
<p id="kv19p7c12p7">
<span class="m-text m-primary">Āmantā.</span><br />
</p>
<p id="kv19p7c12p8">
<span class="m-text m-primary">Sabbakālaṁ ummujjitvā nimujjatīti?</span><br />
</p>
<p id="kv19p7c12p9">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c13p1">
<span class="m-text m-primary">Vuttaṁ bhagavatā—</span><br />
</p>
<p id="kv19p7c13p2">
<span class="m-text m-primary">“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṁ nimuggo nimuggova hotī”ti—</span><br />
</p>
<p id="kv19p7c13p3">
<span class="m-text m-primary">katvā tena ca kāraṇena atthi puthujjanassa accantaniyāmatāti?</span><br />
</p>
<p id="kv19p7c13p4">
<span class="m-text m-primary">Āmantā.</span><br />
</p>
<p id="kv19p7c13p5">
<span class="m-text m-primary">Vuttaṁ bhagavatā—</span><br />
</p>
<p id="kv19p7c13p6">
<span class="m-text m-primary">“idha, bhikkhave, ekacco puggalo ummujjitvā ṭhito hoti, ummujjitvā vipassati viloketi, ummujjitvā patarati, ummujjitvā patigādhappatto hotī”ti.</span><br />
</p>
<p id="kv19p7c13p7">
<span class="m-text m-primary">Attheva suttantoti?</span><br />
</p>
<p id="kv19p7c13p8">
<span class="m-text m-primary">Āmantā.</span><br />
</p>
<p id="kv19p7c13p9">
<span class="m-text m-primary">Sabbakālaṁ ummujjitvā patigādhappatto hotīti?</span><br />
</p>
<p id="kv19p7c13p10">
<span class="m-text m-primary">Na hevaṁ vattabbe …pe….</span><br />
</p>
<p id="kv19p7c13p11">
<span class="m-text m-primary">Accantaniyāmakathā niṭṭhitā.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>