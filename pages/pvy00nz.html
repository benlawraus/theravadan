<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pvy00nz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://www.theravadan.org/pages/pvy00nz.html" />
  <meta property="og:description" content="Ubbarivagga 7. Dhanapālaseṭṭhipetavatthu “Naggo dubbaṇṇarūposi, kiso dhamanisanthato; Upphāsuliko kisiko, ko nu tvamasi mārisa”. “Ahaṁ bhadante petomhi, duggato yamalokiko; Pāpakammaṁ karitvāna, petalokaṁ ito gato”. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gato”. “Nagaraṁ atthi paṇṇānaṁ, erakacchanti vissutaṁ; Tattha seṭṭhi pure āsiṁ, dhanapāloti …" />
  <meta name="twitter:description" content="Ubbarivagga 7. Dhanapālaseṭṭhipetavatthu “Naggo dubbaṇṇarūposi, kiso dhamanisanthato; Upphāsuliko kisiko, ko nu tvamasi mārisa”. “Ahaṁ bhadante petomhi, duggato yamalokiko; Pāpakammaṁ karitvāna, petalokaṁ ito gato”. “Kiṁ nu kāyena vācāya, manasā dukkaṭaṁ kataṁ; Kissa kammavipākena, petalokaṁ ito gato”. “Nagaraṁ atthi paṇṇānaṁ, erakacchanti vissutaṁ; Tattha seṭṭhi pure āsiṁ, dhanapāloti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="dhanapalasetthipetavatthu">
<h3><a href="#dhanapalasetthipetavatthu">7. Dhanapālaseṭṭhipetavatthu</a></h3>
<p id="pv19c1p1">
<span class="m-text m-primary">“Naggo dubbaṇṇarūposi,</span><br />
</p>
<p id="pv19c1p2">
<span class="m-text m-primary">kiso dhamanisanthato;</span><br />
</p>
<p id="pv19c1p3">
<span class="m-text m-primary">Upphāsuliko kisiko,</span><br />
</p>
<p id="pv19c1p4">
<span class="m-text m-primary">ko nu tvamasi mārisa”.</span><br />
</p>
<p id="pv19c2p1">
<span class="m-text m-primary">“Ahaṁ bhadante petomhi,</span><br />
</p>
<p id="pv19c2p2">
<span class="m-text m-primary">duggato yamalokiko;</span><br />
</p>
<p id="pv19c2p3">
<span class="m-text m-primary">Pāpakammaṁ karitvāna,</span><br />
</p>
<p id="pv19c2p4">
<span class="m-text m-primary">petalokaṁ ito gato”.</span><br />
</p>
<p id="pv19c3p1">
<span class="m-text m-primary">“Kiṁ nu kāyena vācāya,</span><br />
</p>
<p id="pv19c3p2">
<span class="m-text m-primary">manasā dukkaṭaṁ kataṁ;</span><br />
</p>
<p id="pv19c3p3">
<span class="m-text m-primary">Kissa kammavipākena,</span><br />
</p>
<p id="pv19c3p4">
<span class="m-text m-primary">petalokaṁ ito gato”.</span><br />
</p>
<p id="pv19c4p1">
<span class="m-text m-primary">“Nagaraṁ atthi paṇṇānaṁ,</span><br />
</p>
<p id="pv19c4p2">
<span class="m-text m-primary">erakacchanti vissutaṁ;</span><br />
</p>
<p id="pv19c4p3">
<span class="m-text m-primary">Tattha seṭṭhi pure āsiṁ,</span><br />
</p>
<p id="pv19c4p4">
<span class="m-text m-primary">dhanapāloti maṁ vidū.</span><br />
</p>
<p id="pv19c5p1">
<span class="m-text m-primary">Asīti sakaṭavāhānaṁ,</span><br />
</p>
<p id="pv19c5p2">
<span class="m-text m-primary">hiraññassa ahosi me;</span><br />
</p>
<p id="pv19c5p3">
<span class="m-text m-primary">Pahūtaṁ me jātarūpaṁ,</span><br />
</p>
<p id="pv19c5p4">
<span class="m-text m-primary">muttā veḷuriyā bahū.</span><br />
</p>
<p id="pv19c6p1">
<span class="m-text m-primary">Tāva mahaddhanassāpi,</span><br />
</p>
<p id="pv19c6p2">
<span class="m-text m-primary">na me dātuṁ piyaṁ ahu;</span><br />
</p>
<p id="pv19c6p3">
<span class="m-text m-primary">Pidahitvā dvāraṁ bhuñjiṁ,</span><br />
</p>
<p id="pv19c6p4">
<span class="m-text m-primary">mā maṁ yācanakāddasuṁ.</span><br />
</p>
<p id="pv19c7p1">
<span class="m-text m-primary">Assaddho maccharī cāsiṁ,</span><br />
</p>
<p id="pv19c7p2">
<span class="m-text m-primary">kadariyo paribhāsako;</span><br />
</p>
<p id="pv19c7p3">
<span class="m-text m-primary">Dadantānaṁ karontānaṁ,</span><br />
</p>
<p id="pv19c7p4">
<span class="m-text m-primary">vārayissaṁ bahū jane.</span><br />
</p>
<p id="pv19c8p1">
<span class="m-text m-primary">Vipāko natthi dānassa,</span><br />
</p>
<p id="pv19c8p2">
<span class="m-text m-primary">saṁyamassa kuto phalaṁ;</span><br />
</p>
<p id="pv19c8p3">
<span class="m-text m-primary">Pokkharaññodapānāni,</span><br />
</p>
<p id="pv19c8p4">
<span class="m-text m-primary">ārāmāni ca ropite;</span><br />
</p>
<p id="pv19c8p5">
<span class="m-text m-primary">Papāyo ca vināsesiṁ,</span><br />
</p>
<p id="pv19c8p6">
<span class="m-text m-primary">dugge saṅkamanāni ca.</span><br />
</p>
<p id="pv19c9p1">
<span class="m-text m-primary">Svāhaṁ akatakalyāṇo,</span><br />
</p>
<p id="pv19c9p2">
<span class="m-text m-primary">katapāpo tato cuto;</span><br />
</p>
<p id="pv19c9p3">
<span class="m-text m-primary">Upapanno pettivisayaṁ,</span><br />
</p>
<p id="pv19c9p4">
<span class="m-text m-primary">khuppipāsasamappito.</span><br />
</p>
<p id="pv19c10p1">
<span class="m-text m-primary">Pañcapaṇṇāsavassāni,</span><br />
</p>
<p id="pv19c10p2">
<span class="m-text m-primary">yato kālaṅkato ahaṁ;</span><br />
</p>
<p id="pv19c10p3">
<span class="m-text m-primary">Nābhijānāmi bhuttaṁ vā,</span><br />
</p>
<p id="pv19c10p4">
<span class="m-text m-primary">pītaṁ vā pana pāniyaṁ.</span><br />
</p>
<p id="pv19c11p1">
<span class="m-text m-primary">Yo saṁyamo so vināso,</span><br />
</p>
<p id="pv19c11p2">
<span class="m-text m-primary">yo vināso so saṁyamo;</span><br />
</p>
<p id="pv19c11p3">
<span class="m-text m-primary">Petā hi kira jānanti,</span><br />
</p>
<p id="pv19c11p4">
<span class="m-text m-primary">yo saṁyamo so vināso.</span><br />
</p>
<p id="pv19c12p1">
<span class="m-text m-primary">Ahaṁ pure saṁyamissaṁ,</span><br />
</p>
<p id="pv19c12p2">
<span class="m-text m-primary">nādāsiṁ bahuke dhane;</span><br />
</p>
<p id="pv19c12p3">
<span class="m-text m-primary">Santesu deyyadhammesu,</span><br />
</p>
<p id="pv19c12p4">
<span class="m-text m-primary">dīpaṁ nākāsimattano;</span><br />
</p>
<p id="pv19c12p5">
<span class="m-text m-primary">Svāhaṁ pacchānutappāmi,</span><br />
</p>
<p id="pv19c12p6">
<span class="m-text m-primary">attakammaphalūpago.</span><br />
</p>
<p id="pv19c13p1">
<span class="m-text m-primary">Uddhaṁ catūhi māsehi,</span><br />
</p>
<p id="pv19c13p2">
<span class="m-text m-primary">kālaṅkiriyā bhavissati;</span><br />
</p>
<p id="pv19c13p3">
<span class="m-text m-primary">Ekantakaṭukaṁ ghoraṁ,</span><br />
</p>
<p id="pv19c13p4">
<span class="m-text m-primary">nirayaṁ papatissahaṁ.</span><br />
</p>
<p id="pv19c14p1">
<span class="m-text m-primary">Catukkaṇṇaṁ catudvāraṁ,</span><br />
</p>
<p id="pv19c14p2">
<span class="m-text m-primary">vibhattaṁ bhāgaso mitaṁ;</span><br />
</p>
<p id="pv19c14p3">
<span class="m-text m-primary">Ayopākārapariyantaṁ,</span><br />
</p>
<p id="pv19c14p4">
<span class="m-text m-primary">ayasā paṭikujjitaṁ.</span><br />
</p>
<p id="pv19c15p1">
<span class="m-text m-primary">Tassa ayomayā bhūmi,</span><br />
</p>
<p id="pv19c15p2">
<span class="m-text m-primary">jalitā tejasā yutā;</span><br />
</p>
<p id="pv19c15p3">
<span class="m-text m-primary">Samantā yojanasataṁ,</span><br />
</p>
<p id="pv19c15p4">
<span class="m-text m-primary">pharitvā tiṭṭhati sabbadā.</span><br />
</p>
<p id="pv19c16p1">
<span class="m-text m-primary">Tatthāhaṁ dīghamaddhānaṁ,</span><br />
</p>
<p id="pv19c16p2">
<span class="m-text m-primary">Dukkhaṁ vedissa vedanaṁ;</span><br />
</p>
<p id="pv19c16p3">
<span class="m-text m-primary">Phalaṁ pāpassa kammassa,</span><br />
</p>
<p id="pv19c16p4">
<span class="m-text m-primary">Tasmā socāmahaṁ bhusaṁ.</span><br />
</p>
<p id="pv19c17p1">
<span class="m-text m-primary">Taṁ vo vadāmi bhaddaṁ vo,</span><br />
</p>
<p id="pv19c17p2">
<span class="m-text m-primary">yāvantettha samāgatā;</span><br />
</p>
<p id="pv19c17p3">
<span class="m-text m-primary">Mākattha pāpakaṁ kammaṁ,</span><br />
</p>
<p id="pv19c17p4">
<span class="m-text m-primary">āvi vā yadi vā raho.</span><br />
</p>
<p id="pv19c18p1">
<span class="m-text m-primary">Sace taṁ pāpakaṁ kammaṁ,</span><br />
</p>
<p id="pv19c18p2">
<span class="m-text m-primary">karissatha karotha vā;</span><br />
</p>
<p id="pv19c18p3">
<span class="m-text m-primary">Na vo dukkhā pamutyatthi,</span><br />
</p>
<p id="pv19c18p4">
<span class="m-text m-primary">uppaccāpi palāyataṁ.</span><br />
</p>
<p id="pv19c19p1">
<span class="m-text m-primary">Matteyyā hotha petteyyā,</span><br />
</p>
<p id="pv19c19p2">
<span class="m-text m-primary">kule jeṭṭhāpacāyikā;</span><br />
</p>
<p id="pv19c19p3">
<span class="m-text m-primary">Sāmaññā hotha brahmaññā,</span><br />
</p>
<p id="pv19c19p4">
<span class="m-text m-primary">evaṁ saggaṁ gamissathā”ti.</span><br />
</p>
<p id="pv19c20p1">
<span class="m-text m-primary">Dhanapālaseṭṭhipetavatthu sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>