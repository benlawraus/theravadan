<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/jay0lbz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="/pages/jay0lbz.html" />
  <meta property="og:description" content="Tiṁsanipāta Kiṁchandavagga 4. Chaddantajātaka “Kiṁ nu socasinuccaṅgi, paṇḍūsi varavaṇṇini; Milāyasi visālakkhi, mālāva parimadditā”. “Dohaḷo me mahārāja, supinantenupajjhagā; Na so sulabharūpova, yādiso mama dohaḷo”. “Ye keci mānusā kāmā, idha lokasmi nandane; Sabbe te pacurā mayhaṁ, ahaṁ te dammi dohaḷaṁ”. “Luddā deva samāyantu, ye …" />
  <meta name="twitter:description" content="Tiṁsanipāta Kiṁchandavagga 4. Chaddantajātaka “Kiṁ nu socasinuccaṅgi, paṇḍūsi varavaṇṇini; Milāyasi visālakkhi, mālāva parimadditā”. “Dohaḷo me mahārāja, supinantenupajjhagā; Na so sulabharūpova, yādiso mama dohaḷo”. “Ye keci mānusā kāmā, idha lokasmi nandane; Sabbe te pacurā mayhaṁ, ahaṁ te dammi dohaḷaṁ”. “Luddā deva samāyantu, ye …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="timsanipata">
<h2><a href="#timsanipata">Tiṁsanipāta</a></h2>
<section id="kimchandavagga">
<h3><a href="#kimchandavagga">Kiṁchandavagga</a></h3>
<section id="chaddantajataka">
<h4><a href="#chaddantajataka">4. Chaddantajātaka</a></h4>
<p id="ja514c1p1">
<span class="pali m-text">“Kiṁ nu socasinuccaṅgi,</span><br />
</p>
<p id="ja514c1p2">
<span class="pali m-text">paṇḍūsi varavaṇṇini;</span><br />
</p>
<p id="ja514c1p3">
<span class="pali m-text">Milāyasi visālakkhi,</span><br />
</p>
<p id="ja514c1p4">
<span class="pali m-text">mālāva parimadditā”.</span><br />
</p>
<p id="ja514c2p1">
<span class="pali m-text">“Dohaḷo me mahārāja,</span><br />
</p>
<p id="ja514c2p2">
<span class="pali m-text">supinantenupajjhagā;</span><br />
</p>
<p id="ja514c2p3">
<span class="pali m-text">Na so sulabharūpova,</span><br />
</p>
<p id="ja514c2p4">
<span class="pali m-text">yādiso mama dohaḷo”.</span><br />
</p>
<p id="ja514c3p1">
<span class="pali m-text">“Ye keci mānusā kāmā,</span><br />
</p>
<p id="ja514c3p2">
<span class="pali m-text">idha lokasmi nandane;</span><br />
</p>
<p id="ja514c3p3">
<span class="pali m-text">Sabbe te pacurā mayhaṁ,</span><br />
</p>
<p id="ja514c3p4">
<span class="pali m-text">ahaṁ te dammi dohaḷaṁ”.</span><br />
</p>
<p id="ja514c4p1">
<span class="pali m-text">“Luddā deva samāyantu,</span><br />
</p>
<p id="ja514c4p2">
<span class="pali m-text">ye keci vijite tava;</span><br />
</p>
<p id="ja514c4p3">
<span class="pali m-text">Etesaṁ ahamakkhissaṁ,</span><br />
</p>
<p id="ja514c4p4">
<span class="pali m-text">yādiso mama dohaḷo”.</span><br />
</p>
<p id="ja514c5p1">
<span class="pali m-text">“Ime te luddakā devi,</span><br />
</p>
<p id="ja514c5p2">
<span class="pali m-text">katahatthā visāradā;</span><br />
</p>
<p id="ja514c5p3">
<span class="pali m-text">Vanaññū ca migaññū ca,</span><br />
</p>
<p id="ja514c5p4">
<span class="pali m-text">mamatthe cattajīvitā”.</span><br />
</p>
<p id="ja514c6p1">
<span class="pali m-text">“Luddaputtā nisāmetha,</span><br />
</p>
<p id="ja514c6p2">
<span class="pali m-text">yāvantettha samāgatā;</span><br />
</p>
<p id="ja514c6p3">
<span class="pali m-text">Chabbisāṇaṁ gajaṁ setaṁ,</span><br />
</p>
<p id="ja514c6p4">
<span class="pali m-text">addasaṁ supine ahaṁ;</span><br />
</p>
<p id="ja514c6p5">
<span class="pali m-text">Tassa dantehi me attho,</span><br />
</p>
<p id="ja514c6p6">
<span class="pali m-text">alābhe natthi jīvitaṁ”.</span><br />
</p>
<p id="ja514c7p1">
<span class="pali m-text">“Na no pitūnaṁ na pitāmahānaṁ,</span><br />
</p>
<p id="ja514c7p2">
<span class="pali m-text">Diṭṭho suto kuñjaro chabbisāṇo;</span><br />
</p>
<p id="ja514c7p3">
<span class="pali m-text">Yamaddasā supine rājaputtī,</span><br />
</p>
<p id="ja514c7p4">
<span class="pali m-text">Akkhāhi no yādiso hatthināgo”.</span><br />
</p>
<p id="ja514c8p1">
<span class="pali m-text">“Disā catasso vidisā catasso,</span><br />
</p>
<p id="ja514c8p2">
<span class="pali m-text">Uddhaṁ adho dasa disā imāyo;</span><br />
</p>
<p id="ja514c8p3">
<span class="pali m-text">Katamaṁ disaṁ tiṭṭhati nāgarājā,</span><br />
</p>
<p id="ja514c8p4">
<span class="pali m-text">Yamaddasā supine chabbisāṇaṁ”.</span><br />
</p>
<p id="ja514c9p1">
<span class="pali m-text">“Ito ujuṁ uttariyaṁ disāyaṁ,</span><br />
</p>
<p id="ja514c9p2">
<span class="pali m-text">Atikkamma so sattagirī brahante;</span><br />
</p>
<p id="ja514c9p3">
<span class="pali m-text">Suvaṇṇapasso nāma girī uḷāro,</span><br />
</p>
<p id="ja514c9p4">
<span class="pali m-text">Supupphito kimpurisānuciṇṇo.</span><br />
</p>
<p id="ja514c10p1">
<span class="pali m-text">Āruyha selaṁ bhavanaṁ kinnarānaṁ,</span><br />
</p>
<p id="ja514c10p2">
<span class="pali m-text">Olokaya pabbatapādamūlaṁ;</span><br />
</p>
<p id="ja514c10p3">
<span class="pali m-text">Atha dakkhasī meghasamānavaṇṇaṁ,</span><br />
</p>
<p id="ja514c10p4">
<span class="pali m-text">Nigrodharājaṁ aṭṭhasahassapādaṁ.</span><br />
</p>
<p id="ja514c11p1">
<span class="pali m-text">Tatthacchatī kuñjaro chabbisāṇo,</span><br />
</p>
<p id="ja514c11p2">
<span class="pali m-text">Sabbaseto duppasaho parebhi;</span><br />
</p>
<p id="ja514c11p3">
<span class="pali m-text">Rakkhanti naṁ aṭṭhasahassanāgā,</span><br />
</p>
<p id="ja514c11p4">
<span class="pali m-text">Īsādantā vātajavappahārino.</span><br />
</p>
<p id="ja514c12p1">
<span class="pali m-text">Tiṭṭhanti te tumūlaṁ passasantā,</span><br />
</p>
<p id="ja514c12p2">
<span class="pali m-text">Kuppanti vātassapi eritassa;</span><br />
</p>
<p id="ja514c12p3">
<span class="pali m-text">Manussabhūtaṁ pana tattha disvā,</span><br />
</p>
<p id="ja514c12p4">
<span class="pali m-text">Bhasmaṁ kareyyuṁ nāssa rajopi tassa”.</span><br />
</p>
<p id="ja514c13p1">
<span class="pali m-text">“Bahū hime rājakulamhi santi,</span><br />
</p>
<p id="ja514c13p2">
<span class="pali m-text">Piḷandhanā jātarūpassa devī;</span><br />
</p>
<p id="ja514c13p3">
<span class="pali m-text">Muttā maṇī veḷuriyāmayā ca,</span><br />
</p>
<p id="ja514c13p4">
<span class="pali m-text">Kiṁ kāhasi dantapiḷandhanena;</span><br />
</p>
<p id="ja514c13p5">
<span class="pali m-text">Māretukāmā kuñjaraṁ chabbisāṇaṁ,</span><br />
</p>
<p id="ja514c13p6">
<span class="pali m-text">Udāhu ghātessasi luddaputte”.</span><br />
</p>
<p id="ja514c14p1">
<span class="pali m-text">“Sā issitā dukkhitā casmi ludda,</span><br />
</p>
<p id="ja514c14p2">
<span class="pali m-text">Uddhañca sussāmi anussarantī;</span><br />
</p>
<p id="ja514c14p3">
<span class="pali m-text">Karohi me luddaka etamatthaṁ,</span><br />
</p>
<p id="ja514c14p4">
<span class="pali m-text">Dassāmi te gāmavarāni pañca”.</span><br />
</p>
<p id="ja514c15p1">
<span class="pali m-text">“Katthacchatī kattha mupeti ṭhānaṁ,</span><br />
</p>
<p id="ja514c15p2">
<span class="pali m-text">Vīthissa kā nhāna gatassa hoti;</span><br />
</p>
<p id="ja514c15p3">
<span class="pali m-text">Kathañhi so nhāyati nāgarājā,</span><br />
</p>
<p id="ja514c15p4">
<span class="pali m-text">Kathaṁ vijānemu gatiṁ gajassa”.</span><br />
</p>
<p id="ja514c16p1">
<span class="pali m-text">“Tattheva sā pokkharaṇī adūre,</span><br />
</p>
<p id="ja514c16p2">
<span class="pali m-text">Rammā sutitthā ca mahodikā ca;</span><br />
</p>
<p id="ja514c16p3">
<span class="pali m-text">Sampupphitā bhamaragaṇānuciṇṇā,</span><br />
</p>
<p id="ja514c16p4">
<span class="pali m-text">Ettha hi so nhāyati nāgarājā.</span><br />
</p>
<p id="ja514c17p1">
<span class="pali m-text">Sīsaṁ nahātuppalamālabhārī,</span><br />
</p>
<p id="ja514c17p2">
<span class="pali m-text">Sabbaseto puṇḍarīkattacaṅgī;</span><br />
</p>
<p id="ja514c17p3">
<span class="pali m-text">Āmodamāno gacchati sanniketaṁ,</span><br />
</p>
<p id="ja514c17p4">
<span class="pali m-text">Purakkhatvā mahesiṁ sabbabhaddaṁ”.</span><br />
</p>
<p id="ja514c18p1">
<span class="pali m-text">Tattheva so uggahetvāna vākyaṁ,</span><br />
</p>
<p id="ja514c18p2">
<span class="pali m-text">Ādāya tūṇiñca dhanuñca luddo;</span><br />
</p>
<p id="ja514c18p3">
<span class="pali m-text">Vituriyati sattagirī brahante,</span><br />
</p>
<p id="ja514c18p4">
<span class="pali m-text">Suvaṇṇapassaṁ nāma giriṁ uḷāraṁ.</span><br />
</p>
<p id="ja514c19p1">
<span class="pali m-text">Āruyha selaṁ bhavanaṁ kinnarānaṁ,</span><br />
</p>
<p id="ja514c19p2">
<span class="pali m-text">Olokayī pabbatapādamūlaṁ;</span><br />
</p>
<p id="ja514c19p3">
<span class="pali m-text">Tatthaddasā meghasamānavaṇṇaṁ,</span><br />
</p>
<p id="ja514c19p4">
<span class="pali m-text">Nigrodharājaṁ aṭṭhasahassapādaṁ.</span><br />
</p>
<p id="ja514c20p1">
<span class="pali m-text">Tatthaddasā kuñjaraṁ chabbisāṇaṁ,</span><br />
</p>
<p id="ja514c20p2">
<span class="pali m-text">Sabbasetaṁ duppasahaṁ parebhi;</span><br />
</p>
<p id="ja514c20p3">
<span class="pali m-text">Rakkhanti naṁ aṭṭhasahassanāgā,</span><br />
</p>
<p id="ja514c20p4">
<span class="pali m-text">Īsādantā vātajavappahārino.</span><br />
</p>
<p id="ja514c21p1">
<span class="pali m-text">Tatthaddasā pokkharaṇiṁ adūre,</span><br />
</p>
<p id="ja514c21p2">
<span class="pali m-text">Rammaṁ sutitthañca mahodikañca;</span><br />
</p>
<p id="ja514c21p3">
<span class="pali m-text">Sampupphitaṁ bhamaragaṇānuciṇṇaṁ,</span><br />
</p>
<p id="ja514c21p4">
<span class="pali m-text">Yattha hi so nhāyati nāgarājā.</span><br />
</p>
<p id="ja514c22p1">
<span class="pali m-text">Disvāna nāgassa gatiṁ ṭhitiñca,</span><br />
</p>
<p id="ja514c22p2">
<span class="pali m-text">Vīthissa yā nhānagatassa hoti;</span><br />
</p>
<p id="ja514c22p3">
<span class="pali m-text">Opātamāgacchi anariyarūpo,</span><br />
</p>
<p id="ja514c22p4">
<span class="pali m-text">Payojito cittavasānugāya.</span><br />
</p>
<p id="ja514c23p1">
<span class="pali m-text">Khaṇitvāna kāsuṁ phalakehi chādayi,</span><br />
</p>
<p id="ja514c23p2">
<span class="pali m-text">Attānamodhāya dhanuñca luddo;</span><br />
</p>
<p id="ja514c23p3">
<span class="pali m-text">Passāgataṁ puthusallena nāgaṁ,</span><br />
</p>
<p id="ja514c23p4">
<span class="pali m-text">Samappayī dukkaṭakammakārī.</span><br />
</p>
<p id="ja514c24p1">
<span class="pali m-text">Viddho ca nāgo koñcamanādi ghoraṁ,</span><br />
</p>
<p id="ja514c24p2">
<span class="pali m-text">Sabbe ca nāgā ninnaduṁ ghorarūpaṁ;</span><br />
</p>
<p id="ja514c24p3">
<span class="pali m-text">Tiṇañca kaṭṭhañca raṇaṁ karontā,</span><br />
</p>
<p id="ja514c24p4">
<span class="pali m-text">Dhāviṁsu te aṭṭha disā samantato.</span><br />
</p>
<p id="ja514c25p1">
<span class="pali m-text">Vadhissametanti parāmasanto,</span><br />
</p>
<p id="ja514c25p2">
<span class="pali m-text">Kāsāvamaddakkhi dhajaṁ isīnaṁ;</span><br />
</p>
<p id="ja514c25p3">
<span class="pali m-text">Dukkhena phuṭṭhassudapādi saññā,</span><br />
</p>
<p id="ja514c25p4">
<span class="pali m-text">Arahaddhajo sabbhi avajjharūpo.</span><br />
</p>
<p id="ja514c26p1">
<span class="pali m-text">“Anikkasāvo kāsāvaṁ,</span><br />
</p>
<p id="ja514c26p2">
<span class="pali m-text">yo vatthaṁ paridahissati;</span><br />
</p>
<p id="ja514c26p3">
<span class="pali m-text">Apeto damasaccena,</span><br />
</p>
<p id="ja514c26p4">
<span class="pali m-text">na so kāsāvamarahati.</span><br />
</p>
<p id="ja514c27p1">
<span class="pali m-text">Yo ca vantakasāvassa,</span><br />
</p>
<p id="ja514c27p2">
<span class="pali m-text">sīlesu susamāhito;</span><br />
</p>
<p id="ja514c27p3">
<span class="pali m-text">Upeto damasaccena,</span><br />
</p>
<p id="ja514c27p4">
<span class="pali m-text">sa ve kāsāvamarahati”.</span><br />
</p>
<p id="ja514c28p1">
<span class="pali m-text">Samappito puthusallena nāgo,</span><br />
</p>
<p id="ja514c28p2">
<span class="pali m-text">Aduṭṭhacitto luddakamajjhabhāsi;</span><br />
</p>
<p id="ja514c28p3">
<span class="pali m-text">“Kimatthayaṁ kissa vā samma hetu,</span><br />
</p>
<p id="ja514c28p4">
<span class="pali m-text">Mamaṁ vadhī kassa vāyaṁ payogo”.</span><br />
</p>
<p id="ja514c29p1">
<span class="pali m-text">“Kāsissa rañño mahesī bhadante,</span><br />
</p>
<p id="ja514c29p2">
<span class="pali m-text">Sā pūjitā rājakule subhaddā;</span><br />
</p>
<p id="ja514c29p3">
<span class="pali m-text">Taṁ addasā sā ca mamaṁ asaṁsi,</span><br />
</p>
<p id="ja514c29p4">
<span class="pali m-text">Dantehi atthoti ca maṁ avoca”.</span><br />
</p>
<p id="ja514c30p1">
<span class="pali m-text">“Bahū hi me dantayugā uḷārā,</span><br />
</p>
<p id="ja514c30p2">
<span class="pali m-text">Ye me pitūnañca pitāmahānaṁ;</span><br />
</p>
<p id="ja514c30p3">
<span class="pali m-text">Jānāti sā kodhanā rājaputtī,</span><br />
</p>
<p id="ja514c30p4">
<span class="pali m-text">Vadhatthikā veramakāsi bālā.</span><br />
</p>
<p id="ja514c31p1">
<span class="pali m-text">Uṭṭhehi tvaṁ ludda kharaṁ gahetvā,</span><br />
</p>
<p id="ja514c31p2">
<span class="pali m-text">Dante ime chinda purā marāmi;</span><br />
</p>
<p id="ja514c31p3">
<span class="pali m-text">Vajjāsi taṁ kodhanaṁ rājaputtiṁ,</span><br />
</p>
<p id="ja514c31p4">
<span class="pali m-text">‘Nāgo hato handa imassa dantā’”.</span><br />
</p>
<p id="ja514c32p1">
<span class="pali m-text">Uṭṭhāya so luddo kharaṁ gahetvā,</span><br />
</p>
<p id="ja514c32p2">
<span class="pali m-text">Chetvāna dantāni gajuttamassa;</span><br />
</p>
<p id="ja514c32p3">
<span class="pali m-text">Vaggū subhe appaṭime pathabyā,</span><br />
</p>
<p id="ja514c32p4">
<span class="pali m-text">Ādāya pakkāmi tato hi khippaṁ.</span><br />
</p>
<p id="ja514c33p1">
<span class="pali m-text">Bhayaṭṭitā nāgavadhena aṭṭā,</span><br />
</p>
<p id="ja514c33p2">
<span class="pali m-text">Ye te nāgā aṭṭha disā vidhāvuṁ;</span><br />
</p>
<p id="ja514c33p3">
<span class="pali m-text">Adisvāna posaṁ gajapaccamittaṁ,</span><br />
</p>
<p id="ja514c33p4">
<span class="pali m-text">Paccāgamuṁ yena so nāgarājā.</span><br />
</p>
<p id="ja514c34p1">
<span class="pali m-text">Te tattha kanditvā roditvāna nāgā,</span><br />
</p>
<p id="ja514c34p2">
<span class="pali m-text">Sīse sake paṁsukaṁ okiritvā;</span><br />
</p>
<p id="ja514c34p3">
<span class="pali m-text">Agamaṁsu te sabbe sakaṁ niketaṁ,</span><br />
</p>
<p id="ja514c34p4">
<span class="pali m-text">Purakkhatvā mahesiṁ sabbabhaddaṁ.</span><br />
</p>
<p id="ja514c35p1">
<span class="pali m-text">Ādāya dantāni gajuttamassa,</span><br />
</p>
<p id="ja514c35p2">
<span class="pali m-text">Vaggū subhe appaṭime pathabyā;</span><br />
</p>
<p id="ja514c35p3">
<span class="pali m-text">Suvaṇṇarājīhi samantamodare,</span><br />
</p>
<p id="ja514c35p4">
<span class="pali m-text">So luddako kāsipuraṁ upāgami;</span><br />
</p>
<p id="ja514c35p5">
<span class="pali m-text">Upanesi so rājakaññāya dante,</span><br />
</p>
<p id="ja514c35p6">
<span class="pali m-text">Nāgo hato handa imassa dantā.</span><br />
</p>
<p id="ja514c36p1">
<span class="pali m-text">Disvāna dantāni gajuttamassa,</span><br />
</p>
<p id="ja514c36p2">
<span class="pali m-text">Bhattuppiyassa purimāya jātiyā;</span><br />
</p>
<p id="ja514c36p3">
<span class="pali m-text">Tattheva tassā hadayaṁ aphāli,</span><br />
</p>
<p id="ja514c36p4">
<span class="pali m-text">Teneva sā kālamakāsi bālā.</span><br />
</p>
<p id="ja514c37p1">
<span class="pali m-text">Sambodhipatto sa mahānubhāvo,</span><br />
</p>
<p id="ja514c37p2">
<span class="pali m-text">Sitaṁ akāsi parisāya majjhe;</span><br />
</p>
<p id="ja514c37p3">
<span class="pali m-text">Pucchiṁsu bhikkhū suvimuttacittā,</span><br />
</p>
<p id="ja514c37p4">
<span class="pali m-text">“Nākāraṇe pātukaronti buddhā.</span><br />
</p>
<p id="ja514c38p1">
<span class="pali m-text">Yamaddasātha dahariṁ kumāriṁ,</span><br />
</p>
<p id="ja514c38p2">
<span class="pali m-text">Kāsāyavatthaṁ anagāriyaṁ carantiṁ;</span><br />
</p>
<p id="ja514c38p3">
<span class="pali m-text">Sā kho tadā rājakaññā ahosi,</span><br />
</p>
<p id="ja514c38p4">
<span class="pali m-text">Ahaṁ tadā nāgarājā ahosiṁ.</span><br />
</p>
<p id="ja514c39p1">
<span class="pali m-text">Ādāya dantāni gajuttamassa,</span><br />
</p>
<p id="ja514c39p2">
<span class="pali m-text">Vaggū subhe appaṭime pathabyā;</span><br />
</p>
<p id="ja514c39p3">
<span class="pali m-text">Yo luddako kāsipuraṁ upāgami,</span><br />
</p>
<p id="ja514c39p4">
<span class="pali m-text">So kho tadā devadatto ahosi”.</span><br />
</p>
<p id="ja514c40p1">
<span class="pali m-text">Anāvasūraṁ cirarattasaṁsitaṁ,</span><br />
</p>
<p id="ja514c40p2">
<span class="pali m-text">Uccāvacaṁ caritamidaṁ purāṇaṁ;</span><br />
</p>
<p id="ja514c40p3">
<span class="pali m-text">Vītaddaro vītasoko visallo,</span><br />
</p>
<p id="ja514c40p4">
<span class="pali m-text">Sayaṁ abhiññāya abhāsi buddho.</span><br />
</p>
<p id="ja514c41p1">
<span class="pali m-text">“Ahaṁ vo tena kālena,</span><br />
</p>
<p id="ja514c41p2">
<span class="pali m-text">ahosiṁ tattha bhikkhavo;</span><br />
</p>
<p id="ja514c41p3">
<span class="pali m-text">Nāgarājā tadā homi,</span><br />
</p>
<p id="ja514c41p4">
<span class="pali m-text">evaṁ dhāretha jātakan”ti.</span><br />
</p>
<p id="ja514c42p1">
<span class="pali m-text">Chaddantajātakaṁ catutthaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>