<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily003p002p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily003p002p005z.html" />
  <meta property="og:description" content="Addhānavagga 5. Vedanāpañha Rājā āha— “bhante nāgasena, sukhā vedanā kusalā vā akusalā vā abyākatā vā”ti? “Siyā, mahārāja, kusalā, siyā akusalā, siyā abyākatā”ti. “Yadi, bhante, kusalā na dukkhā, yadi dukkhā na kusalā, kusalaṁ dukkhanti nuppajjatī”ti. “Taṁ kiṁ maññasi, mahārāja, idha purisassa hatthe tattaṁ ayoguḷaṁ nikkhipeyya, dutiye hatthe …" />
  <meta name="twitter:description" content="Addhānavagga 5. Vedanāpañha Rājā āha— “bhante nāgasena, sukhā vedanā kusalā vā akusalā vā abyākatā vā”ti? “Siyā, mahārāja, kusalā, siyā akusalā, siyā abyākatā”ti. “Yadi, bhante, kusalā na dukkhā, yadi dukkhā na kusalā, kusalaṁ dukkhanti nuppajjatī”ti. “Taṁ kiṁ maññasi, mahārāja, idha purisassa hatthe tattaṁ ayoguḷaṁ nikkhipeyya, dutiye hatthe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<p id="mil3p2p5c0p2">
<span class="pali m-text">Addhānavagga</span><br />
</p>
<section id="vedanapanha">
<span id="mil3p2p5c0p3"></span><h2><span class="pali m-text">5. Vedanāpañha</span></h2>
<p id="mil3p2p5c1p1">
<span class="pali m-text">Rājā āha—</span><br />
</p>
<p id="mil3p2p5c1p2">
<span class="pali m-text">“bhante nāgasena, sukhā vedanā kusalā vā akusalā vā abyākatā vā”ti?</span><br />
</p>
<p id="mil3p2p5c1p3">
<span class="pali m-text">“Siyā, mahārāja, kusalā, siyā akusalā, siyā abyākatā”ti.</span><br />
</p>
<p id="mil3p2p5c1p4">
<span class="pali m-text">“Yadi, bhante, kusalā na dukkhā, yadi dukkhā na kusalā, kusalaṁ dukkhanti nuppajjatī”ti.</span><br />
</p>
<p id="mil3p2p5c1p5">
<span class="pali m-text">“Taṁ kiṁ maññasi, mahārāja, idha purisassa hatthe tattaṁ ayoguḷaṁ nikkhipeyya, dutiye hatthe sītaṁ himapiṇḍaṁ nikkhipeyya, kiṁ nu kho, mahārāja, ubhopi te daheyyun”ti?</span><br />
</p>
<p id="mil3p2p5c1p6">
<span class="pali m-text">“Āma, bhante, ubhopi te daheyyun”ti.</span><br />
</p>
<p id="mil3p2p5c1p7">
<span class="pali m-text">“Kiṁ nu kho te, mahārāja, ubhopi uṇhā”ti?</span><br />
</p>
<p id="mil3p2p5c1p8">
<span class="pali m-text">“Na hi, bhante”ti.</span><br />
</p>
<p id="mil3p2p5c1p9">
<span class="pali m-text">“Kiṁ pana te, mahārāja, ubhopi sītalā”ti?</span><br />
</p>
<p id="mil3p2p5c1p10">
<span class="pali m-text">“Na hi, bhante”ti.</span><br />
</p>
<p id="mil3p2p5c1p11">
<span class="pali m-text">“Ājānāhi niggahaṁ yadi tattaṁ dahati, na ca te ubhopi uṇhā, tena nuppajjati.</span><br />
</p>
<p id="mil3p2p5c1p12">
<span class="pali m-text">Yadi sītalaṁ dahati, na ca te ubhopi sītalā, tena nuppajjati.</span><br />
</p>
<p id="mil3p2p5c1p13">
<span class="pali m-text">Kissa pana te, mahārāja, ubhopi dahanti, na ca te ubhopi uṇhā, na ca te ubhopi sītalā?</span><br />
</p>
<p id="mil3p2p5c1p14">
<span class="pali m-text">Ekaṁ uṇhaṁ, ekaṁ sītalaṁ, ubhopi te dahanti, tena nuppajjatī”ti.</span><br />
</p>
<p id="mil3p2p5c1p15">
<span class="pali m-text">“Nāhaṁ paṭibalo tayā vādinā saddhiṁ sallapituṁ, sādhu atthaṁ jappehī”ti.</span><br />
</p>
<p id="mil3p2p5c1p16">
<span class="pali m-text">Tato thero abhidhammasaṁyuttāya kathāya rājānaṁ milindaṁ saññāpesi—</span><br />
</p>
<p id="mil3p2p5c2p1">
<span class="pali m-text">“Chayimāni, mahārāja, gehanissitāni somanassāni, cha nekkhammanissitāni somanassāni, cha gehanissitāni domanassāni, cha nekkhammanissitāni domanassāni, cha gehanissitā upekkhā, cha nekkhammanissitā upekkhāti, imāni cha chakkāni, atītāpi chattiṁsavidhā vedanā, anāgatāpi chattiṁsavidhā vedanā, paccuppannāpi chattiṁsavidhā vedanā, tadekajjhaṁ abhisaññūhitvā abhisampiṇḍetvā aṭṭhasataṁ vedanā hontī”ti.</span><br />
</p>
<p id="mil3p2p5c3p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p2p5c4p1">
<span class="pali m-text">Vedanāpañho pañcamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>