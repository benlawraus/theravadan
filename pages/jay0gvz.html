<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0gvz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0gvz.html" />
  <meta property="og:description" content="Aṭṭhakanipāta Kaccānivagga 1. Kaccānijātaka “Odātavatthā suci allakesā, Kaccāni kiṁ kumbhimadhissayitvā; Piṭṭhā tilā dhovasi taṇḍulāni, Tilodano hehiti kissahetu”. “Na kho ayaṁ brāhmaṇa bhojanatthā, Tilodano hehiti sādhupakko; Dhammo mato tassa pahuttamajja, Ahaṁ karissāmi susānamajjhe”. “Anuvicca kaccāni karohi kiccaṁ, Dhammo mato ko nu taveva saṁsi; Sahassanetto atulānubhāvo, Na …" />
  <meta name="twitter:description" content="Aṭṭhakanipāta Kaccānivagga 1. Kaccānijātaka “Odātavatthā suci allakesā, Kaccāni kiṁ kumbhimadhissayitvā; Piṭṭhā tilā dhovasi taṇḍulāni, Tilodano hehiti kissahetu”. “Na kho ayaṁ brāhmaṇa bhojanatthā, Tilodano hehiti sādhupakko; Dhammo mato tassa pahuttamajja, Ahaṁ karissāmi susānamajjhe”. “Anuvicca kaccāni karohi kiccaṁ, Dhammo mato ko nu taveva saṁsi; Sahassanetto atulānubhāvo, Na …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="atthakanipata">
<h2><a href="#atthakanipata">Aṭṭhakanipāta</a></h2>
<section id="kaccanivagga">
<h3><a href="#kaccanivagga">Kaccānivagga</a></h3>
<section id="kaccanijataka">
<h4><a href="#kaccanijataka">1. Kaccānijātaka</a></h4>
<p id="ja417c1p1">
<span class="m-text m-primary">“Odātavatthā suci allakesā,</span><br />
</p>
<p id="ja417c1p2">
<span class="m-text m-primary">Kaccāni kiṁ kumbhimadhissayitvā;</span><br />
</p>
<p id="ja417c1p3">
<span class="m-text m-primary">Piṭṭhā tilā dhovasi taṇḍulāni,</span><br />
</p>
<p id="ja417c1p4">
<span class="m-text m-primary">Tilodano hehiti kissahetu”.</span><br />
</p>
<p id="ja417c2p1">
<span class="m-text m-primary">“Na kho ayaṁ brāhmaṇa bhojanatthā,</span><br />
</p>
<p id="ja417c2p2">
<span class="m-text m-primary">Tilodano hehiti sādhupakko;</span><br />
</p>
<p id="ja417c2p3">
<span class="m-text m-primary">Dhammo mato tassa pahuttamajja,</span><br />
</p>
<p id="ja417c2p4">
<span class="m-text m-primary">Ahaṁ karissāmi susānamajjhe”.</span><br />
</p>
<p id="ja417c3p1">
<span class="m-text m-primary">“Anuvicca kaccāni karohi kiccaṁ,</span><br />
</p>
<p id="ja417c3p2">
<span class="m-text m-primary">Dhammo mato ko nu taveva saṁsi;</span><br />
</p>
<p id="ja417c3p3">
<span class="m-text m-primary">Sahassanetto atulānubhāvo,</span><br />
</p>
<p id="ja417c3p4">
<span class="m-text m-primary">Na miyyatī dhammavaro kadāci”.</span><br />
</p>
<p id="ja417c4p1">
<span class="m-text m-primary">“Daḷhappamāṇaṁ mama ettha brahme,</span><br />
</p>
<p id="ja417c4p2">
<span class="m-text m-primary">Dhammo mato natthi mamettha kaṅkhā;</span><br />
</p>
<p id="ja417c4p3">
<span class="m-text m-primary">Yeyeva dāni pāpā bhavanti,</span><br />
</p>
<p id="ja417c4p4">
<span class="m-text m-primary">Te teva dāni sukhitā bhavanti.</span><br />
</p>
<p id="ja417c5p1">
<span class="m-text m-primary">Suṇisā hi mayhaṁ vañjhā ahosi,</span><br />
</p>
<p id="ja417c5p2">
<span class="m-text m-primary">Sā maṁ vadhitvāna vijāyi puttaṁ;</span><br />
</p>
<p id="ja417c5p3">
<span class="m-text m-primary">Sā dāni sabbassa kulassa issarā,</span><br />
</p>
<p id="ja417c5p4">
<span class="m-text m-primary">Ahaṁ panamhi apaviddhā ekikā”.</span><br />
</p>
<p id="ja417c6p1">
<span class="m-text m-primary">“Jīvāmi vohaṁ na matohamasmi,</span><br />
</p>
<p id="ja417c6p2">
<span class="m-text m-primary">Taveva atthāya idhāgatosmi;</span><br />
</p>
<p id="ja417c6p3">
<span class="m-text m-primary">Yā taṁ vadhitvāna vijāyi puttaṁ,</span><br />
</p>
<p id="ja417c6p4">
<span class="m-text m-primary">Sahāva puttena karomi bhasmaṁ”.</span><br />
</p>
<p id="ja417c7p1">
<span class="m-text m-primary">“Evañca te ruccati devarāja,</span><br />
</p>
<p id="ja417c7p2">
<span class="m-text m-primary">Mameva atthāya idhāgatosi;</span><br />
</p>
<p id="ja417c7p3">
<span class="m-text m-primary">Ahañca putto suṇisā ca nattā,</span><br />
</p>
<p id="ja417c7p4">
<span class="m-text m-primary">Sammodamānā gharamāvasema”.</span><br />
</p>
<p id="ja417c8p1">
<span class="m-text m-primary">“Evañca te ruccati kātiyāni,</span><br />
</p>
<p id="ja417c8p2">
<span class="m-text m-primary">Hatāpi santā na jahāsi dhammaṁ;</span><br />
</p>
<p id="ja417c8p3">
<span class="m-text m-primary">Tuvañca putto suṇisā ca nattā,</span><br />
</p>
<p id="ja417c8p4">
<span class="m-text m-primary">Sammodamānā gharamāvasetha.</span><br />
</p>
<p id="ja417c9p1">
<span class="m-text m-primary">Sā kātiyānī suṇisāya saddhiṁ,</span><br />
</p>
<p id="ja417c9p2">
<span class="m-text m-primary">Sammodamānā gharamāvasittha;</span><br />
</p>
<p id="ja417c9p3">
<span class="m-text m-primary">Putto ca nattā ca upaṭṭhahiṁsu,</span><br />
</p>
<p id="ja417c9p4">
<span class="m-text m-primary">Devānamindena adhiggahītā”ti.</span><br />
</p>
<p id="ja417c10p1">
<span class="m-text m-primary">Kaccānijātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>