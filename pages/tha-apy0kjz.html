<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0kjz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0kjz.html" />
  <meta property="og:description" content="Paṁsukūlavagga 10. Sālamaṇḍapiyattheraapadāna “Ajjhogāhetvā sālavanaṁ, sukato assamo mama; Sālapupphehi sañchanno, vasāmi vipine tadā. Piyadassī ca bhagavā, sayambhū aggapuggalo; Vivekakāmo sambuddho, sālavanamupāgami. Assamā abhinikkhamma, pavanaṁ agamāsahaṁ; Mūlaphalaṁ gavesanto, āhiṇḍāmi vane tadā. Tatthaddasāsiṁ sambuddhaṁ, piyadassiṁ mahāyasaṁ; Sunisinnaṁ samāpannaṁ, virocantaṁ mahāvane. Catudaṇḍe ṭhapetvāna, buddhassa uparī ahaṁ; Maṇḍapaṁ sukata …" />
  <meta name="twitter:description" content="Paṁsukūlavagga 10. Sālamaṇḍapiyattheraapadāna “Ajjhogāhetvā sālavanaṁ, sukato assamo mama; Sālapupphehi sañchanno, vasāmi vipine tadā. Piyadassī ca bhagavā, sayambhū aggapuggalo; Vivekakāmo sambuddho, sālavanamupāgami. Assamā abhinikkhamma, pavanaṁ agamāsahaṁ; Mūlaphalaṁ gavesanto, āhiṇḍāmi vane tadā. Tatthaddasāsiṁ sambuddhaṁ, piyadassiṁ mahāyasaṁ; Sunisinnaṁ samāpannaṁ, virocantaṁ mahāvane. Catudaṇḍe ṭhapetvāna, buddhassa uparī ahaṁ; Maṇḍapaṁ sukata …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pamsukulavagga">
<h2><a href="#pamsukulavagga">Paṁsukūlavagga</a></h2>
<section id="salamandapiyattheraapadana">
<h3><a href="#salamandapiyattheraapadana">10. Sālamaṇḍapiyattheraapadāna</a></h3>
<p id="tha-ap492c1p1">
<span class="m-text m-primary">“Ajjhogāhetvā sālavanaṁ,</span><br />
</p>
<p id="tha-ap492c1p2">
<span class="m-text m-primary">sukato assamo mama;</span><br />
</p>
<p id="tha-ap492c1p3">
<span class="m-text m-primary">Sālapupphehi sañchanno,</span><br />
</p>
<p id="tha-ap492c1p4">
<span class="m-text m-primary">vasāmi vipine tadā.</span><br />
</p>
<p id="tha-ap492c2p1">
<span class="m-text m-primary">Piyadassī ca bhagavā,</span><br />
</p>
<p id="tha-ap492c2p2">
<span class="m-text m-primary">sayambhū aggapuggalo;</span><br />
</p>
<p id="tha-ap492c2p3">
<span class="m-text m-primary">Vivekakāmo sambuddho,</span><br />
</p>
<p id="tha-ap492c2p4">
<span class="m-text m-primary">sālavanamupāgami.</span><br />
</p>
<p id="tha-ap492c3p1">
<span class="m-text m-primary">Assamā abhinikkhamma,</span><br />
</p>
<p id="tha-ap492c3p2">
<span class="m-text m-primary">pavanaṁ agamāsahaṁ;</span><br />
</p>
<p id="tha-ap492c3p3">
<span class="m-text m-primary">Mūlaphalaṁ gavesanto,</span><br />
</p>
<p id="tha-ap492c3p4">
<span class="m-text m-primary">āhiṇḍāmi vane tadā.</span><br />
</p>
<p id="tha-ap492c4p1">
<span class="m-text m-primary">Tatthaddasāsiṁ sambuddhaṁ,</span><br />
</p>
<p id="tha-ap492c4p2">
<span class="m-text m-primary">piyadassiṁ mahāyasaṁ;</span><br />
</p>
<p id="tha-ap492c4p3">
<span class="m-text m-primary">Sunisinnaṁ samāpannaṁ,</span><br />
</p>
<p id="tha-ap492c4p4">
<span class="m-text m-primary">virocantaṁ mahāvane.</span><br />
</p>
<p id="tha-ap492c5p1">
<span class="m-text m-primary">Catudaṇḍe ṭhapetvāna,</span><br />
</p>
<p id="tha-ap492c5p2">
<span class="m-text m-primary">buddhassa uparī ahaṁ;</span><br />
</p>
<p id="tha-ap492c5p3">
<span class="m-text m-primary">Maṇḍapaṁ sukataṁ katvā,</span><br />
</p>
<p id="tha-ap492c5p4">
<span class="m-text m-primary">sālapupphehi chādayiṁ.</span><br />
</p>
<p id="tha-ap492c6p1">
<span class="m-text m-primary">Sattāhaṁ dhārayitvāna,</span><br />
</p>
<p id="tha-ap492c6p2">
<span class="m-text m-primary">maṇḍapaṁ sālachāditaṁ;</span><br />
</p>
<p id="tha-ap492c6p3">
<span class="m-text m-primary">Tattha cittaṁ pasādetvā,</span><br />
</p>
<p id="tha-ap492c6p4">
<span class="m-text m-primary">buddhaseṭṭhamavandahaṁ.</span><br />
</p>
<p id="tha-ap492c7p1">
<span class="m-text m-primary">Bhagavā tamhi samaye,</span><br />
</p>
<p id="tha-ap492c7p2">
<span class="m-text m-primary">vuṭṭhahitvā samādhito;</span><br />
</p>
<p id="tha-ap492c7p3">
<span class="m-text m-primary">Yugamattaṁ pekkhamāno,</span><br />
</p>
<p id="tha-ap492c7p4">
<span class="m-text m-primary">nisīdi purisuttamo.</span><br />
</p>
<p id="tha-ap492c8p1">
<span class="m-text m-primary">Sāvako varuṇo nāma,</span><br />
</p>
<p id="tha-ap492c8p2">
<span class="m-text m-primary">piyadassissa satthuno;</span><br />
</p>
<p id="tha-ap492c8p3">
<span class="m-text m-primary">Vasīsatasahassehi,</span><br />
</p>
<p id="tha-ap492c8p4">
<span class="m-text m-primary">upagacchi vināyakaṁ.</span><br />
</p>
<p id="tha-ap492c9p1">
<span class="m-text m-primary">Piyadassī ca bhagavā,</span><br />
</p>
<p id="tha-ap492c9p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap492c9p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap492c9p4">
<span class="m-text m-primary">sitaṁ pātukarī jino.</span><br />
</p>
<p id="tha-ap492c10p1">
<span class="m-text m-primary">Anuruddho upaṭṭhāko,</span><br />
</p>
<p id="tha-ap492c10p2">
<span class="m-text m-primary">piyadassissa satthuno;</span><br />
</p>
<p id="tha-ap492c10p3">
<span class="m-text m-primary">Ekaṁsaṁ cīvaraṁ katvā,</span><br />
</p>
<p id="tha-ap492c10p4">
<span class="m-text m-primary">apucchittha mahāmuniṁ.</span><br />
</p>
<p id="tha-ap492c11p1">
<span class="m-text m-primary">‘Ko nu kho bhagavā hetu,</span><br />
</p>
<p id="tha-ap492c11p2">
<span class="m-text m-primary">sitakammassa satthuno;</span><br />
</p>
<p id="tha-ap492c11p3">
<span class="m-text m-primary">Kāraṇe vijjamānamhi,</span><br />
</p>
<p id="tha-ap492c11p4">
<span class="m-text m-primary">satthā pātukare sitaṁ’.</span><br />
</p>
<p id="tha-ap492c12p1">
<span class="m-text m-primary">‘Sattāhaṁ sālacchadanaṁ,</span><br />
</p>
<p id="tha-ap492c12p2">
<span class="m-text m-primary">yo me dhāresi māṇavo;</span><br />
</p>
<p id="tha-ap492c12p3">
<span class="m-text m-primary">Tassa kammaṁ saritvāna,</span><br />
</p>
<p id="tha-ap492c12p4">
<span class="m-text m-primary">sitaṁ pātukariṁ ahaṁ.</span><br />
</p>
<p id="tha-ap492c13p1">
<span class="m-text m-primary">Anokāsaṁ na passāmi,</span><br />
</p>
<p id="tha-ap492c13p2">
<span class="m-text m-primary">yattha puññaṁ vipaccati;</span><br />
</p>
<p id="tha-ap492c13p3">
<span class="m-text m-primary">Devaloke manusse vā,</span><br />
</p>
<p id="tha-ap492c13p4">
<span class="m-text m-primary">okāsova na sammati.</span><br />
</p>
<p id="tha-ap492c14p1">
<span class="m-text m-primary">Devaloke vasantassa,</span><br />
</p>
<p id="tha-ap492c14p2">
<span class="m-text m-primary">puññakammasamaṅgino;</span><br />
</p>
<p id="tha-ap492c14p3">
<span class="m-text m-primary">Yāvatā parisā tassa,</span><br />
</p>
<p id="tha-ap492c14p4">
<span class="m-text m-primary">sālacchannā bhavissati.</span><br />
</p>
<p id="tha-ap492c15p1">
<span class="m-text m-primary">Tattha dibbehi naccehi,</span><br />
</p>
<p id="tha-ap492c15p2">
<span class="m-text m-primary">gītehi vāditehi ca;</span><br />
</p>
<p id="tha-ap492c15p3">
<span class="m-text m-primary">Ramissati sadā santo,</span><br />
</p>
<p id="tha-ap492c15p4">
<span class="m-text m-primary">puññakammasamāhito.</span><br />
</p>
<p id="tha-ap492c16p1">
<span class="m-text m-primary">Yāvatā parisā tassa,</span><br />
</p>
<p id="tha-ap492c16p2">
<span class="m-text m-primary">gandhagandhī bhavissati;</span><br />
</p>
<p id="tha-ap492c16p3">
<span class="m-text m-primary">Sālassa pupphavasso ca,</span><br />
</p>
<p id="tha-ap492c16p4">
<span class="m-text m-primary">pavassissati tāvade.</span><br />
</p>
<p id="tha-ap492c17p1">
<span class="m-text m-primary">Tato cutoyaṁ manujo,</span><br />
</p>
<p id="tha-ap492c17p2">
<span class="m-text m-primary">mānusaṁ āgamissati;</span><br />
</p>
<p id="tha-ap492c17p3">
<span class="m-text m-primary">Idhāpi sālacchadanaṁ,</span><br />
</p>
<p id="tha-ap492c17p4">
<span class="m-text m-primary">sabbakālaṁ dharissati.</span><br />
</p>
<p id="tha-ap492c18p1">
<span class="m-text m-primary">Idha naccañca gītañca,</span><br />
</p>
<p id="tha-ap492c18p2">
<span class="m-text m-primary">sammatāḷasamāhitaṁ;</span><br />
</p>
<p id="tha-ap492c18p3">
<span class="m-text m-primary">Parivāressanti maṁ niccaṁ,</span><br />
</p>
<p id="tha-ap492c18p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap492c19p1">
<span class="m-text m-primary">Uggacchante ca sūriye,</span><br />
</p>
<p id="tha-ap492c19p2">
<span class="m-text m-primary">sālavassaṁ pavassati;</span><br />
</p>
<p id="tha-ap492c19p3">
<span class="m-text m-primary">Puññakammena saṁyuttaṁ,</span><br />
</p>
<p id="tha-ap492c19p4">
<span class="m-text m-primary">vassate sabbakālikaṁ.</span><br />
</p>
<p id="tha-ap492c20p1">
<span class="m-text m-primary">Aṭṭhārase kappasate,</span><br />
</p>
<p id="tha-ap492c20p2">
<span class="m-text m-primary">okkākakulasambhavo;</span><br />
</p>
<p id="tha-ap492c20p3">
<span class="m-text m-primary">Gotamo nāma gottena,</span><br />
</p>
<p id="tha-ap492c20p4">
<span class="m-text m-primary">satthā loke bhavissati.</span><br />
</p>
<p id="tha-ap492c21p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap492c21p2">
<span class="m-text m-primary">oraso dhammanimmito;</span><br />
</p>
<p id="tha-ap492c21p3">
<span class="m-text m-primary">Sabbāsave pariññāya,</span><br />
</p>
<p id="tha-ap492c21p4">
<span class="m-text m-primary">nibbāyissatināsavo.</span><br />
</p>
<p id="tha-ap492c22p1">
<span class="m-text m-primary">Dhammaṁ abhisamentassa,</span><br />
</p>
<p id="tha-ap492c22p2">
<span class="m-text m-primary">sālacchannaṁ bhavissati;</span><br />
</p>
<p id="tha-ap492c22p3">
<span class="m-text m-primary">Citake jhāyamānassa,</span><br />
</p>
<p id="tha-ap492c22p4">
<span class="m-text m-primary">chadanaṁ tattha hessati’.</span><br />
</p>
<p id="tha-ap492c23p1">
<span class="m-text m-primary">Vipākaṁ kittayitvāna,</span><br />
</p>
<p id="tha-ap492c23p2">
<span class="m-text m-primary">piyadassī mahāmuni;</span><br />
</p>
<p id="tha-ap492c23p3">
<span class="m-text m-primary">Parisāya dhammaṁ desesi,</span><br />
</p>
<p id="tha-ap492c23p4">
<span class="m-text m-primary">tappento dhammavuṭṭhiyā.</span><br />
</p>
<p id="tha-ap492c24p1">
<span class="m-text m-primary">Tiṁsakappāni devesu,</span><br />
</p>
<p id="tha-ap492c24p2">
<span class="m-text m-primary">devarajjamakārayiṁ;</span><br />
</p>
<p id="tha-ap492c24p3">
<span class="m-text m-primary">Saṭṭhi ca sattakkhattuñca,</span><br />
</p>
<p id="tha-ap492c24p4">
<span class="m-text m-primary">cakkavattī ahosahaṁ.</span><br />
</p>
<p id="tha-ap492c25p1">
<span class="m-text m-primary">Devalokā idhāgantvā,</span><br />
</p>
<p id="tha-ap492c25p2">
<span class="m-text m-primary">labhāmi vipulaṁ sukhaṁ;</span><br />
</p>
<p id="tha-ap492c25p3">
<span class="m-text m-primary">Idhāpi sālacchadanaṁ,</span><br />
</p>
<p id="tha-ap492c25p4">
<span class="m-text m-primary">maṇḍapassa idaṁ phalaṁ.</span><br />
</p>
<p id="tha-ap492c26p1">
<span class="m-text m-primary">Ayaṁ pacchimako mayhaṁ,</span><br />
</p>
<p id="tha-ap492c26p2">
<span class="m-text m-primary">carimo vattate bhavo;</span><br />
</p>
<p id="tha-ap492c26p3">
<span class="m-text m-primary">Idhāpi sālacchadanaṁ,</span><br />
</p>
<p id="tha-ap492c26p4">
<span class="m-text m-primary">hessati sabbakālikaṁ.</span><br />
</p>
<p id="tha-ap492c27p1">
<span class="m-text m-primary">Mahāmuniṁ tosayitvā,</span><br />
</p>
<p id="tha-ap492c27p2">
<span class="m-text m-primary">gotamaṁ sakyapuṅgavaṁ;</span><br />
</p>
<p id="tha-ap492c27p3">
<span class="m-text m-primary">Pattomhi acalaṁ ṭhānaṁ,</span><br />
</p>
<p id="tha-ap492c27p4">
<span class="m-text m-primary">hitvā jayaparājayaṁ.</span><br />
</p>
<p id="tha-ap492c28p1">
<span class="m-text m-primary">Aṭṭhārase kappasate,</span><br />
</p>
<p id="tha-ap492c28p2">
<span class="m-text m-primary">yaṁ buddhamabhipūjayiṁ;</span><br />
</p>
<p id="tha-ap492c28p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap492c28p4">
<span class="m-text m-primary">buddhapūjāyidaṁ phalaṁ.</span><br />
</p>
<p id="tha-ap492c29p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap492c29p2">
<span class="m-text m-primary">…pe…</span><br />
</p>
<p id="tha-ap492c29p3">
<span class="m-text m-primary">viharāmi anāsavo.</span><br />
</p>
<p id="tha-ap492c30p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap492c30p2">
<span class="m-text m-primary">…pe…</span><br />
</p>
<p id="tha-ap492c30p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap492c31p1">
<span class="m-text m-primary">Paṭisambhidā catasso,</span><br />
</p>
<p id="tha-ap492c31p2">
<span class="m-text m-primary">…pe…</span><br />
</p>
<p id="tha-ap492c31p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap492c32p1">
<span class="m-text m-primary">Itthaṁ sudaṁ āyasmā sālamaṇḍapiyo thero imā gāthāyo abhāsitthāti.</span><br />
</p>
<p id="tha-ap492c33p1">
<span class="m-text m-primary">Sālamaṇḍapiyattherassāpadānaṁ dasamaṁ.</span><br />
</p>
<p id="tha-ap492c34p1">
<span class="m-text m-primary">Paṁsukūlavaggo ekūnapaññāsamo.</span><br />
</p>
<p id="tha-ap492c35p1">
<span class="m-text m-primary">Tassuddānaṁ</span><br />
</p>
<p id="tha-ap492c36p1">
<span class="m-text m-primary">Paṁsukūlaṁ buddhasaññī,</span><br />
</p>
<p id="tha-ap492c36p2">
<span class="m-text m-primary">bhisado ñāṇakittako;</span><br />
</p>
<p id="tha-ap492c36p3">
<span class="m-text m-primary">Candanī dhātupūjī ca,</span><br />
</p>
<p id="tha-ap492c36p4">
<span class="m-text m-primary">pulinuppādakopi ca.</span><br />
</p>
<p id="tha-ap492c37p1">
<span class="m-text m-primary">Taraṇo dhammaruciko,</span><br />
</p>
<p id="tha-ap492c37p2">
<span class="m-text m-primary">sālamaṇḍapiyo tathā;</span><br />
</p>
<p id="tha-ap492c37p3">
<span class="m-text m-primary">Satāni dve honti gāthā,</span><br />
</p>
<p id="tha-ap492c37p4">
<span class="m-text m-primary">ūnavīsatimeva ca.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>