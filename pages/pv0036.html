<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/pv0036.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/pv0035.html">Previous</a></div>
<div class="m-col-t-6 m-text-right">
<a href="../pages/pv0037.html">Next</a></div>
</div>
<p id="pv36c0p2">
<span class="pali m-text">Mahāvagga</span><br />
</p>
<section id="ambasakkarapetavatthu">
<span id="pv36c0p3"></span><h2><span class="pali m-text">1. Ambasakkarapetavatthu</span></h2>
<p id="pv36c1p1">
<span class="pali m-text">Vesālī nāma nagaratthi vajjīnaṁ,</span><br />
</p>
<p id="pv36c1p2">
<span class="pali m-text">Tattha ahu licchavi ambasakkaro;</span><br />
</p>
<p id="pv36c1p3">
<span class="pali m-text">Disvāna petaṁ nagarassa bāhiraṁ,</span><br />
</p>
<p id="pv36c1p4">
<span class="pali m-text">Tattheva pucchittha taṁ kāraṇatthiko.</span><br />
</p>
<p id="pv36c2p1">
<span class="pali m-text">“Seyyā nisajjā nayimassa atthi,</span><br />
</p>
<p id="pv36c2p2">
<span class="pali m-text">Abhikkamo natthi paṭikkamo ca;</span><br />
</p>
<p id="pv36c2p3">
<span class="pali m-text">Asitapītakhāyitavatthabhogā,</span><br />
</p>
<p id="pv36c2p4">
<span class="pali m-text">Paricārikā sāpi imassa natthi.</span><br />
</p>
<p id="pv36c3p1">
<span class="pali m-text">Ye ñātakā diṭṭhasutā suhajjā,</span><br />
</p>
<p id="pv36c3p2">
<span class="pali m-text">Anukampakā yassa ahesuṁ pubbe;</span><br />
</p>
<p id="pv36c3p3">
<span class="pali m-text">Daṭṭhumpi te dāni na taṁ labhanti,</span><br />
</p>
<p id="pv36c3p4">
<span class="pali m-text">Virājitatto hi janena tena.</span><br />
</p>
<p id="pv36c4p1">
<span class="pali m-text">Na oggatattassa bhavanti mittā,</span><br />
</p>
<p id="pv36c4p2">
<span class="pali m-text">Jahanti mittā vikalaṁ viditvā;</span><br />
</p>
<p id="pv36c4p3">
<span class="pali m-text">Atthañca disvā parivārayanti,</span><br />
</p>
<p id="pv36c4p4">
<span class="pali m-text">Bahū mittā uggatattassa honti.</span><br />
</p>
<p id="pv36c5p1">
<span class="pali m-text">Nihīnatto sabbabhogehi kiccho,</span><br />
</p>
<p id="pv36c5p2">
<span class="pali m-text">Sammakkhito samparibhinnagatto;</span><br />
</p>
<p id="pv36c5p3">
<span class="pali m-text">Ussāvabindūva palimpamāno,</span><br />
</p>
<p id="pv36c5p4">
<span class="pali m-text">Ajja suve jīvitassūparodho.</span><br />
</p>
<p id="pv36c6p1">
<span class="pali m-text">Etādisaṁ uttamakicchappattaṁ,</span><br />
</p>
<p id="pv36c6p2">
<span class="pali m-text">Uttāsitaṁ pucimandassa sūle;</span><br />
</p>
<p id="pv36c6p3">
<span class="pali m-text">‘Atha tvaṁ kena vaṇṇena vadesi yakkha,</span><br />
</p>
<p id="pv36c6p4">
<span class="pali m-text">Jīva bho jīvitameva seyyo’”ti.</span><br />
</p>
<p id="pv36c7p1">
<span class="pali m-text">“Sālohito esa ahosi mayhaṁ,</span><br />
</p>
<p id="pv36c7p2">
<span class="pali m-text">Ahaṁ sarāmi purimāya jātiyā;</span><br />
</p>
<p id="pv36c7p3">
<span class="pali m-text">Disvā ca me kāruññamahosi rāja,</span><br />
</p>
<p id="pv36c7p4">
<span class="pali m-text">Mā pāpadhammo nirayaṁ patāyaṁ.</span><br />
</p>
<p id="pv36c8p1">
<span class="pali m-text">Ito cuto licchavi esa poso,</span><br />
</p>
<p id="pv36c8p2">
<span class="pali m-text">Sattussadaṁ nirayaṁ ghorarūpaṁ;</span><br />
</p>
<p id="pv36c8p3">
<span class="pali m-text">Upapajjati dukkaṭakammakārī,</span><br />
</p>
<p id="pv36c8p4">
<span class="pali m-text">Mahābhitāpaṁ kaṭukaṁ bhayānakaṁ.</span><br />
</p>
<p id="pv36c9p1">
<span class="pali m-text">Anekabhāgena guṇena seyyo,</span><br />
</p>
<p id="pv36c9p2">
<span class="pali m-text">Ayameva sūlo nirayena tena;</span><br />
</p>
<p id="pv36c9p3">
<span class="pali m-text">Ekantadukkhaṁ kaṭukaṁ bhayānakaṁ,</span><br />
</p>
<p id="pv36c9p4">
<span class="pali m-text">Ekantatibbaṁ nirayaṁ patāyaṁ.</span><br />
</p>
<p id="pv36c10p1">
<span class="pali m-text">Idañca sutvā vacanaṁ mameso,</span><br />
</p>
<p id="pv36c10p2">
<span class="pali m-text">Dukkhūpanīto vijaheyya pāṇaṁ;</span><br />
</p>
<p id="pv36c10p3">
<span class="pali m-text">Tasmā ahaṁ santike na bhaṇāmi,</span><br />
</p>
<p id="pv36c10p4">
<span class="pali m-text">Mā me kato jīvitassūparodho”.</span><br />
</p>
<p id="pv36c11p1">
<span class="pali m-text">“Aññāto eso purisassa attho,</span><br />
</p>
<p id="pv36c11p2">
<span class="pali m-text">Aññampi icchāmase pucchituṁ tuvaṁ;</span><br />
</p>
<p id="pv36c11p3">
<span class="pali m-text">Okāsakammaṁ sace no karosi,</span><br />
</p>
<p id="pv36c11p4">
<span class="pali m-text">Pucchāma taṁ no na ca kujjhitabban”ti.</span><br />
</p>
<p id="pv36c12p1">
<span class="pali m-text">“Addhā paṭiññā me tadā ahu,</span><br />
</p>
<p id="pv36c12p2">
<span class="pali m-text">Nācikkhanā appasannassa hoti;</span><br />
</p>
<p id="pv36c12p3">
<span class="pali m-text">Akāmā saddheyyavacoti katvā,</span><br />
</p>
<p id="pv36c12p4">
<span class="pali m-text">Pucchassu maṁ kāmaṁ yathā visayhan”ti.</span><br />
</p>
<p id="pv36c13p1">
<span class="pali m-text">“Yaṁ kiñcahaṁ cakkhunā passissāmi,</span><br />
</p>
<p id="pv36c13p2">
<span class="pali m-text">Sabbampi tāhaṁ abhisaddaheyyaṁ;</span><br />
</p>
<p id="pv36c13p3">
<span class="pali m-text">Disvāva taṁ nopi ce saddaheyyaṁ,</span><br />
</p>
<p id="pv36c13p4">
<span class="pali m-text">Kareyyāsi me yakkha niyassakamman”ti.</span><br />
</p>
<p id="pv36c14p1">
<span class="pali m-text">“Saccappaṭiññā tava mesā hotu,</span><br />
</p>
<p id="pv36c14p2">
<span class="pali m-text">Sutvāna dhammaṁ labha suppasādaṁ;</span><br />
</p>
<p id="pv36c14p3">
<span class="pali m-text">Aññatthiko no ca paduṭṭhacitto,</span><br />
</p>
<p id="pv36c14p4">
<span class="pali m-text">Yaṁ te sutaṁ asutañcāpi dhammaṁ;</span><br />
</p>
<p id="pv36c14p5">
<span class="pali m-text">Sabbampi akkhissaṁ yathā pajānanti”.</span><br />
</p>
<p id="pv36c15p1">
<span class="pali m-text">“Setena assena alaṅkatena,</span><br />
</p>
<p id="pv36c15p2">
<span class="pali m-text">Upayāsi sūlāvutakassa santike;</span><br />
</p>
<p id="pv36c15p3">
<span class="pali m-text">Yānaṁ idaṁ abbhutaṁ dassaneyyaṁ,</span><br />
</p>
<p id="pv36c15p4">
<span class="pali m-text">Kissetaṁ kammassa ayaṁ vipāko”ti.</span><br />
</p>
<p id="pv36c16p1">
<span class="pali m-text">“Vesāliyā nagarassa majjhe,</span><br />
</p>
<p id="pv36c16p2">
<span class="pali m-text">Cikkhallamagge narakaṁ ahosi;</span><br />
</p>
<p id="pv36c16p3">
<span class="pali m-text">Gosīsamekāhaṁ pasannacitto,</span><br />
</p>
<p id="pv36c16p4">
<span class="pali m-text">Setaṁ gahetvā narakasmiṁ nikkhipiṁ.</span><br />
</p>
<p id="pv36c17p1">
<span class="pali m-text">Etasmiṁ pādāni patiṭṭhapetvā,</span><br />
</p>
<p id="pv36c17p2">
<span class="pali m-text">Mayañca aññe ca atikkamimhā;</span><br />
</p>
<p id="pv36c17p3">
<span class="pali m-text">Yānaṁ idaṁ abbhutaṁ dassaneyyaṁ,</span><br />
</p>
<p id="pv36c17p4">
<span class="pali m-text">Tasseva kammassa ayaṁ vipāko”ti.</span><br />
</p>
<p id="pv36c18p1">
<span class="pali m-text">“Vaṇṇo ca te sabbadisā pabhāsati,</span><br />
</p>
<p id="pv36c18p2">
<span class="pali m-text">Gandho ca te sabbadisā pavāyati;</span><br />
</p>
<p id="pv36c18p3">
<span class="pali m-text">Yakkhiddhipattosi mahānubhāvo,</span><br />
</p>
<p id="pv36c18p4">
<span class="pali m-text">Naggo cāsi kissa ayaṁ vipāko”ti.</span><br />
</p>
<p id="pv36c19p1">
<span class="pali m-text">“Akkodhano niccapasannacitto,</span><br />
</p>
<p id="pv36c19p2">
<span class="pali m-text">Saṇhāhi vācāhi janaṁ upemi;</span><br />
</p>
<p id="pv36c19p3">
<span class="pali m-text">Tasseva kammassa ayaṁ vipāko,</span><br />
</p>
<p id="pv36c19p4">
<span class="pali m-text">Dibbo me vaṇṇo satataṁ pabhāsati.</span><br />
</p>
<p id="pv36c20p1">
<span class="pali m-text">Yasañca kittiñca dhamme ṭhitānaṁ,</span><br />
</p>
<p id="pv36c20p2">
<span class="pali m-text">Disvāna mantemi pasannacitto;</span><br />
</p>
<p id="pv36c20p3">
<span class="pali m-text">Tasseva kammassa ayaṁ vipāko,</span><br />
</p>
<p id="pv36c20p4">
<span class="pali m-text">Dibbo me gandho satataṁ pavāyati.</span><br />
</p>
<p id="pv36c21p1">
<span class="pali m-text">Sahāyānaṁ titthasmiṁ nhāyantānaṁ,</span><br />
</p>
<p id="pv36c21p2">
<span class="pali m-text">Thale gahetvā nidahissa dussaṁ;</span><br />
</p>
<p id="pv36c21p3">
<span class="pali m-text">Khiḍḍatthiko no ca paduṭṭhacitto,</span><br />
</p>
<p id="pv36c21p4">
<span class="pali m-text">Tenamhi naggo kasirā ca vuttī”ti.</span><br />
</p>
<p id="pv36c22p1">
<span class="pali m-text">“Yo kīḷamāno pakaroti pāpaṁ,</span><br />
</p>
<p id="pv36c22p2">
<span class="pali m-text">Tassedisaṁ kammavipākamāhu;</span><br />
</p>
<p id="pv36c22p3">
<span class="pali m-text">Akīḷamāno pana yo karoti,</span><br />
</p>
<p id="pv36c22p4">
<span class="pali m-text">Kiṁ tassa kammassa vipākamāhū”ti.</span><br />
</p>
<p id="pv36c23p1">
<span class="pali m-text">“Ye duṭṭhasaṅkappamanā manussā,</span><br />
</p>
<p id="pv36c23p2">
<span class="pali m-text">Kāyena vācāya ca saṅkiliṭṭhā;</span><br />
</p>
<p id="pv36c23p3">
<span class="pali m-text">Kāyassa bhedā abhisamparāyaṁ,</span><br />
</p>
<p id="pv36c23p4">
<span class="pali m-text">Asaṁsayaṁ te nirayaṁ upenti.</span><br />
</p>
<p id="pv36c24p1">
<span class="pali m-text">Apare pana sugatimāsamānā,</span><br />
</p>
<p id="pv36c24p2">
<span class="pali m-text">Dāne ratā saṅgahitattabhāvā;</span><br />
</p>
<p id="pv36c24p3">
<span class="pali m-text">Kāyassa bhedā abhisamparāyaṁ,</span><br />
</p>
<p id="pv36c24p4">
<span class="pali m-text">Asaṁsayaṁ te sugatiṁ upentī”ti.</span><br />
</p>
<p id="pv36c25p1">
<span class="pali m-text">“Taṁ kinti jāneyyamahaṁ avecca,</span><br />
</p>
<p id="pv36c25p2">
<span class="pali m-text">Kalyāṇapāpassa ayaṁ vipāko;</span><br />
</p>
<p id="pv36c25p3">
<span class="pali m-text">Kiṁ vāhaṁ disvā abhisaddaheyyaṁ,</span><br />
</p>
<p id="pv36c25p4">
<span class="pali m-text">Ko vāpi maṁ saddahāpeyya etan”ti.</span><br />
</p>
<p id="pv36c26p1">
<span class="pali m-text">“Disvā ca sutvā abhisaddahassu,</span><br />
</p>
<p id="pv36c26p2">
<span class="pali m-text">Kalyāṇapāpassa ayaṁ vipāko;</span><br />
</p>
<p id="pv36c26p3">
<span class="pali m-text">Kalyāṇapāpe ubhaye asante,</span><br />
</p>
<p id="pv36c26p4">
<span class="pali m-text">Siyā nu sattā sugatā duggatā vā.</span><br />
</p>
<p id="pv36c27p1">
<span class="pali m-text">No cettha kammāni kareyyuṁ maccā,</span><br />
</p>
<p id="pv36c27p2">
<span class="pali m-text">Kalyāṇapāpāni manussaloke;</span><br />
</p>
<p id="pv36c27p3">
<span class="pali m-text">Nāhesuṁ sattā sugatā duggatā vā,</span><br />
</p>
<p id="pv36c27p4">
<span class="pali m-text">Hīnā paṇītā ca manussaloke.</span><br />
</p>
<p id="pv36c28p1">
<span class="pali m-text">Yasmā ca kammāni karonti maccā,</span><br />
</p>
<p id="pv36c28p2">
<span class="pali m-text">Kalyāṇapāpāni manussaloke;</span><br />
</p>
<p id="pv36c28p3">
<span class="pali m-text">Tasmā hi sattā sugatā duggatā vā,</span><br />
</p>
<p id="pv36c28p4">
<span class="pali m-text">Hīnā paṇītā ca manussaloke.</span><br />
</p>
<p id="pv36c29p1">
<span class="pali m-text">Dvayajja kammānaṁ vipākamāhu,</span><br />
</p>
<p id="pv36c29p2">
<span class="pali m-text">Sukhassa dukkhassa ca vedanīyaṁ;</span><br />
</p>
<p id="pv36c29p3">
<span class="pali m-text">Tā devatāyo paricārayanti,</span><br />
</p>
<p id="pv36c29p4">
<span class="pali m-text">Paccanti bālā dvayataṁ apassino.</span><br />
</p>
<p id="pv36c30p1">
<span class="pali m-text">Na matthi kammāni sayaṅkatāni,</span><br />
</p>
<p id="pv36c30p2">
<span class="pali m-text">Datvāpi me natthi yo ādiseyya;</span><br />
</p>
<p id="pv36c30p3">
<span class="pali m-text">Acchādanaṁ sayanamathannapānaṁ,</span><br />
</p>
<p id="pv36c30p4">
<span class="pali m-text">Tenamhi naggo kasirā ca vuttī”ti.</span><br />
</p>
<p id="pv36c31p1">
<span class="pali m-text">“Siyā nu kho kāraṇaṁ kiñci yakkha,</span><br />
</p>
<p id="pv36c31p2">
<span class="pali m-text">Acchādanaṁ yena tuvaṁ labhetha;</span><br />
</p>
<p id="pv36c31p3">
<span class="pali m-text">Ācikkha me tvaṁ yadatthi hetu,</span><br />
</p>
<p id="pv36c31p4">
<span class="pali m-text">Saddhāyikaṁ hetuvaco suṇomā”ti.</span><br />
</p>
<p id="pv36c32p1">
<span class="pali m-text">“Kappitako nāma idhatthi bhikkhu,</span><br />
</p>
<p id="pv36c32p2">
<span class="pali m-text">Jhāyī susīlo arahā vimutto;</span><br />
</p>
<p id="pv36c32p3">
<span class="pali m-text">Guttindriyo saṁvutapātimokkho,</span><br />
</p>
<p id="pv36c32p4">
<span class="pali m-text">Sītibhūto uttamadiṭṭhipatto.</span><br />
</p>
<p id="pv36c33p1">
<span class="pali m-text">Sakhilo vadaññū suvaco sumukho,</span><br />
</p>
<p id="pv36c33p2">
<span class="pali m-text">Svāgamo suppaṭimuttako ca;</span><br />
</p>
<p id="pv36c33p3">
<span class="pali m-text">Puññassa khettaṁ araṇavihārī,</span><br />
</p>
<p id="pv36c33p4">
<span class="pali m-text">Devamanussānañca dakkhiṇeyyo.</span><br />
</p>
<p id="pv36c34p1">
<span class="pali m-text">Santo vidhūmo anīgho nirāso,</span><br />
</p>
<p id="pv36c34p2">
<span class="pali m-text">Mutto visallo amamo avaṅko;</span><br />
</p>
<p id="pv36c34p3">
<span class="pali m-text">Nirūpadhī sabbapapañcakhīṇo,</span><br />
</p>
<p id="pv36c34p4">
<span class="pali m-text">Tisso vijjā anuppatto jutimā.</span><br />
</p>
<p id="pv36c35p1">
<span class="pali m-text">Appaññāto disvāpi na ca sujāno,</span><br />
</p>
<p id="pv36c35p2">
<span class="pali m-text">Munīti naṁ vajjisu voharanti;</span><br />
</p>
<p id="pv36c35p3">
<span class="pali m-text">Jānanti taṁ yakkhabhūtā anejaṁ,</span><br />
</p>
<p id="pv36c35p4">
<span class="pali m-text">Kalyāṇadhammaṁ vicarantaṁ loke.</span><br />
</p>
<p id="pv36c36p1">
<span class="pali m-text">Tassa tuvaṁ ekayugaṁ duve vā,</span><br />
</p>
<p id="pv36c36p2">
<span class="pali m-text">Mamuddisitvāna sace dadetha;</span><br />
</p>
<p id="pv36c36p3">
<span class="pali m-text">Paṭiggahītāni ca tāni assu,</span><br />
</p>
<p id="pv36c36p4">
<span class="pali m-text">Mamañca passetha sannaddhadussan”ti.</span><br />
</p>
<p id="pv36c37p1">
<span class="pali m-text">“Kasmiṁ padese samaṇaṁ vasantaṁ,</span><br />
</p>
<p id="pv36c37p2">
<span class="pali m-text">Gantvāna passemu mayaṁ idāni;</span><br />
</p>
<p id="pv36c37p3">
<span class="pali m-text">Yo majja kaṅkhaṁ vicikicchitañca,</span><br />
</p>
<p id="pv36c37p4">
<span class="pali m-text">Diṭṭhīvisūkāni vinodayeyyā”ti.</span><br />
</p>
<p id="pv36c38p1">
<span class="pali m-text">“Eso nisinno kapinaccanāyaṁ,</span><br />
</p>
<p id="pv36c38p2">
<span class="pali m-text">Parivārito devatāhi bahūhi;</span><br />
</p>
<p id="pv36c38p3">
<span class="pali m-text">Dhammiṁ kathaṁ bhāsati saccanāmo,</span><br />
</p>
<p id="pv36c38p4">
<span class="pali m-text">Sakasmimācerake appamatto”ti.</span><br />
</p>
<p id="pv36c39p1">
<span class="pali m-text">“Tathāhaṁ kassāmi gantvā idāni,</span><br />
</p>
<p id="pv36c39p2">
<span class="pali m-text">Acchādayissaṁ samaṇaṁ yugena;</span><br />
</p>
<p id="pv36c39p3">
<span class="pali m-text">Paṭiggahitāni ca tāni assu,</span><br />
</p>
<p id="pv36c39p4">
<span class="pali m-text">Tuvañca passemu sannaddhadussan”ti.</span><br />
</p>
<p id="pv36c40p1">
<span class="pali m-text">“Mā akkhaṇe pabbajitaṁ upāgami,</span><br />
</p>
<p id="pv36c40p2">
<span class="pali m-text">Sādhu vo licchavi nesa dhammo;</span><br />
</p>
<p id="pv36c40p3">
<span class="pali m-text">Tato ca kāle upasaṅkamitvā,</span><br />
</p>
<p id="pv36c40p4">
<span class="pali m-text">Tattheva passāhi raho nisinnan”ti.</span><br />
</p>
<p id="pv36c41p1">
<span class="pali m-text">Tathāti vatvā agamāsi tattha,</span><br />
</p>
<p id="pv36c41p2">
<span class="pali m-text">Parivārito dāsagaṇena licchavi;</span><br />
</p>
<p id="pv36c41p3">
<span class="pali m-text">So taṁ nagaraṁ upasaṅkamitvā,</span><br />
</p>
<p id="pv36c41p4">
<span class="pali m-text">Vāsūpagacchittha sake nivesane.</span><br />
</p>
<p id="pv36c42p1">
<span class="pali m-text">Tato ca kāle gihikiccāni katvā,</span><br />
</p>
<p id="pv36c42p2">
<span class="pali m-text">Nhatvā pivitvā ca khaṇaṁ labhitvā;</span><br />
</p>
<p id="pv36c42p3">
<span class="pali m-text">Viceyya peḷāto ca yugāni aṭṭha,</span><br />
</p>
<p id="pv36c42p4">
<span class="pali m-text">Gāhāpayī dāsagaṇena licchavi.</span><br />
</p>
<p id="pv36c43p1">
<span class="pali m-text">So taṁ padesaṁ upasaṅkamitvā,</span><br />
</p>
<p id="pv36c43p2">
<span class="pali m-text">Taṁ addasa samaṇaṁ santacittaṁ;</span><br />
</p>
<p id="pv36c43p3">
<span class="pali m-text">Paṭikkantaṁ gocarato nivattaṁ,</span><br />
</p>
<p id="pv36c43p4">
<span class="pali m-text">Sītibhūtaṁ rukkhamūle nisinnaṁ.</span><br />
</p>
<p id="pv36c44p1">
<span class="pali m-text">Tamenamavoca upasaṅkamitvā,</span><br />
</p>
<p id="pv36c44p2">
<span class="pali m-text">Appābādhaṁ phāsuvihārañca pucchi;</span><br />
</p>
<p id="pv36c44p3">
<span class="pali m-text">“Vesāliyaṁ licchavihaṁ bhadante,</span><br />
</p>
<p id="pv36c44p4">
<span class="pali m-text">Jānanti maṁ licchavi ambasakkaro.</span><br />
</p>
<p id="pv36c45p1">
<span class="pali m-text">Imāni me aṭṭha yugā subhāni,</span><br />
</p>
<p id="pv36c45p2">
<span class="pali m-text">Paṭigaṇha bhante padadāmi tuyhaṁ;</span><br />
</p>
<p id="pv36c45p3">
<span class="pali m-text">Teneva atthena idhāgatosmi,</span><br />
</p>
<p id="pv36c45p4">
<span class="pali m-text">Yathā ahaṁ attamano bhaveyyan”ti.</span><br />
</p>
<p id="pv36c46p1">
<span class="pali m-text">“Dūratova samaṇabrāhmaṇā ca,</span><br />
</p>
<p id="pv36c46p2">
<span class="pali m-text">Nivesanaṁ te parivajjayanti;</span><br />
</p>
<p id="pv36c46p3">
<span class="pali m-text">Pattāni bhijjanti ca te nivesane,</span><br />
</p>
<p id="pv36c46p4">
<span class="pali m-text">Saṅghāṭiyo cāpi vidālayanti.</span><br />
</p>
<p id="pv36c47p1">
<span class="pali m-text">Athāpare pādakuṭhārikāhi,</span><br />
</p>
<p id="pv36c47p2">
<span class="pali m-text">Avaṁsirā samaṇā pātayanti;</span><br />
</p>
<p id="pv36c47p3">
<span class="pali m-text">Etādisaṁ pabbajitā vihesaṁ,</span><br />
</p>
<p id="pv36c47p4">
<span class="pali m-text">Tayā kataṁ samaṇā pāpuṇanti.</span><br />
</p>
<p id="pv36c48p1">
<span class="pali m-text">Tiṇena telampi na tvaṁ adāsi,</span><br />
</p>
<p id="pv36c48p2">
<span class="pali m-text">Muḷhassa maggampi na pāvadāsi;</span><br />
</p>
<p id="pv36c48p3">
<span class="pali m-text">Andhassa daṇḍaṁ sayamādiyāsi,</span><br />
</p>
<p id="pv36c48p4">
<span class="pali m-text">Etādiso kadariyo asaṁvuto tuvaṁ;</span><br />
</p>
<p id="pv36c48p5">
<span class="pali m-text">Atha tvaṁ kena vaṇṇena kimeva disvā,</span><br />
</p>
<p id="pv36c48p6">
<span class="pali m-text">Amhehi saha saṁvibhāgaṁ karosī”ti.</span><br />
</p>
<p id="pv36c49p1">
<span class="pali m-text">“Paccemi bhante yaṁ tvaṁ vadesi,</span><br />
</p>
<p id="pv36c49p2">
<span class="pali m-text">Vihesayiṁ samaṇe brāhmaṇe ca;</span><br />
</p>
<p id="pv36c49p3">
<span class="pali m-text">Khiḍḍatthiko no ca paduṭṭhacitto,</span><br />
</p>
<p id="pv36c49p4">
<span class="pali m-text">Etampi me dukkaṭameva bhante.</span><br />
</p>
<p id="pv36c50p1">
<span class="pali m-text">Khiḍḍāya yakkho pasavitvā pāpaṁ,</span><br />
</p>
<p id="pv36c50p2">
<span class="pali m-text">Vedeti dukkhaṁ asamattabhogī;</span><br />
</p>
<p id="pv36c50p3">
<span class="pali m-text">Daharo yuvā nagganiyassa bhāgī,</span><br />
</p>
<p id="pv36c50p4">
<span class="pali m-text">Kiṁ su tato dukkhatarassa hoti.</span><br />
</p>
<p id="pv36c51p1">
<span class="pali m-text">Taṁ disvā saṁvegamalatthaṁ bhante,</span><br />
</p>
<p id="pv36c51p2">
<span class="pali m-text">Tappaccayā vāpi dadāmi dānaṁ;</span><br />
</p>
<p id="pv36c51p3">
<span class="pali m-text">Paṭigaṇha bhante vatthayugāni aṭṭha,</span><br />
</p>
<p id="pv36c51p4">
<span class="pali m-text">Yakkhassimā gacchantu dakkhiṇāyo”ti.</span><br />
</p>
<p id="pv36c52p1">
<span class="pali m-text">“Addhā hi dānaṁ bahudhā pasatthaṁ,</span><br />
</p>
<p id="pv36c52p2">
<span class="pali m-text">Dadato ca te akkhayadhammamatthu;</span><br />
</p>
<p id="pv36c52p3">
<span class="pali m-text">Paṭigaṇhāmi te vatthayugāni aṭṭha,</span><br />
</p>
<p id="pv36c52p4">
<span class="pali m-text">Yakkhassimā gacchantu dakkhiṇāyo”ti.</span><br />
</p>
<p id="pv36c53p1">
<span class="pali m-text">Tato hi so ācamayitvā licchavi,</span><br />
</p>
<p id="pv36c53p2">
<span class="pali m-text">Therassa datvāna yugāni aṭṭha;</span><br />
</p>
<p id="pv36c53p3">
<span class="pali m-text">Paṭiggahitāni ca tāni assu,</span><br />
</p>
<p id="pv36c53p4">
<span class="pali m-text">Yakkhañca passetha sannaddhadussaṁ.</span><br />
</p>
<p id="pv36c54p1">
<span class="pali m-text">Tamaddasā candanasāralittaṁ,</span><br />
</p>
<p id="pv36c54p2">
<span class="pali m-text">Ājaññamārūḷhamuḷāravaṇṇaṁ;</span><br />
</p>
<p id="pv36c54p3">
<span class="pali m-text">Alaṅkataṁ sādhunivatthadussaṁ,</span><br />
</p>
<p id="pv36c54p4">
<span class="pali m-text">Parivāritaṁ yakkhamahiddhipattaṁ.</span><br />
</p>
<p id="pv36c55p1">
<span class="pali m-text">So taṁ disvā attamano udaggo,</span><br />
</p>
<p id="pv36c55p2">
<span class="pali m-text">Pahaṭṭhacitto ca subhaggarūpo;</span><br />
</p>
<p id="pv36c55p3">
<span class="pali m-text">Kammañca disvāna mahāvipākaṁ,</span><br />
</p>
<p id="pv36c55p4">
<span class="pali m-text">Sandiṭṭhikaṁ cakkhunā sacchikatvā.</span><br />
</p>
<p id="pv36c56p1">
<span class="pali m-text">Tamenamavoca upasaṅkamitvā,</span><br />
</p>
<p id="pv36c56p2">
<span class="pali m-text">“Dassāmi dānaṁ samaṇabrāhmaṇānaṁ;</span><br />
</p>
<p id="pv36c56p3">
<span class="pali m-text">Na cāpi me kiñci adeyyamatthi,</span><br />
</p>
<p id="pv36c56p4">
<span class="pali m-text">Tuvañca me yakkha bahūpakāro”ti.</span><br />
</p>
<p id="pv36c57p1">
<span class="pali m-text">“Tuvañca me licchavi ekadesaṁ,</span><br />
</p>
<p id="pv36c57p2">
<span class="pali m-text">Adāsi dānāni amoghametaṁ;</span><br />
</p>
<p id="pv36c57p3">
<span class="pali m-text">Svāhaṁ karissāmi tayāva sakkhiṁ,</span><br />
</p>
<p id="pv36c57p4">
<span class="pali m-text">Amānuso mānusakena saddhin”ti.</span><br />
</p>
<p id="pv36c58p1">
<span class="pali m-text">“Gatī ca bandhū ca parāyaṇañca,</span><br />
</p>
<p id="pv36c58p2">
<span class="pali m-text">Mitto mamāsi atha devatā me;</span><br />
</p>
<p id="pv36c58p3">
<span class="pali m-text">Yācāmi taṁ pañjaliko bhavitvā,</span><br />
</p>
<p id="pv36c58p4">
<span class="pali m-text">Icchāmi taṁ yakkha punāpi daṭṭhun”ti.</span><br />
</p>
<p id="pv36c59p1">
<span class="pali m-text">“Sace tuvaṁ assaddho bhavissasi,</span><br />
</p>
<p id="pv36c59p2">
<span class="pali m-text">Kadariyarūpo vippaṭipannacitto;</span><br />
</p>
<p id="pv36c59p3">
<span class="pali m-text">Tvaṁ neva maṁ lacchasi dassanāya,</span><br />
</p>
<p id="pv36c59p4">
<span class="pali m-text">Disvā ca taṁ nopi ca ālapissaṁ.</span><br />
</p>
<p id="pv36c60p1">
<span class="pali m-text">Sace pana tvaṁ bhavissasi dhammagāravo,</span><br />
</p>
<p id="pv36c60p2">
<span class="pali m-text">Dāne rato saṅgahitattabhāvo;</span><br />
</p>
<p id="pv36c60p3">
<span class="pali m-text">Opānabhūto samaṇabrāhmaṇānaṁ,</span><br />
</p>
<p id="pv36c60p4">
<span class="pali m-text">Evaṁ mamaṁ lacchasi dassanāya.</span><br />
</p>
<p id="pv36c61p1">
<span class="pali m-text">Disvā ca taṁ ālapissaṁ bhadante,</span><br />
</p>
<p id="pv36c61p2">
<span class="pali m-text">Imañca sūlato lahuṁ pamuñca;</span><br />
</p>
<p id="pv36c61p3">
<span class="pali m-text">Yatonidānaṁ akarimha sakkhiṁ,</span><br />
</p>
<p id="pv36c61p4">
<span class="pali m-text">Maññāmi sūlāvutakassa kāraṇā.</span><br />
</p>
<p id="pv36c62p1">
<span class="pali m-text">Te aññamaññaṁ akarimha sakkhiṁ,</span><br />
</p>
<p id="pv36c62p2">
<span class="pali m-text">Ayañca sūlato lahuṁ pamutto;</span><br />
</p>
<p id="pv36c62p3">
<span class="pali m-text">Sakkacca dhammāni samācaranto,</span><br />
</p>
<p id="pv36c62p4">
<span class="pali m-text">Mucceyya so nirayā ca tamhā;</span><br />
</p>
<p id="pv36c62p5">
<span class="pali m-text">Kammaṁ siyā aññatra vedanīyaṁ.</span><br />
</p>
<p id="pv36c63p1">
<span class="pali m-text">Kappitakañca upasaṅkamitvā,</span><br />
</p>
<p id="pv36c63p2">
<span class="pali m-text">Teneva saha saṁvibhajitvā kāle;</span><br />
</p>
<p id="pv36c63p3">
<span class="pali m-text">Sayaṁ mukhenūpanisajja puccha,</span><br />
</p>
<p id="pv36c63p4">
<span class="pali m-text">So te akkhissati etamatthaṁ.</span><br />
</p>
<p id="pv36c64p1">
<span class="pali m-text">Tameva bhikkhuṁ upasaṅkamitvā,</span><br />
</p>
<p id="pv36c64p2">
<span class="pali m-text">Pucchassu aññatthiko no ca paduṭṭhacitto;</span><br />
</p>
<p id="pv36c64p3">
<span class="pali m-text">So te sutaṁ asutañcāpi dhammaṁ,</span><br />
</p>
<p id="pv36c64p4">
<span class="pali m-text">Sabbampi akkhissati yathā pajānan”ti.</span><br />
</p>
<p id="pv36c65p1">
<span class="pali m-text">So tattha rahassaṁ samullapitvā,</span><br />
</p>
<p id="pv36c65p2">
<span class="pali m-text">Sakkhiṁ karitvāna amānusena;</span><br />
</p>
<p id="pv36c65p3">
<span class="pali m-text">Pakkāmi so licchavīnaṁ sakāsaṁ,</span><br />
</p>
<p id="pv36c65p4">
<span class="pali m-text">Atha bravi parisaṁ sannisinnaṁ.</span><br />
</p>
<p id="pv36c66p1">
<span class="pali m-text">“Suṇantu bhonto mama ekavākyaṁ,</span><br />
</p>
<p id="pv36c66p2">
<span class="pali m-text">Varaṁ varissaṁ labhissāmi atthaṁ;</span><br />
</p>
<p id="pv36c66p3">
<span class="pali m-text">Sūlāvuto puriso luddakammo,</span><br />
</p>
<p id="pv36c66p4">
<span class="pali m-text">Paṇihitadaṇḍo anusattarūpo.</span><br />
</p>
<p id="pv36c67p1">
<span class="pali m-text">Ettāvatā vīsatirattimattā,</span><br />
</p>
<p id="pv36c67p2">
<span class="pali m-text">Yato āvuto neva jīvati na mato;</span><br />
</p>
<p id="pv36c67p3">
<span class="pali m-text">Tāhaṁ mocayissāmi dāni,</span><br />
</p>
<p id="pv36c67p4">
<span class="pali m-text">Yathāmatiṁ anujānātu saṅgho”ti.</span><br />
</p>
<p id="pv36c68p1">
<span class="pali m-text">“Etañca aññañca lahuṁ pamuñca,</span><br />
</p>
<p id="pv36c68p2">
<span class="pali m-text">Ko taṁ vadetha tathā karontaṁ;</span><br />
</p>
<p id="pv36c68p3">
<span class="pali m-text">Yathā pajānāsi tathā karohi,</span><br />
</p>
<p id="pv36c68p4">
<span class="pali m-text">Yathāmatiṁ anujānāti saṅgho”ti.</span><br />
</p>
<p id="pv36c69p1">
<span class="pali m-text">So taṁ padesaṁ upasaṅkamitvā,</span><br />
</p>
<p id="pv36c69p2">
<span class="pali m-text">Sūlāvutaṁ mocayi khippameva;</span><br />
</p>
<p id="pv36c69p3">
<span class="pali m-text">“Mā bhāyi sammā”ti ca taṁ avoca,</span><br />
</p>
<p id="pv36c69p4">
<span class="pali m-text">Tikicchakānañca upaṭṭhapesi.</span><br />
</p>
<p id="pv36c70p1">
<span class="pali m-text">“Kappitakañca upasaṅkamitvā,</span><br />
</p>
<p id="pv36c70p2">
<span class="pali m-text">Teneva saha saṁvibhajitvā kāle;</span><br />
</p>
<p id="pv36c70p3">
<span class="pali m-text">Sayaṁ mukhenūpanisajja licchavi,</span><br />
</p>
<p id="pv36c70p4">
<span class="pali m-text">Tatheva pucchittha naṁ kāraṇatthiko.</span><br />
</p>
<p id="pv36c71p1">
<span class="pali m-text">Sūlāvuto puriso luddakammo,</span><br />
</p>
<p id="pv36c71p2">
<span class="pali m-text">Paṇihitadaṇḍo anusattarūpo;</span><br />
</p>
<p id="pv36c71p3">
<span class="pali m-text">Ettāvatā vīsatirattimattā,</span><br />
</p>
<p id="pv36c71p4">
<span class="pali m-text">Yato āvuto neva jīvati na mato.</span><br />
</p>
<p id="pv36c72p1">
<span class="pali m-text">So mocito gantvā mayā idāni,</span><br />
</p>
<p id="pv36c72p2">
<span class="pali m-text">Etassa yakkhassa vaco hi bhante;</span><br />
</p>
<p id="pv36c72p3">
<span class="pali m-text">Siyā nu kho kāraṇaṁ kiñcideva,</span><br />
</p>
<p id="pv36c72p4">
<span class="pali m-text">Yena so nirayaṁ no vajeyya.</span><br />
</p>
<p id="pv36c73p1">
<span class="pali m-text">Ācikkha bhante yadi atthi hetu,</span><br />
</p>
<p id="pv36c73p2">
<span class="pali m-text">Saddhāyikaṁ hetuvaco suṇoma;</span><br />
</p>
<p id="pv36c73p3">
<span class="pali m-text">Na tesaṁ kammānaṁ vināsamatthi,</span><br />
</p>
<p id="pv36c73p4">
<span class="pali m-text">Avedayitvā idha byantibhāvo”ti.</span><br />
</p>
<p id="pv36c74p1">
<span class="pali m-text">“Sace sa dhammāni samācareyya,</span><br />
</p>
<p id="pv36c74p2">
<span class="pali m-text">Sakkacca rattindivamappamatto;</span><br />
</p>
<p id="pv36c74p3">
<span class="pali m-text">Mucceyya so nirayā ca tamhā,</span><br />
</p>
<p id="pv36c74p4">
<span class="pali m-text">Kammaṁ siyā aññatra vedanīyan”ti.</span><br />
</p>
<p id="pv36c75p1">
<span class="pali m-text">“Aññāto eso purisassa attho,</span><br />
</p>
<p id="pv36c75p2">
<span class="pali m-text">Mamampi dāni anukampa bhante;</span><br />
</p>
<p id="pv36c75p3">
<span class="pali m-text">Anusāsa maṁ ovada bhūripañña,</span><br />
</p>
<p id="pv36c75p4">
<span class="pali m-text">Yathā ahaṁ no nirayaṁ vajeyyan”ti.</span><br />
</p>
<p id="pv36c76p1">
<span class="pali m-text">“Ajjeva buddhaṁ saraṇaṁ upehi,</span><br />
</p>
<p id="pv36c76p2">
<span class="pali m-text">Dhammañca saṅghañca pasannacitto;</span><br />
</p>
<p id="pv36c76p3">
<span class="pali m-text">Tatheva sikkhāya padāni pañca,</span><br />
</p>
<p id="pv36c76p4">
<span class="pali m-text">Akhaṇḍaphullāni samādiyassu.</span><br />
</p>
<p id="pv36c77p1">
<span class="pali m-text">Pāṇātipātā viramassu khippaṁ,</span><br />
</p>
<p id="pv36c77p2">
<span class="pali m-text">Loke adinnaṁ parivajjayassu;</span><br />
</p>
<p id="pv36c77p3">
<span class="pali m-text">Amajjapo mā ca musā abhāṇī,</span><br />
</p>
<p id="pv36c77p4">
<span class="pali m-text">Sakena dārena ca hohi tuṭṭho;</span><br />
</p>
<p id="pv36c77p5">
<span class="pali m-text">Imañca ariyaṁ aṭṭhaṅgavarenupetaṁ,</span><br />
</p>
<p id="pv36c77p6">
<span class="pali m-text">Samādiyāhi kusalaṁ sukhudrayaṁ.</span><br />
</p>
<p id="pv36c78p1">
<span class="pali m-text">Cīvaraṁ piṇḍapātañca,</span><br />
</p>
<p id="pv36c78p2">
<span class="pali m-text">paccayaṁ sayanāsanaṁ;</span><br />
</p>
<p id="pv36c78p3">
<span class="pali m-text">Annaṁ pānaṁ khādanīyaṁ,</span><br />
</p>
<p id="pv36c78p4">
<span class="pali m-text">vatthasenāsanāni ca;</span><br />
</p>
<p id="pv36c78p5">
<span class="pali m-text">Dadāhi ujubhūtesu,</span><br />
</p>
<p id="pv36c78p6">
<span class="pali m-text">vippasannena cetasā.</span><br />
</p>
<p id="pv36c79p1">
<span class="pali m-text">Bhikkhūpi sīlasampanne,</span><br />
</p>
<p id="pv36c79p2">
<span class="pali m-text">vītarāge bahussute;</span><br />
</p>
<p id="pv36c79p3">
<span class="pali m-text">Tappehi annapānena,</span><br />
</p>
<p id="pv36c79p4">
<span class="pali m-text">sadā puññaṁ pavaḍḍhati.</span><br />
</p>
<p id="pv36c80p1">
<span class="pali m-text">Evañca dhammāni samācaranto,</span><br />
</p>
<p id="pv36c80p2">
<span class="pali m-text">Sakkacca rattindivamappamatto;</span><br />
</p>
<p id="pv36c80p3">
<span class="pali m-text">Muñca tuvaṁ nirayā ca tamhā,</span><br />
</p>
<p id="pv36c80p4">
<span class="pali m-text">Kammaṁ siyā aññatra vedanīyan”ti.</span><br />
</p>
<p id="pv36c81p1">
<span class="pali m-text">“Ajjeva buddhaṁ saraṇaṁ upemi,</span><br />
</p>
<p id="pv36c81p2">
<span class="pali m-text">Dhammañca saṅghañca pasannacitto;</span><br />
</p>
<p id="pv36c81p3">
<span class="pali m-text">Tatheva sikkhāya padāni pañca,</span><br />
</p>
<p id="pv36c81p4">
<span class="pali m-text">Akhaṇḍaphullāni samādiyāmi.</span><br />
</p>
<p id="pv36c82p1">
<span class="pali m-text">Pāṇātipātā viramāmi khippaṁ,</span><br />
</p>
<p id="pv36c82p2">
<span class="pali m-text">Loke adinnaṁ parivajjayāmi;</span><br />
</p>
<p id="pv36c82p3">
<span class="pali m-text">Amajjapo no ca musā bhaṇāmi,</span><br />
</p>
<p id="pv36c82p4">
<span class="pali m-text">Sakena dārena ca homi tuṭṭho;</span><br />
</p>
<p id="pv36c82p5">
<span class="pali m-text">Imañca ariyaṁ aṭṭhaṅgavarenupetaṁ,</span><br />
</p>
<p id="pv36c82p6">
<span class="pali m-text">Samādiyāmi kusalaṁ sukhudrayaṁ.</span><br />
</p>
<p id="pv36c83p1">
<span class="pali m-text">Cīvaraṁ piṇḍapātañca,</span><br />
</p>
<p id="pv36c83p2">
<span class="pali m-text">paccayaṁ sayanāsanaṁ;</span><br />
</p>
<p id="pv36c83p3">
<span class="pali m-text">Annaṁ pānaṁ khādanīyaṁ,</span><br />
</p>
<p id="pv36c83p4">
<span class="pali m-text">vatthasenāsanāni ca.</span><br />
</p>
<p id="pv36c84p1">
<span class="pali m-text">Bhikkhū ca sīlasampanne,</span><br />
</p>
<p id="pv36c84p2">
<span class="pali m-text">vītarāge bahussute;</span><br />
</p>
<p id="pv36c84p3">
<span class="pali m-text">Dadāmi na vikampāmi,</span><br />
</p>
<p id="pv36c84p4">
<span class="pali m-text">buddhānaṁ sāsane rato”ti.</span><br />
</p>
<p id="pv36c85p1">
<span class="pali m-text">Etādiso licchavi ambasakkaro,</span><br />
</p>
<p id="pv36c85p2">
<span class="pali m-text">Vesāliyaṁ aññataro upāsako;</span><br />
</p>
<p id="pv36c85p3">
<span class="pali m-text">Saddho mudū kārakaro ca bhikkhu,</span><br />
</p>
<p id="pv36c85p4">
<span class="pali m-text">Saṅghañca sakkacca tadā upaṭṭhahi.</span><br />
</p>
<p id="pv36c86p1">
<span class="pali m-text">Sūlāvuto ca arogo hutvā,</span><br />
</p>
<p id="pv36c86p2">
<span class="pali m-text">Serī sukhī pabbajjaṁ upāgami;</span><br />
</p>
<p id="pv36c86p3">
<span class="pali m-text">Bhikkhuñca āgamma kappitakuttamaṁ,</span><br />
</p>
<p id="pv36c86p4">
<span class="pali m-text">Ubhopi sāmaññaphalāni ajjhaguṁ.</span><br />
</p>
<p id="pv36c87p1">
<span class="pali m-text">Etādisā sappurisāna sevanā,</span><br />
</p>
<p id="pv36c87p2">
<span class="pali m-text">Mahapphalā hoti sataṁ vijānataṁ;</span><br />
</p>
<p id="pv36c87p3">
<span class="pali m-text">Sūlāvuto aggaphalaṁ aphassayi,</span><br />
</p>
<p id="pv36c87p4">
<span class="pali m-text">Phalaṁ kaniṭṭhaṁ pana ambasakkaroti.</span><br />
</p>
<p id="pv36c88p1">
<span class="pali m-text">Ambasakkarapetavatthu paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/pv0035.html">Previous</a></div>
<div class="m-col-t-6 m-text-right">
<a href="../pages/pv0037.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>