<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy01uz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy01uz.html" />
  <meta property="og:description" content="Upālivagga 10. Cundattheraapadāna “Siddhatthassa bhagavato, lokajeṭṭhassa tādino; Agghiyaṁ kārayitvāna, jātipupphehi chādayiṁ. Niṭṭhāpetvāna taṁ pupphaṁ, buddhassa upanāmayiṁ; Pupphāvasesaṁ paggayha, buddhassa abhiropayiṁ. Kañcanagghiyasaṅkāsaṁ, buddhaṁ lokagganāyakaṁ; Pasannacitto sumano, pupphagghiyamupānayiṁ. Vitiṇṇakaṅkho sambuddho, tiṇṇoghehi purakkhato; Bhikkhusaṅghe nisīditvā, imā gāthā abhāsatha. ‘Dibbagandhaṁ pavāyantaṁ, yo me pupphagghiyaṁ adā; Tamahaṁ kittayissāmi …" />
  <meta name="twitter:description" content="Upālivagga 10. Cundattheraapadāna “Siddhatthassa bhagavato, lokajeṭṭhassa tādino; Agghiyaṁ kārayitvāna, jātipupphehi chādayiṁ. Niṭṭhāpetvāna taṁ pupphaṁ, buddhassa upanāmayiṁ; Pupphāvasesaṁ paggayha, buddhassa abhiropayiṁ. Kañcanagghiyasaṅkāsaṁ, buddhaṁ lokagganāyakaṁ; Pasannacitto sumano, pupphagghiyamupānayiṁ. Vitiṇṇakaṅkho sambuddho, tiṇṇoghehi purakkhato; Bhikkhusaṅghe nisīditvā, imā gāthā abhāsatha. ‘Dibbagandhaṁ pavāyantaṁ, yo me pupphagghiyaṁ adā; Tamahaṁ kittayissāmi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="upalivagga">
<h2><a href="#upalivagga">Upālivagga</a></h2>
<section id="cundattheraapadana">
<h3><a href="#cundattheraapadana">10. Cundattheraapadāna</a></h3>
<p id="tha-ap52c1p1">
<span class="m-text m-primary">“Siddhatthassa bhagavato,</span><br />
</p>
<p id="tha-ap52c1p2">
<span class="m-text m-primary">lokajeṭṭhassa tādino;</span><br />
</p>
<p id="tha-ap52c1p3">
<span class="m-text m-primary">Agghiyaṁ kārayitvāna,</span><br />
</p>
<p id="tha-ap52c1p4">
<span class="m-text m-primary">jātipupphehi chādayiṁ.</span><br />
</p>
<p id="tha-ap52c2p1">
<span class="m-text m-primary">Niṭṭhāpetvāna taṁ pupphaṁ,</span><br />
</p>
<p id="tha-ap52c2p2">
<span class="m-text m-primary">buddhassa upanāmayiṁ;</span><br />
</p>
<p id="tha-ap52c2p3">
<span class="m-text m-primary">Pupphāvasesaṁ paggayha,</span><br />
</p>
<p id="tha-ap52c2p4">
<span class="m-text m-primary">buddhassa abhiropayiṁ.</span><br />
</p>
<p id="tha-ap52c3p1">
<span class="m-text m-primary">Kañcanagghiyasaṅkāsaṁ,</span><br />
</p>
<p id="tha-ap52c3p2">
<span class="m-text m-primary">buddhaṁ lokagganāyakaṁ;</span><br />
</p>
<p id="tha-ap52c3p3">
<span class="m-text m-primary">Pasannacitto sumano,</span><br />
</p>
<p id="tha-ap52c3p4">
<span class="m-text m-primary">pupphagghiyamupānayiṁ.</span><br />
</p>
<p id="tha-ap52c4p1">
<span class="m-text m-primary">Vitiṇṇakaṅkho sambuddho,</span><br />
</p>
<p id="tha-ap52c4p2">
<span class="m-text m-primary">tiṇṇoghehi purakkhato;</span><br />
</p>
<p id="tha-ap52c4p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap52c4p4">
<span class="m-text m-primary">imā gāthā abhāsatha.</span><br />
</p>
<p id="tha-ap52c5p1">
<span class="m-text m-primary">‘Dibbagandhaṁ pavāyantaṁ,</span><br />
</p>
<p id="tha-ap52c5p2">
<span class="m-text m-primary">yo me pupphagghiyaṁ adā;</span><br />
</p>
<p id="tha-ap52c5p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap52c5p4">
<span class="m-text m-primary">suṇātha mama bhāsato.</span><br />
</p>
<p id="tha-ap52c6p1">
<span class="m-text m-primary">Ito cuto ayaṁ poso,</span><br />
</p>
<p id="tha-ap52c6p2">
<span class="m-text m-primary">devasaṅghapurakkhato;</span><br />
</p>
<p id="tha-ap52c6p3">
<span class="m-text m-primary">Jātipupphehi parikiṇṇo,</span><br />
</p>
<p id="tha-ap52c6p4">
<span class="m-text m-primary">devalokaṁ gamissati.</span><br />
</p>
<p id="tha-ap52c7p1">
<span class="m-text m-primary">Ubbiddhaṁ bhavanaṁ tassa,</span><br />
</p>
<p id="tha-ap52c7p2">
<span class="m-text m-primary">Sovaṇṇañca maṇīmayaṁ;</span><br />
</p>
<p id="tha-ap52c7p3">
<span class="m-text m-primary">Byamhaṁ pātubhavissati,</span><br />
</p>
<p id="tha-ap52c7p4">
<span class="m-text m-primary">Puññakammappabhāvitaṁ.</span><br />
</p>
<p id="tha-ap52c8p1">
<span class="m-text m-primary">Catusattatikkhattuṁ so,</span><br />
</p>
<p id="tha-ap52c8p2">
<span class="m-text m-primary">devarajjaṁ karissati;</span><br />
</p>
<p id="tha-ap52c8p3">
<span class="m-text m-primary">Anubhossati sampattiṁ,</span><br />
</p>
<p id="tha-ap52c8p4">
<span class="m-text m-primary">accharāhi purakkhato.</span><br />
</p>
<p id="tha-ap52c9p1">
<span class="m-text m-primary">Pathabyā rajjaṁ tisataṁ,</span><br />
</p>
<p id="tha-ap52c9p2">
<span class="m-text m-primary">vasudhaṁ āvasissati;</span><br />
</p>
<p id="tha-ap52c9p3">
<span class="m-text m-primary">Pañcasattatikkhattuñca,</span><br />
</p>
<p id="tha-ap52c9p4">
<span class="m-text m-primary">cakkavattī bhavissati.</span><br />
</p>
<p id="tha-ap52c10p1">
<span class="m-text m-primary">Dujjayo nāma nāmena,</span><br />
</p>
<p id="tha-ap52c10p2">
<span class="m-text m-primary">hessati manujādhipo;</span><br />
</p>
<p id="tha-ap52c10p3">
<span class="m-text m-primary">Anubhotvāna taṁ puññaṁ,</span><br />
</p>
<p id="tha-ap52c10p4">
<span class="m-text m-primary">sakakammaṁ apassito.</span><br />
</p>
<p id="tha-ap52c11p1">
<span class="m-text m-primary">Vinipātaṁ agantvāna,</span><br />
</p>
<p id="tha-ap52c11p2">
<span class="m-text m-primary">manussattaṁ gamissati;</span><br />
</p>
<p id="tha-ap52c11p3">
<span class="m-text m-primary">Hiraññaṁ tassa nicitaṁ,</span><br />
</p>
<p id="tha-ap52c11p4">
<span class="m-text m-primary">koṭisatamanappakaṁ.</span><br />
</p>
<p id="tha-ap52c12p1">
<span class="m-text m-primary">Nibbattissati yonimhi,</span><br />
</p>
<p id="tha-ap52c12p2">
<span class="m-text m-primary">brāhmaṇe so bhavissati;</span><br />
</p>
<p id="tha-ap52c12p3">
<span class="m-text m-primary">Vaṅgantassa suto dhīmā,</span><br />
</p>
<p id="tha-ap52c12p4">
<span class="m-text m-primary">sāriyā oraso piyo.</span><br />
</p>
<p id="tha-ap52c13p1">
<span class="m-text m-primary">So ca pacchā pabbajitvā,</span><br />
</p>
<p id="tha-ap52c13p2">
<span class="m-text m-primary">aṅgīrasassa sāsane;</span><br />
</p>
<p id="tha-ap52c13p3">
<span class="m-text m-primary">Cūḷacundoti nāmena,</span><br />
</p>
<p id="tha-ap52c13p4">
<span class="m-text m-primary">hessati satthu sāvako.</span><br />
</p>
<p id="tha-ap52c14p1">
<span class="m-text m-primary">Sāmaṇerova so santo,</span><br />
</p>
<p id="tha-ap52c14p2">
<span class="m-text m-primary">khīṇāsavo bhavissati;</span><br />
</p>
<p id="tha-ap52c14p3">
<span class="m-text m-primary">Sabbāsave pariññāya,</span><br />
</p>
<p id="tha-ap52c14p4">
<span class="m-text m-primary">nibbāyissatināsavo’.</span><br />
</p>
<p id="tha-ap52c15p1">
<span class="m-text m-primary">Upaṭṭhahiṁ mahāvīraṁ,</span><br />
</p>
<p id="tha-ap52c15p2">
<span class="m-text m-primary">aññe ca pesale bahū;</span><br />
</p>
<p id="tha-ap52c15p3">
<span class="m-text m-primary">Bhātaraṁ me cupaṭṭhāsiṁ,</span><br />
</p>
<p id="tha-ap52c15p4">
<span class="m-text m-primary">uttamatthassa pattiyā.</span><br />
</p>
<p id="tha-ap52c16p1">
<span class="m-text m-primary">Bhātaraṁ me upaṭṭhitvā,</span><br />
</p>
<p id="tha-ap52c16p2">
<span class="m-text m-primary">dhātuṁ pattamhi ohiya;</span><br />
</p>
<p id="tha-ap52c16p3">
<span class="m-text m-primary">Sambuddhaṁ upanāmesiṁ,</span><br />
</p>
<p id="tha-ap52c16p4">
<span class="m-text m-primary">lokajeṭṭhaṁ narāsabhaṁ.</span><br />
</p>
<p id="tha-ap52c17p1">
<span class="m-text m-primary">Ubho hatthehi paggayha,</span><br />
</p>
<p id="tha-ap52c17p2">
<span class="m-text m-primary">buddho loke sadevake;</span><br />
</p>
<p id="tha-ap52c17p3">
<span class="m-text m-primary">Sandassayanto taṁ dhātuṁ,</span><br />
</p>
<p id="tha-ap52c17p4">
<span class="m-text m-primary">kittayi aggasāvakaṁ.</span><br />
</p>
<p id="tha-ap52c18p1">
<span class="m-text m-primary">Cittañca suvimuttaṁ me,</span><br />
</p>
<p id="tha-ap52c18p2">
<span class="m-text m-primary">saddhā mayhaṁ patiṭṭhitā;</span><br />
</p>
<p id="tha-ap52c18p3">
<span class="m-text m-primary">Sabbāsave pariññāya,</span><br />
</p>
<p id="tha-ap52c18p4">
<span class="m-text m-primary">viharāmi anāsavo.</span><br />
</p>
<p id="tha-ap52c19p1">
<span class="m-text m-primary">Paṭisambhidānuppattā,</span><br />
</p>
<p id="tha-ap52c19p2">
<span class="m-text m-primary">Vimokkhāpi ca phassitā;</span><br />
</p>
<p id="tha-ap52c19p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap52c19p4">
<span class="m-text m-primary">Kataṁ buddhassa sāsanaṁ”.</span><br />
</p>
<p id="tha-ap52c20p1">
<span class="m-text m-primary">Itthaṁ sudaṁ āyasmā cundo thero imā gāthāyo abhāsitthāti.</span><br />
</p>
<p id="tha-ap52c21p1">
<span class="m-text m-primary">Cundattherassāpadānaṁ dasamaṁ.</span><br />
</p>
<p id="tha-ap52c22p1">
<span class="m-text m-primary">Upālivaggo pañcamo.</span><br />
</p>
<p id="tha-ap52c23p1">
<span class="m-text m-primary">Tassuddānaṁ</span><br />
</p>
<p id="tha-ap52c24p1">
<span class="m-text m-primary">Upāli soṇo bhaddiyo,</span><br />
</p>
<p id="tha-ap52c24p2">
<span class="m-text m-primary">sanniṭṭhāpakahatthiyo;</span><br />
</p>
<p id="tha-ap52c24p3">
<span class="m-text m-primary">Chadanaṁ seyyacaṅkamaṁ,</span><br />
</p>
<p id="tha-ap52c24p4">
<span class="m-text m-primary">subhaddo cundasavhayo;</span><br />
</p>
<p id="tha-ap52c24p5">
<span class="m-text m-primary">Gāthāsataṁ satālīsaṁ,</span><br />
</p>
<p id="tha-ap52c24p6">
<span class="m-text m-primary">catasso ca taduttari.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>