<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/cpy00bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="https://www.theravadan.org/pages/cpy00bz.html" />
  <meta property="og:description" content="Akittivagga Dānapāramī 10 Sasapaṇḍitacariya “Punāparaṁ yadā homi, Sasako pavanacārako; Tiṇapaṇṇasākaphalabhakkho, Paraheṭhanavivajjito. Makkaṭo ca siṅgālo ca, suttapoto cahaṁ tadā; Vasāma ekasāmantā, sāyaṁ pāto ca dissare. Ahaṁ te anusāsāmi, kiriye kalyāṇapāpake; ‘Pāpāni parivajjetha, kalyāṇe abhinivissatha’. Uposathamhi divase, candaṁ disvāna pūritaṁ; Etesaṁ tattha ācikkhiṁ, ‘divaso …" />
  <meta name="twitter:description" content="Akittivagga Dānapāramī 10 Sasapaṇḍitacariya “Punāparaṁ yadā homi, Sasako pavanacārako; Tiṇapaṇṇasākaphalabhakkho, Paraheṭhanavivajjito. Makkaṭo ca siṅgālo ca, suttapoto cahaṁ tadā; Vasāma ekasāmantā, sāyaṁ pāto ca dissare. Ahaṁ te anusāsāmi, kiriye kalyāṇapāpake; ‘Pāpāni parivajjetha, kalyāṇe abhinivissatha’. Uposathamhi divase, candaṁ disvāna pūritaṁ; Etesaṁ tattha ācikkhiṁ, ‘divaso …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<section id="akittivagga">
<h2><a href="#akittivagga">Akittivagga</a></h2>
<section id="danaparami-10">
<h3><a href="#danaparami-10">Dānapāramī 10</a></h3>
<p id="cp10c0p4">
<span class="m-text m-primary">Sasapaṇḍitacariya</span><br />
</p>
<p id="cp10c1p1">
<span class="m-text m-primary">“Punāparaṁ yadā homi,</span><br />
</p>
<p id="cp10c1p2">
<span class="m-text m-primary">Sasako pavanacārako;</span><br />
</p>
<p id="cp10c1p3">
<span class="m-text m-primary">Tiṇapaṇṇasākaphalabhakkho,</span><br />
</p>
<p id="cp10c1p4">
<span class="m-text m-primary">Paraheṭhanavivajjito.</span><br />
</p>
<p id="cp10c2p1">
<span class="m-text m-primary">Makkaṭo ca siṅgālo ca,</span><br />
</p>
<p id="cp10c2p2">
<span class="m-text m-primary">suttapoto cahaṁ tadā;</span><br />
</p>
<p id="cp10c2p3">
<span class="m-text m-primary">Vasāma ekasāmantā,</span><br />
</p>
<p id="cp10c2p4">
<span class="m-text m-primary">sāyaṁ pāto ca dissare.</span><br />
</p>
<p id="cp10c3p1">
<span class="m-text m-primary">Ahaṁ te anusāsāmi,</span><br />
</p>
<p id="cp10c3p2">
<span class="m-text m-primary">kiriye kalyāṇapāpake;</span><br />
</p>
<p id="cp10c3p3">
<span class="m-text m-primary">‘Pāpāni parivajjetha,</span><br />
</p>
<p id="cp10c3p4">
<span class="m-text m-primary">kalyāṇe abhinivissatha’.</span><br />
</p>
<p id="cp10c4p1">
<span class="m-text m-primary">Uposathamhi divase,</span><br />
</p>
<p id="cp10c4p2">
<span class="m-text m-primary">candaṁ disvāna pūritaṁ;</span><br />
</p>
<p id="cp10c4p3">
<span class="m-text m-primary">Etesaṁ tattha ācikkhiṁ,</span><br />
</p>
<p id="cp10c4p4">
<span class="m-text m-primary">‘divaso ajjuposatho.</span><br />
</p>
<p id="cp10c5p1">
<span class="m-text m-primary">Dānāni paṭiyādetha,</span><br />
</p>
<p id="cp10c5p2">
<span class="m-text m-primary">dakkhiṇeyyassa dātave;</span><br />
</p>
<p id="cp10c5p3">
<span class="m-text m-primary">Datvā dānaṁ dakkhiṇeyye,</span><br />
</p>
<p id="cp10c5p4">
<span class="m-text m-primary">upavassathuposathaṁ’.</span><br />
</p>
<p id="cp10c6p1">
<span class="m-text m-primary">Te me sādhūti vatvāna,</span><br />
</p>
<p id="cp10c6p2">
<span class="m-text m-primary">yathāsatti yathābalaṁ;</span><br />
</p>
<p id="cp10c6p3">
<span class="m-text m-primary">Dānāni paṭiyādetvā,</span><br />
</p>
<p id="cp10c6p4">
<span class="m-text m-primary">dakkhiṇeyyaṁ gavesisuṁ.</span><br />
</p>
<p id="cp10c7p1">
<span class="m-text m-primary">Ahaṁ nisajja cintesiṁ,</span><br />
</p>
<p id="cp10c7p2">
<span class="m-text m-primary">dānaṁ dakkhiṇanucchavaṁ;</span><br />
</p>
<p id="cp10c7p3">
<span class="m-text m-primary">‘Yadihaṁ labhe dakkhiṇeyyaṁ,</span><br />
</p>
<p id="cp10c7p4">
<span class="m-text m-primary">kiṁ me dānaṁ bhavissati.</span><br />
</p>
<p id="cp10c8p1">
<span class="m-text m-primary">Na me atthi tilā muggā,</span><br />
</p>
<p id="cp10c8p2">
<span class="m-text m-primary">māsā vā taṇḍulā ghataṁ;</span><br />
</p>
<p id="cp10c8p3">
<span class="m-text m-primary">Ahaṁ tiṇena yāpemi,</span><br />
</p>
<p id="cp10c8p4">
<span class="m-text m-primary">na sakkā tiṇa dātave.</span><br />
</p>
<p id="cp10c9p1">
<span class="m-text m-primary">Yadi koci eti dakkhiṇeyyo,</span><br />
</p>
<p id="cp10c9p2">
<span class="m-text m-primary">Bhikkhāya mama santike;</span><br />
</p>
<p id="cp10c9p3">
<span class="m-text m-primary">Dajjāhaṁ sakamattānaṁ,</span><br />
</p>
<p id="cp10c9p4">
<span class="m-text m-primary">Na so tuccho gamissati’.</span><br />
</p>
<p id="cp10c10p1">
<span class="m-text m-primary">Mama saṅkappamaññāya,</span><br />
</p>
<p id="cp10c10p2">
<span class="m-text m-primary">sakko brāhmaṇavaṇṇinā;</span><br />
</p>
<p id="cp10c10p3">
<span class="m-text m-primary">Āsayaṁ me upāgacchi,</span><br />
</p>
<p id="cp10c10p4">
<span class="m-text m-primary">dānavīmaṁsanāya me.</span><br />
</p>
<p id="cp10c11p1">
<span class="m-text m-primary">Tamahaṁ disvāna santuṭṭho,</span><br />
</p>
<p id="cp10c11p2">
<span class="m-text m-primary">idaṁ vacanamabraviṁ;</span><br />
</p>
<p id="cp10c11p3">
<span class="m-text m-primary">‘Sādhu khosi anuppatto,</span><br />
</p>
<p id="cp10c11p4">
<span class="m-text m-primary">ghāsahetu mamantike.</span><br />
</p>
<p id="cp10c12p1">
<span class="m-text m-primary">Adinnapubbaṁ dānavaraṁ,</span><br />
</p>
<p id="cp10c12p2">
<span class="m-text m-primary">ajja dassāmi te ahaṁ;</span><br />
</p>
<p id="cp10c12p3">
<span class="m-text m-primary">Tuvaṁ sīlaguṇūpeto,</span><br />
</p>
<p id="cp10c12p4">
<span class="m-text m-primary">ayuttaṁ te paraheṭhanaṁ.</span><br />
</p>
<p id="cp10c13p1">
<span class="m-text m-primary">Ehi aggiṁ padīpehi,</span><br />
</p>
<p id="cp10c13p2">
<span class="m-text m-primary">nānākaṭṭhe samānaya;</span><br />
</p>
<p id="cp10c13p3">
<span class="m-text m-primary">Ahaṁ pacissamattānaṁ,</span><br />
</p>
<p id="cp10c13p4">
<span class="m-text m-primary">pakkaṁ tvaṁ bhakkhayissasi’.</span><br />
</p>
<p id="cp10c14p1">
<span class="m-text m-primary">‘Sādhū’ti so haṭṭhamano,</span><br />
</p>
<p id="cp10c14p2">
<span class="m-text m-primary">nānākaṭṭhe samānayi;</span><br />
</p>
<p id="cp10c14p3">
<span class="m-text m-primary">Mahantaṁ akāsi citakaṁ,</span><br />
</p>
<p id="cp10c14p4">
<span class="m-text m-primary">katvā aṅgāragabbhakaṁ.</span><br />
</p>
<p id="cp10c15p1">
<span class="m-text m-primary">Aggiṁ tattha padīpesi,</span><br />
</p>
<p id="cp10c15p2">
<span class="m-text m-primary">yathā so khippaṁ mahā bhave;</span><br />
</p>
<p id="cp10c15p3">
<span class="m-text m-primary">Phoṭetvā rajagate gatte,</span><br />
</p>
<p id="cp10c15p4">
<span class="m-text m-primary">ekamantaṁ upāvisiṁ.</span><br />
</p>
<p id="cp10c16p1">
<span class="m-text m-primary">Yadā mahākaṭṭhapuñjo,</span><br />
</p>
<p id="cp10c16p2">
<span class="m-text m-primary">āditto dhamadhamāyati;</span><br />
</p>
<p id="cp10c16p3">
<span class="m-text m-primary">Taduppatitvā papatiṁ,</span><br />
</p>
<p id="cp10c16p4">
<span class="m-text m-primary">majjhe jālasikhantare.</span><br />
</p>
<p id="cp10c17p1">
<span class="m-text m-primary">Yathā sītodakaṁ nāma,</span><br />
</p>
<p id="cp10c17p2">
<span class="m-text m-primary">Paviṭṭhaṁ yassa kassaci;</span><br />
</p>
<p id="cp10c17p3">
<span class="m-text m-primary">Sameti darathapariḷāhaṁ,</span><br />
</p>
<p id="cp10c17p4">
<span class="m-text m-primary">Assādaṁ deti pīti ca.</span><br />
</p>
<p id="cp10c18p1">
<span class="m-text m-primary">Tatheva jalitaṁ aggiṁ,</span><br />
</p>
<p id="cp10c18p2">
<span class="m-text m-primary">paviṭṭhassa mamaṁ tadā;</span><br />
</p>
<p id="cp10c18p3">
<span class="m-text m-primary">Sabbaṁ sameti darathaṁ,</span><br />
</p>
<p id="cp10c18p4">
<span class="m-text m-primary">yathā sītodakaṁ viya.</span><br />
</p>
<p id="cp10c19p1">
<span class="m-text m-primary">Chaviṁ cammaṁ maṁsaṁ nhāruṁ,</span><br />
</p>
<p id="cp10c19p2">
<span class="m-text m-primary">Aṭṭhiṁ hadayabandhanaṁ;</span><br />
</p>
<p id="cp10c19p3">
<span class="m-text m-primary">Kevalaṁ sakalaṁ kāyaṁ,</span><br />
</p>
<p id="cp10c19p4">
<span class="m-text m-primary">Brāhmaṇassa adāsahan”ti.</span><br />
</p>
<p id="cp10c20p1">
<span class="m-text m-primary">Sasapaṇḍitacariyaṁ dasamaṁ.</span><br />
</p>
<p id="cp10c21p1">
<span class="m-text m-primary">Akittivaggo paṭhamo.</span><br />
</p>
<p id="cp10c22p1">
<span class="m-text m-primary">Tassuddānaṁ</span><br />
</p>
<p id="cp10c23p1">
<span class="m-text m-primary">Akittibrāhmaṇo saṅkho,</span><br />
</p>
<p id="cp10c23p2">
<span class="m-text m-primary">kururājā dhanañcayo;</span><br />
</p>
<p id="cp10c23p3">
<span class="m-text m-primary">Mahāsudassano rājā,</span><br />
</p>
<p id="cp10c23p4">
<span class="m-text m-primary">mahāgovindabrāhmaṇo.</span><br />
</p>
<p id="cp10c24p1">
<span class="m-text m-primary">Nimi candakumāro ca,</span><br />
</p>
<p id="cp10c24p2">
<span class="m-text m-primary">sivi vessantaro saso;</span><br />
</p>
<p id="cp10c24p3">
<span class="m-text m-primary">Ahameva tadā āsiṁ,</span><br />
</p>
<p id="cp10c24p4">
<span class="m-text m-primary">yo te dānavare adā.</span><br />
</p>
<p id="cp10c25p1">
<span class="m-text m-primary">Ete dānaparikkhārā,</span><br />
</p>
<p id="cp10c25p2">
<span class="m-text m-primary">ete dānassa pāramī;</span><br />
</p>
<p id="cp10c25p3">
<span class="m-text m-primary">Jīvitaṁ yācake datvā,</span><br />
</p>
<p id="cp10c25p4">
<span class="m-text m-primary">imaṁ pārami pūrayiṁ.</span><br />
</p>
<p id="cp10c26p1">
<span class="m-text m-primary">Bhikkhāya upagataṁ disvā,</span><br />
</p>
<p id="cp10c26p2">
<span class="m-text m-primary">sakattānaṁ pariccajiṁ;</span><br />
</p>
<p id="cp10c26p3">
<span class="m-text m-primary">Dānena me samo natthi,</span><br />
</p>
<p id="cp10c26p4">
<span class="m-text m-primary">esā me dānapāramīti.</span><br />
</p>
<p id="cp10c27p1">
<span class="m-text m-primary">Dānapāraminiddeso niṭṭhito.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>