<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mily005p002p003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://theravadan.org/pages/mily005p002p003z.html" />
  <meta property="og:description" content="Meṇḍakapañha Abhejjavagga 3. Maccubhāyanābhāyanapañha “Bhante nāgasena, bhāsitampetaṁ bhagavatā— ‘sabbe tasanti daṇḍassa, sabbe bhāyanti maccuno’ti, puna bhaṇitaṁ— ‘arahā sabbabhayamatikkanto’ti. Kiṁ nu kho, bhante nāgasena, arahā daṇḍabhayā tasati, niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti. Yadi, bhante nāgasena, bhagavatā …" />
  <meta name="twitter:description" content="Meṇḍakapañha Abhejjavagga 3. Maccubhāyanābhāyanapañha “Bhante nāgasena, bhāsitampetaṁ bhagavatā— ‘sabbe tasanti daṇḍassa, sabbe bhāyanti maccuno’ti, puna bhaṇitaṁ— ‘arahā sabbabhayamatikkanto’ti. Kiṁ nu kho, bhante nāgasena, arahā daṇḍabhayā tasati, niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti. Yadi, bhante nāgasena, bhagavatā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="abhejjavagga">
<h3><a href="#abhejjavagga">Abhejjavagga</a></h3>
<section id="maccubhayanabhayanapanha">
<h4><a href="#maccubhayanabhayanapanha">3. Maccubhāyanābhāyanapañha</a></h4>
<p id="mil5p2p3c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p2p3c1p2">
<span class="m-text m-primary">‘sabbe tasanti daṇḍassa, sabbe bhāyanti maccuno’ti, puna bhaṇitaṁ—</span><br />
</p>
<p id="mil5p2p3c1p3">
<span class="m-text m-primary">‘arahā sabbabhayamatikkanto’ti.</span><br />
</p>
<p id="mil5p2p3c1p4">
<span class="m-text m-primary">Kiṁ nu kho, bhante nāgasena, arahā daṇḍabhayā tasati, niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti.</span><br />
</p>
<p id="mil5p2p3c1p5">
<span class="m-text m-primary">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p2p3c1p6">
<span class="m-text m-primary">‘sabbe tasanti daṇḍassa, sabbe bhāyanti maccuno’ti, tena hi ‘arahā sabbabhayamatikkanto’ti yaṁ vacanaṁ, taṁ micchā.</span><br />
</p>
<p id="mil5p2p3c1p7">
<span class="m-text m-primary">Yadi bhagavatā bhaṇitaṁ—</span><br />
</p>
<p id="mil5p2p3c1p8">
<span class="m-text m-primary">‘arahā sabbabhayamatikkanto’ti, tena hi ‘sabbe tasanti daṇḍassa, sabbe bhāyanti maccuno’ti tampi vacanaṁ micchā.</span><br />
</p>
<p id="mil5p2p3c1p9">
<span class="m-text m-primary">Ayaṁ ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p2p3c2p1">
<span class="m-text m-primary">“Netaṁ, mahārāja, vacanaṁ bhagavatā arahante upādāya bhaṇitaṁ—</span><br />
</p>
<p id="mil5p2p3c2p2">
<span class="m-text m-primary">‘sabbe tasanti daṇḍassa, sabbe bhāyanti maccuno’ti.</span><br />
</p>
<p id="mil5p2p3c2p3">
<span class="m-text m-primary">Ṭhapito arahā tasmiṁ vatthusmiṁ, samūhato bhayahetu arahato.</span><br />
</p>
<p id="mil5p2p3c2p4">
<span class="m-text m-primary">Ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span><br />
</p>
<p id="mil5p2p3c2p5">
<span class="m-text m-primary">‘sabbe tasanti daṇḍassa, sabbe bhāyanti maccuno’ti.</span><br />
</p>
<p id="mil5p2p3c2p6">
<span class="m-text m-primary">Arahato, mahārāja, sabbagati upacchinnā, yoni viddhaṁsitā, paṭisandhi upahatā, bhaggā phāsukā, samūhatā sabbabhavālayā, samucchinnā sabbasaṅkhārā, hataṁ kusalākusalaṁ, vihatā avijjā, abījaṁ viññāṇaṁ kataṁ, daḍḍhā sabbakilesā, ativattā lokadhammā, tasmā arahā na tasati sabbabhayehi.</span><br />
</p>
<p id="mil5p2p3c3p1">
<span class="m-text m-primary">Idha, mahārāja, rañño cattāro mahāmattā bhaveyyuṁ anurakkhā laddhayasā vissāsikā ṭhapitā mahati issariye ṭhāne.</span><br />
</p>
<p id="mil5p2p3c3p2">
<span class="m-text m-primary">Atha rājā kismiñci deva karaṇīye samuppanne yāvatā sakavijite sabbajanassa āṇāpeyya ‘sabbeva me baliṁ karontu, sādhetha tumhe cattāro mahāmattā taṁ karaṇīyan’ti.</span><br />
</p>
<p id="mil5p2p3c3p3">
<span class="m-text m-primary">Api nu kho, mahārāja, tesaṁ catunnaṁ mahāmattānaṁ balibhayā santāso uppajjeyyā”ti?</span><br />
</p>
<p id="mil5p2p3c3p4">
<span class="m-text m-primary">“Na hi, bhante”ti.</span><br />
</p>
<p id="mil5p2p3c3p5">
<span class="m-text m-primary">“Kena kāraṇena, mahārājā”ti.</span><br />
</p>
<p id="mil5p2p3c3p6">
<span class="m-text m-primary">“Ṭhapitā te, bhante, raññā uttamaṭṭhāne, natthi tesaṁ bali, samatikkantabalino te, avasese upādāya raññā āṇāpitaṁ ‘sabbeva me baliṁ karontū’”ti.</span><br />
</p>
<p id="mil5p2p3c3p7">
<span class="m-text m-primary">“Evameva kho, mahārāja, netaṁ vacanaṁ bhagavatā arahante upādāya bhaṇitaṁ, ṭhapito arahā tasmiṁ vatthusmiṁ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span><br />
</p>
<p id="mil5p2p3c3p8">
<span class="m-text m-primary">‘sabbe tasanti daṇḍassa, sabbe bhāyanti maccuno’ti.</span><br />
</p>
<p id="mil5p2p3c3p9">
<span class="m-text m-primary">Tasmā arahā na tasati sabbabhayehī”ti.</span><br />
</p>
<p id="mil5p2p3c4p1">
<span class="m-text m-primary">“Netaṁ, bhante nāgasena, vacanaṁ sāvasesaṁ, niravasesavacanametaṁ ‘sabbe’ti.</span><br />
</p>
<p id="mil5p2p3c4p2">
<span class="m-text m-primary">Tattha me uttariṁ kāraṇaṁ brūhi taṁ vacanaṁ patiṭṭhāpetun”ti.</span><br />
</p>
<p id="mil5p2p3c5p1">
<span class="m-text m-primary">“Idha, mahārāja, gāme gāmassāmiko āṇāpakaṁ āṇāpeyya ‘ehi, bho āṇāpaka, yāvatā gāme gāmikā, te sabbe sīghaṁ mama santike sannipātehī’ti.</span><br />
</p>
<p id="mil5p2p3c5p2">
<span class="m-text m-primary">So ‘sādhu, sāmī’ti sampaṭicchitvā gāmamajjhe ṭhatvā tikkhattuṁ saddamanussāveyya ‘yāvatā gāme gāmikā, te sabbe sīghasīghaṁ sāmino santike sannipatantū’ti.</span><br />
</p>
<p id="mil5p2p3c5p3">
<span class="m-text m-primary">Tato te gāmikā āṇāpakassa vacanena turitaturitā sannipatitvā gāmassāmikassa ārocenti ‘sannipatitā, sāmi, sabbe gāmikā, yaṁ te karaṇīyaṁ taṁ karohī’ti.</span><br />
</p>
<p id="mil5p2p3c5p4">
<span class="m-text m-primary">Iti so, mahārāja, gāmassāmiko kuṭipurise sannipātento sabbe gāmike āṇāpeti, te ca āṇattā na sabbe sannipatanti, kuṭipurisāyeva sannipatanti, ‘ettakāyeva me gāmikā’ti gāmassāmiko ca tathā sampaṭicchati, aññe bahutarā anāgatā itthipurisā dāsidāsā bhatakā kammakarā gāmikā gilānā gomahiṁsā ajeḷakā suvānā, ye anāgatā, sabbe te agaṇitā, kuṭipuriseyeva upādāya āṇāpitattā ‘sabbe sannipatantū’ti.</span><br />
</p>
<p id="mil5p2p3c5p5">
<span class="m-text m-primary">Evameva kho, mahārāja, netaṁ vacanaṁ bhagavatā arahante upādāya bhaṇitaṁ, ṭhapito arahā tasmiṁ vatthusmiṁ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span><br />
</p>
<p id="mil5p2p3c5p6">
<span class="m-text m-primary">‘sabbe tasanti daṇḍassa, sabbe bhāyanti maccuno’ti.</span><br />
</p>
<p id="mil5p2p3c5p7">
<span class="m-text m-primary">Tasmā arahā na tasati sabbabhayehi.</span><br />
</p>
<p id="mil5p2p3c6p1">
<span class="m-text m-primary">Atthi, mahārāja, sāvasesaṁ vacanaṁ sāvaseso attho, atthi sāvasesaṁ vacanaṁ niravaseso attho, atthi niravasesaṁ vacanaṁ sāvaseso attho, atthi niravasesaṁ vacanaṁ niravaseso attho.</span><br />
</p>
<p id="mil5p2p3c6p2">
<span class="m-text m-primary">Tena tena attho sampaṭicchitabbo.</span><br />
</p>
<p id="mil5p2p3c7p1">
<span class="m-text m-primary">Pañcavidhehi, mahārāja, kāraṇehi attho sampaṭicchitabbo āhaccapadena rasena ācariyavaṁsena adhippāyā kāraṇuttariyatāya.</span><br />
</p>
<p id="mil5p2p3c7p2">
<span class="m-text m-primary">Ettha hi **āhaccapadan**ti suttaṁ adhippetaṁ.</span><br />
</p>
<p id="mil5p2p3c7p3">
<span class="m-text m-primary">**Raso**ti suttānulomaṁ.</span><br />
</p>
<p id="mil5p2p3c7p4">
<span class="m-text m-primary">**Ācariyavaṁso**ti ācariyavādo.</span><br />
</p>
<p id="mil5p2p3c7p5">
<span class="m-text m-primary">**Adhippāyo**ti attano mati.</span><br />
</p>
<p id="mil5p2p3c7p6">
<span class="m-text m-primary">**Kāraṇuttariyatā**ti imehi catūhi samentaṁ kāraṇaṁ.</span><br />
</p>
<p id="mil5p2p3c7p7">
<span class="m-text m-primary">Imehi kho, mahārāja, pañcahi kāraṇehi attho sampaṭicchitabbo.</span><br />
</p>
<p id="mil5p2p3c7p8">
<span class="m-text m-primary">Evameso pañho suvinicchito hotī”ti.</span><br />
</p>
<p id="mil5p2p3c8p1">
<span class="m-text m-primary">“Hotu, bhante nāgasena, tathā taṁ sampaṭicchāmi.</span><br />
</p>
<p id="mil5p2p3c8p2">
<span class="m-text m-primary">Ṭhapito hotu arahā tasmiṁ vatthusmiṁ, tasantu avasesā sattā, niraye pana nerayikā sattā dukkhā tibbā kaṭukā vedanā vedayamānā jalitapajjalitasabbaṅgapaccaṅgā ruṇṇakāruññakanditaparidevitalālappitamukhā asayhatibbadukkhābhibhūtā atāṇā asaraṇā asaraṇībhūtā anappasokāturā antimapacchimagatikā ekantasokaparāyaṇā uṇhatikhiṇacaṇḍakharatapanatejavanto bhīmabhayajanakaninādamahāsaddā saṁsibbitachabbidhajālāmālākulā samantā satayojanānupharaṇaccivegā kadariyā tapanā mahānirayā cavamānā maccuno bhāyantī”ti?</span><br />
</p>
<p id="mil5p2p3c8p3">
<span class="m-text m-primary">“Āma, mahārājā”ti.</span><br />
</p>
<p id="mil5p2p3c9p1">
<span class="m-text m-primary">“Nanu, bhante nāgasena, nirayo ekantadukkhavedanīyo, kissa pana te nerayikā sattā ekantadukkhavedanīyā nirayā cavamānā maccuno bhāyanti, kissa niraye ramantī”ti?</span><br />
</p>
<p id="mil5p2p3c9p2">
<span class="m-text m-primary">“Na te, mahārāja, nerayikā sattā niraye ramanti, muñcitukāmāva te nirayā.</span><br />
</p>
<p id="mil5p2p3c9p3">
<span class="m-text m-primary">Maraṇasseva so, mahārāja, ānubhāvo, yena tesaṁ santāso uppajjatī”ti.</span><br />
</p>
<p id="mil5p2p3c9p4">
<span class="m-text m-primary">“Etaṁ kho, bhante nāgasena, na saddahāmi, yaṁ muccitukāmānaṁ cutiyā santāso uppajjatīti, hāsanīyaṁ, bhante nāgasena, taṁ ṭhānaṁ, yaṁ te patthitaṁ labhanti, kāraṇena maṁ saññāpehī”ti.</span><br />
</p>
<p id="mil5p2p3c10p1">
<span class="m-text m-primary">“Maraṇanti kho, mahārāja, etaṁ adiṭṭhasaccānaṁ tāsanīyaṭṭhānaṁ, etthāyaṁ jano tasati ca ubbijjati ca.</span><br />
</p>
<p id="mil5p2p3c10p2">
<span class="m-text m-primary">Yo ca, mahārāja, kaṇhasappassa bhāyati, so maraṇassa bhāyanto kaṇhasappassa bhāyati.</span><br />
</p>
<p id="mil5p2p3c10p3">
<span class="m-text m-primary">Yo ca hatthissa bhāyati …pe…</span><br />
</p>
<p id="mil5p2p3c10p4">
<span class="m-text m-primary">sīhassa … byagghassa … dīpissa … acchassa … taracchassa … mahiṁsassa … gavayassa … aggissa … udakassa … khāṇukassa … kaṇṭakassa bhāyati.</span><br />
</p>
<p id="mil5p2p3c10p5">
<span class="m-text m-primary">Yo ca sattiyā bhāyati, so maraṇassa bhāyanto sattiyā bhāyati.</span><br />
</p>
<p id="mil5p2p3c10p6">
<span class="m-text m-primary">Maraṇasseva so, mahārāja, sarasasabhāvatejo, tassa sarasasabhāvatejena sakilesā sattā maraṇassa tasanti bhāyanti, muccitukāmāpi, mahārāja, nerayikā sattā maraṇassa tasanti bhāyanti.</span><br />
</p>
<p id="mil5p2p3c11p1">
<span class="m-text m-primary">Idha, mahārāja, purisassa kāye medo gaṇṭhi uppajjeyya.</span><br />
</p>
<p id="mil5p2p3c11p2">
<span class="m-text m-primary">So tena rogena dukkhito upaddavā parimuccitukāmo bhisakkaṁ sallakattaṁ āmantāpeyya.</span><br />
</p>
<p id="mil5p2p3c11p3">
<span class="m-text m-primary">Tassa vacanaṁ so bhisakko sallakatto sampaṭicchitvā tassa rogassa uddharaṇāya upakaraṇaṁ upaṭṭhāpeyya, satthakaṁ tikhiṇaṁ kareyya, yamakasalākā aggimhi pakkhipeyya, khāralavaṇaṁ nisadāya pisāpeyya, api nu kho, mahārāja, tassa āturassa tikhiṇasatthakacchedanena yamakasalākādahanena khāraloṇappavesanena tāso uppajjeyyā”ti?</span><br />
</p>
<p id="mil5p2p3c11p4">
<span class="m-text m-primary">“Āma, bhante”ti.</span><br />
</p>
<p id="mil5p2p3c11p5">
<span class="m-text m-primary">“Iti, mahārāja, tassa āturassa rogā muccitukāmassāpi vedanābhayā santāso uppajjati.</span><br />
</p>
<p id="mil5p2p3c11p6">
<span class="m-text m-primary">Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati.</span><br />
</p>
<p id="mil5p2p3c12p1">
<span class="m-text m-primary">Idha, mahārāja, puriso issarāparādhiko baddho saṅkhalikabandhanena gabbhe pakkhitto parimuccitukāmo assa, tamenaṁ so issaro mocetukāmo pakkosāpeyya.</span><br />
</p>
<p id="mil5p2p3c12p2">
<span class="m-text m-primary">Api nu kho, mahārāja, tassa issarāparādhikassa purisassa ‘katadoso ahan’ti jānantassa issaradassanena santāso uppajjeyyā”ti?</span><br />
</p>
<p id="mil5p2p3c12p3">
<span class="m-text m-primary">“Āma, bhante”ti.</span><br />
</p>
<p id="mil5p2p3c12p4">
<span class="m-text m-primary">“Iti, mahārāja, tassa issarāparādhikassa purisassa parimuccitukāmassāpi issarabhayā santāso uppajjati.</span><br />
</p>
<p id="mil5p2p3c12p5">
<span class="m-text m-primary">Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjatī”ti.</span><br />
</p>
<p id="mil5p2p3c13p1">
<span class="m-text m-primary">“Aparampi, bhante, uttariṁ kāraṇaṁ brūhi, yenāhaṁ kāraṇena okappeyyan”ti.</span><br />
</p>
<p id="mil5p2p3c13p2">
<span class="m-text m-primary">“Idha, mahārāja, puriso daṭṭhavisena āsīvisena daṭṭho bhaveyya, so tena visavikārena pateyya uppateyya vaṭṭeyya pavaṭṭeyya, athaññataro puriso balavantena mantapadena taṁ daṭṭhavisaṁ āsīvisaṁ ānetvā taṁ daṭṭhavisaṁ paccācamāpeyya, api nu kho, mahārāja, tassa visagatassa purisassa tasmiṁ daṭṭhavise sappe sotthihetu upagacchante santāso uppajjeyyā”ti?</span><br />
</p>
<p id="mil5p2p3c13p3">
<span class="m-text m-primary">“Āma, bhante”ti.</span><br />
</p>
<p id="mil5p2p3c13p4">
<span class="m-text m-primary">“Iti, mahārāja, tathārūpe ahimhi sotthihetupi upagacchante tassa santāso uppajjati.</span><br />
</p>
<p id="mil5p2p3c13p5">
<span class="m-text m-primary">Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati.</span><br />
</p>
<p id="mil5p2p3c13p6">
<span class="m-text m-primary">Aniṭṭhaṁ, mahārāja, sabbasattānaṁ maraṇaṁ, tasmā nerayikā sattā nirayā parimuccitukāmāpi maccuno bhāyantī”ti.</span><br />
</p>
<p id="mil5p2p3c13p7">
<span class="m-text m-primary">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p2p3c14p1">
<span class="m-text m-primary">Maccubhāyanābhāyanapañho tatiyo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>