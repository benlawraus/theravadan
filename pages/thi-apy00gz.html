<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00gz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00gz.html" />
  <meta property="og:description" content="Ekūposathikavagga 4. Ekāsanadāyikātherīapadāna “Nagare haṁsavatiyā, ahosiṁ bālikā tadā; Mātā ca me pitā ceva, kammantaṁ agamaṁsu te. Majjhanhikamhi sūriye, addasaṁ samaṇaṁ ahaṁ; Vīthiyā anugacchantaṁ, āsanaṁ paññapesahaṁ. Gonakāvikatikāhi, paññapetvā mamāsanaṁ; Pasannacittā sumanā, idaṁ vacanamabraviṁ. ‘Santattā kuthitā bhūmi, sūro majjhanhike ṭhito; Mālutā ca na vāyanti, kālo cevettha mehiti. Paññattamāsanamidaṁ, tavatthāya …" />
  <meta name="twitter:description" content="Ekūposathikavagga 4. Ekāsanadāyikātherīapadāna “Nagare haṁsavatiyā, ahosiṁ bālikā tadā; Mātā ca me pitā ceva, kammantaṁ agamaṁsu te. Majjhanhikamhi sūriye, addasaṁ samaṇaṁ ahaṁ; Vīthiyā anugacchantaṁ, āsanaṁ paññapesahaṁ. Gonakāvikatikāhi, paññapetvā mamāsanaṁ; Pasannacittā sumanā, idaṁ vacanamabraviṁ. ‘Santattā kuthitā bhūmi, sūro majjhanhike ṭhito; Mālutā ca na vāyanti, kālo cevettha mehiti. Paññattamāsanamidaṁ, tavatthāya …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="ekuposathikavagga">
<h2><a href="#ekuposathikavagga">Ekūposathikavagga</a></h2>
<section id="ekasanadayikatheriapadana">
<h3><a href="#ekasanadayikatheriapadana">4. Ekāsanadāyikātherīapadāna</a></h3>
<p id="thi-ap14c1p1">
<span class="m-text m-primary">“Nagare haṁsavatiyā,</span><br />
</p>
<p id="thi-ap14c1p2">
<span class="m-text m-primary">ahosiṁ bālikā tadā;</span><br />
</p>
<p id="thi-ap14c1p3">
<span class="m-text m-primary">Mātā ca me pitā ceva,</span><br />
</p>
<p id="thi-ap14c1p4">
<span class="m-text m-primary">kammantaṁ agamaṁsu te.</span><br />
</p>
<p id="thi-ap14c2p1">
<span class="m-text m-primary">Majjhanhikamhi sūriye,</span><br />
</p>
<p id="thi-ap14c2p2">
<span class="m-text m-primary">addasaṁ samaṇaṁ ahaṁ;</span><br />
</p>
<p id="thi-ap14c2p3">
<span class="m-text m-primary">Vīthiyā anugacchantaṁ,</span><br />
</p>
<p id="thi-ap14c2p4">
<span class="m-text m-primary">āsanaṁ paññapesahaṁ.</span><br />
</p>
<p id="thi-ap14c3p1">
<span class="m-text m-primary">Gonakāvikatikāhi,</span><br />
</p>
<p id="thi-ap14c3p2">
<span class="m-text m-primary">paññapetvā mamāsanaṁ;</span><br />
</p>
<p id="thi-ap14c3p3">
<span class="m-text m-primary">Pasannacittā sumanā,</span><br />
</p>
<p id="thi-ap14c3p4">
<span class="m-text m-primary">idaṁ vacanamabraviṁ.</span><br />
</p>
<p id="thi-ap14c4p1">
<span class="m-text m-primary">‘Santattā kuthitā bhūmi,</span><br />
</p>
<p id="thi-ap14c4p2">
<span class="m-text m-primary">sūro majjhanhike ṭhito;</span><br />
</p>
<p id="thi-ap14c4p3">
<span class="m-text m-primary">Mālutā ca na vāyanti,</span><br />
</p>
<p id="thi-ap14c4p4">
<span class="m-text m-primary">kālo cevettha mehiti.</span><br />
</p>
<p id="thi-ap14c5p1">
<span class="m-text m-primary">Paññattamāsanamidaṁ,</span><br />
</p>
<p id="thi-ap14c5p2">
<span class="m-text m-primary">tavatthāya mahāmuni;</span><br />
</p>
<p id="thi-ap14c5p3">
<span class="m-text m-primary">Anukampaṁ upādāya,</span><br />
</p>
<p id="thi-ap14c5p4">
<span class="m-text m-primary">nisīda mama āsane’.</span><br />
</p>
<p id="thi-ap14c6p1">
<span class="m-text m-primary">Nisīdi tattha samaṇo,</span><br />
</p>
<p id="thi-ap14c6p2">
<span class="m-text m-primary">sudanto suddhamānaso;</span><br />
</p>
<p id="thi-ap14c6p3">
<span class="m-text m-primary">Tassa pattaṁ gahetvāna,</span><br />
</p>
<p id="thi-ap14c6p4">
<span class="m-text m-primary">yathārandhaṁ adāsahaṁ.</span><br />
</p>
<p id="thi-ap14c7p1">
<span class="m-text m-primary">Tena kammena sukatena,</span><br />
</p>
<p id="thi-ap14c7p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap14c7p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap14c7p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap14c8p1">
<span class="m-text m-primary">Tattha me sukataṁ byamhaṁ,</span><br />
</p>
<p id="thi-ap14c8p2">
<span class="m-text m-primary">āsanena sunimmitaṁ;</span><br />
</p>
<p id="thi-ap14c8p3">
<span class="m-text m-primary">Saṭṭhiyojanamubbedhaṁ,</span><br />
</p>
<p id="thi-ap14c8p4">
<span class="m-text m-primary">tiṁsayojanavitthataṁ.</span><br />
</p>
<p id="thi-ap14c9p1">
<span class="m-text m-primary">Soṇṇamayā maṇimayā,</span><br />
</p>
<p id="thi-ap14c9p2">
<span class="m-text m-primary">athopi phalikāmayā;</span><br />
</p>
<p id="thi-ap14c9p3">
<span class="m-text m-primary">Lohitaṅgamayā ceva,</span><br />
</p>
<p id="thi-ap14c9p4">
<span class="m-text m-primary">pallaṅkā vividhā mama.</span><br />
</p>
<p id="thi-ap14c10p1">
<span class="m-text m-primary">Tūlikāvikatikāhi,</span><br />
</p>
<p id="thi-ap14c10p2">
<span class="m-text m-primary">kaṭṭissacittakāhi ca;</span><br />
</p>
<p id="thi-ap14c10p3">
<span class="m-text m-primary">Uddaekantalomī ca,</span><br />
</p>
<p id="thi-ap14c10p4">
<span class="m-text m-primary">pallaṅkā me susaṇṭhitā.</span><br />
</p>
<p id="thi-ap14c11p1">
<span class="m-text m-primary">Yadā icchāmi gamanaṁ,</span><br />
</p>
<p id="thi-ap14c11p2">
<span class="m-text m-primary">hāsakhiḍḍasamappitā;</span><br />
</p>
<p id="thi-ap14c11p3">
<span class="m-text m-primary">Saha pallaṅkaseṭṭhena,</span><br />
</p>
<p id="thi-ap14c11p4">
<span class="m-text m-primary">gacchāmi mama patthitaṁ.</span><br />
</p>
<p id="thi-ap14c12p1">
<span class="m-text m-primary">Asīti devarājūnaṁ,</span><br />
</p>
<p id="thi-ap14c12p2">
<span class="m-text m-primary">mahesittamakārayiṁ;</span><br />
</p>
<p id="thi-ap14c12p3">
<span class="m-text m-primary">Sattati cakkavattīnaṁ,</span><br />
</p>
<p id="thi-ap14c12p4">
<span class="m-text m-primary">mahesittamakārayiṁ.</span><br />
</p>
<p id="thi-ap14c13p1">
<span class="m-text m-primary">Bhavābhave saṁsarantī,</span><br />
</p>
<p id="thi-ap14c13p2">
<span class="m-text m-primary">mahābhogaṁ labhāmahaṁ;</span><br />
</p>
<p id="thi-ap14c13p3">
<span class="m-text m-primary">Bhoge me ūnatā natthi,</span><br />
</p>
<p id="thi-ap14c13p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c14p1">
<span class="m-text m-primary">Duve bhave saṁsarāmi,</span><br />
</p>
<p id="thi-ap14c14p2">
<span class="m-text m-primary">devatte atha mānuse;</span><br />
</p>
<p id="thi-ap14c14p3">
<span class="m-text m-primary">Aññe bhave na jānāmi,</span><br />
</p>
<p id="thi-ap14c14p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c15p1">
<span class="m-text m-primary">Duve kule pajāyāmi,</span><br />
</p>
<p id="thi-ap14c15p2">
<span class="m-text m-primary">khattiye cāpi brāhmaṇe;</span><br />
</p>
<p id="thi-ap14c15p3">
<span class="m-text m-primary">Uccākulīnā sabbattha,</span><br />
</p>
<p id="thi-ap14c15p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c16p1">
<span class="m-text m-primary">Domanassaṁ na jānāmi,</span><br />
</p>
<p id="thi-ap14c16p2">
<span class="m-text m-primary">cittasantāpanaṁ mama;</span><br />
</p>
<p id="thi-ap14c16p3">
<span class="m-text m-primary">Vevaṇṇiyaṁ na jānāmi,</span><br />
</p>
<p id="thi-ap14c16p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c17p1">
<span class="m-text m-primary">Dhātiyo maṁ upaṭṭhanti,</span><br />
</p>
<p id="thi-ap14c17p2">
<span class="m-text m-primary">khujjā celāpikā bahū;</span><br />
</p>
<p id="thi-ap14c17p3">
<span class="m-text m-primary">Aṅkena aṅkaṁ gacchāmi,</span><br />
</p>
<p id="thi-ap14c17p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c18p1">
<span class="m-text m-primary">Aññā nhāpenti bhojenti,</span><br />
</p>
<p id="thi-ap14c18p2">
<span class="m-text m-primary">aññā ramenti maṁ sadā;</span><br />
</p>
<p id="thi-ap14c18p3">
<span class="m-text m-primary">Aññā gandhaṁ vilimpanti,</span><br />
</p>
<p id="thi-ap14c18p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c19p1">
<span class="m-text m-primary">Maṇḍape rukkhamūle vā,</span><br />
</p>
<p id="thi-ap14c19p2">
<span class="m-text m-primary">suññāgāre vasantiyā;</span><br />
</p>
<p id="thi-ap14c19p3">
<span class="m-text m-primary">Mama saṅkappamaññāya,</span><br />
</p>
<p id="thi-ap14c19p4">
<span class="m-text m-primary">pallaṅko upatiṭṭhati.</span><br />
</p>
<p id="thi-ap14c20p1">
<span class="m-text m-primary">Ayaṁ pacchimako mayhaṁ,</span><br />
</p>
<p id="thi-ap14c20p2">
<span class="m-text m-primary">carimo vattate bhavo;</span><br />
</p>
<p id="thi-ap14c20p3">
<span class="m-text m-primary">Ajjāpi rajjaṁ chaḍḍetvā,</span><br />
</p>
<p id="thi-ap14c20p4">
<span class="m-text m-primary">pabbajiṁ anagāriyaṁ.</span><br />
</p>
<p id="thi-ap14c21p1">
<span class="m-text m-primary">Satasahassito kappe,</span><br />
</p>
<p id="thi-ap14c21p2">
<span class="m-text m-primary">yaṁ dānamadadiṁ tadā;</span><br />
</p>
<p id="thi-ap14c21p3">
<span class="m-text m-primary">Duggatiṁ nābhijānāmi,</span><br />
</p>
<p id="thi-ap14c21p4">
<span class="m-text m-primary">ekāsanassidaṁ phalaṁ.</span><br />
</p>
<p id="thi-ap14c22p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap14c22p2">
<span class="m-text m-primary">…pe…</span><br />
</p>
<p id="thi-ap14c22p3">
<span class="m-text m-primary">viharāmi anāsavā.</span><br />
</p>
<p id="thi-ap14c23p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap14c23p2">
<span class="m-text m-primary">…pe…</span><br />
</p>
<p id="thi-ap14c23p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap14c24p1">
<span class="m-text m-primary">Paṭisambhidā catasso,</span><br />
</p>
<p id="thi-ap14c24p2">
<span class="m-text m-primary">…pe…</span><br />
</p>
<p id="thi-ap14c24p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap14c25p1">
<span class="m-text m-primary">Itthaṁ sudaṁ ekāsanadāyikā bhikkhunī imā gāthāyo abhāsitthāti.</span><br />
</p>
<p id="thi-ap14c26p1">
<span class="m-text m-primary">Ekāsanadāyikātheriyāpadānaṁ catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>