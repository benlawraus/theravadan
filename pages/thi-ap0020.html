<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/thi-ap0020.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/thi-ap0019.html">Previous</a></div>
<div class="m-col-t-6 m-text-right">
<a href="../pages/thi-ap0021.html">Next</a></div>
</div>
<p id="thi-ap20c0p2">
<span class="pali m-text">Ekūposathikavagga</span><br />
</p>
<section id="patacaratheriapadana">
<span id="thi-ap20c0p3"></span><h2><span class="pali m-text">10. Paṭācārātherīapadāna</span></h2>
<p id="thi-ap20c1p1">
<span class="pali m-text">“Padumuttaro nāma jino,</span><br />
</p>
<p id="thi-ap20c1p2">
<span class="pali m-text">sabbadhammāna pāragū;</span><br />
</p>
<p id="thi-ap20c1p3">
<span class="pali m-text">Ito satasahassamhi,</span><br />
</p>
<p id="thi-ap20c1p4">
<span class="pali m-text">kappe uppajji nāyako.</span><br />
</p>
<p id="thi-ap20c2p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="thi-ap20c2p2">
<span class="pali m-text">jātā seṭṭhikule ahuṁ;</span><br />
</p>
<p id="thi-ap20c2p3">
<span class="pali m-text">Nānāratanapajjote,</span><br />
</p>
<p id="thi-ap20c2p4">
<span class="pali m-text">mahāsukhasamappitā.</span><br />
</p>
<p id="thi-ap20c3p1">
<span class="pali m-text">Upetvā taṁ mahāvīraṁ,</span><br />
</p>
<p id="thi-ap20c3p2">
<span class="pali m-text">assosiṁ dhammadesanaṁ;</span><br />
</p>
<p id="thi-ap20c3p3">
<span class="pali m-text">Tato jātapasādāhaṁ,</span><br />
</p>
<p id="thi-ap20c3p4">
<span class="pali m-text">upesiṁ saraṇaṁ jinaṁ.</span><br />
</p>
<p id="thi-ap20c4p1">
<span class="pali m-text">Tato vinayadhārīnaṁ,</span><br />
</p>
<p id="thi-ap20c4p2">
<span class="pali m-text">aggaṁ vaṇṇesi nāyako;</span><br />
</p>
<p id="thi-ap20c4p3">
<span class="pali m-text">Bhikkhuniṁ lajjiniṁ tādiṁ,</span><br />
</p>
<p id="thi-ap20c4p4">
<span class="pali m-text">kappākappavisāradaṁ.</span><br />
</p>
<p id="thi-ap20c5p1">
<span class="pali m-text">Tadā muditacittāhaṁ,</span><br />
</p>
<p id="thi-ap20c5p2">
<span class="pali m-text">taṁ ṭhānamabhikaṅkhinī;</span><br />
</p>
<p id="thi-ap20c5p3">
<span class="pali m-text">Nimantetvā dasabalaṁ,</span><br />
</p>
<p id="thi-ap20c5p4">
<span class="pali m-text">sasaṅghaṁ lokanāyakaṁ.</span><br />
</p>
<p id="thi-ap20c6p1">
<span class="pali m-text">Bhojayitvāna sattāhaṁ,</span><br />
</p>
<p id="thi-ap20c6p2">
<span class="pali m-text">daditvāva ticīvaraṁ;</span><br />
</p>
<p id="thi-ap20c6p3">
<span class="pali m-text">Nipacca sirasā pāde,</span><br />
</p>
<p id="thi-ap20c6p4">
<span class="pali m-text">idaṁ vacanamabraviṁ.</span><br />
</p>
<p id="thi-ap20c7p1">
<span class="pali m-text">‘Yā tayā vaṇṇitā vīra,</span><br />
</p>
<p id="thi-ap20c7p2">
<span class="pali m-text">ito aṭṭhamake muni;</span><br />
</p>
<p id="thi-ap20c7p3">
<span class="pali m-text">Tādisāhaṁ bhavissāmi,</span><br />
</p>
<p id="thi-ap20c7p4">
<span class="pali m-text">yadi sijjhati nāyaka’.</span><br />
</p>
<p id="thi-ap20c8p1">
<span class="pali m-text">Tadā avoca maṁ satthā,</span><br />
</p>
<p id="thi-ap20c8p2">
<span class="pali m-text">‘bhadde mā bhāyi assasa;</span><br />
</p>
<p id="thi-ap20c8p3">
<span class="pali m-text">Anāgatamhi addhāne,</span><br />
</p>
<p id="thi-ap20c8p4">
<span class="pali m-text">lacchase taṁ manorathaṁ.</span><br />
</p>
<p id="thi-ap20c9p1">
<span class="pali m-text">Satasahassito kappe,</span><br />
</p>
<p id="thi-ap20c9p2">
<span class="pali m-text">okkākakulasambhavo;</span><br />
</p>
<p id="thi-ap20c9p3">
<span class="pali m-text">Gotamo nāma gottena,</span><br />
</p>
<p id="thi-ap20c9p4">
<span class="pali m-text">satthā loke bhavissati.</span><br />
</p>
<p id="thi-ap20c10p1">
<span class="pali m-text">Tassa dhammesu dāyādā,</span><br />
</p>
<p id="thi-ap20c10p2">
<span class="pali m-text">orasā dhammanimmitā;</span><br />
</p>
<p id="thi-ap20c10p3">
<span class="pali m-text">Paṭācārāti nāmena,</span><br />
</p>
<p id="thi-ap20c10p4">
<span class="pali m-text">hessati satthu sāvikā’.</span><br />
</p>
<p id="thi-ap20c11p1">
<span class="pali m-text">Tadāhaṁ muditā hutvā,</span><br />
</p>
<p id="thi-ap20c11p2">
<span class="pali m-text">yāvajīvaṁ tadā jinaṁ;</span><br />
</p>
<p id="thi-ap20c11p3">
<span class="pali m-text">Mettacittā paricariṁ,</span><br />
</p>
<p id="thi-ap20c11p4">
<span class="pali m-text">sasaṅghaṁ lokanāyakaṁ.</span><br />
</p>
<p id="thi-ap20c12p1">
<span class="pali m-text">Tena kammena sukatena,</span><br />
</p>
<p id="thi-ap20c12p2">
<span class="pali m-text">cetanāpaṇidhīhi ca;</span><br />
</p>
<p id="thi-ap20c12p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap20c12p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap20c13p1">
<span class="pali m-text">Imamhi bhaddake kappe,</span><br />
</p>
<p id="thi-ap20c13p2">
<span class="pali m-text">brahmabandhu mahāyaso;</span><br />
</p>
<p id="thi-ap20c13p3">
<span class="pali m-text">Kassapo nāma gottena,</span><br />
</p>
<p id="thi-ap20c13p4">
<span class="pali m-text">uppajji vadataṁ varo.</span><br />
</p>
<p id="thi-ap20c14p1">
<span class="pali m-text">Upaṭṭhāko mahesissa,</span><br />
</p>
<p id="thi-ap20c14p2">
<span class="pali m-text">tadā āsi narissaro;</span><br />
</p>
<p id="thi-ap20c14p3">
<span class="pali m-text">Kāsirājā kikī nāma,</span><br />
</p>
<p id="thi-ap20c14p4">
<span class="pali m-text">bārāṇasipuruttame.</span><br />
</p>
<p id="thi-ap20c15p1">
<span class="pali m-text">Tassāsiṁ tatiyā dhītā,</span><br />
</p>
<p id="thi-ap20c15p2">
<span class="pali m-text">bhikkhunī iti vissutā;</span><br />
</p>
<p id="thi-ap20c15p3">
<span class="pali m-text">Dhammaṁ sutvā jinaggassa,</span><br />
</p>
<p id="thi-ap20c15p4">
<span class="pali m-text">pabbajjaṁ samarocayiṁ.</span><br />
</p>
<p id="thi-ap20c16p1">
<span class="pali m-text">Anujāni na no tāto,</span><br />
</p>
<p id="thi-ap20c16p2">
<span class="pali m-text">agāreva tadā mayaṁ;</span><br />
</p>
<p id="thi-ap20c16p3">
<span class="pali m-text">Vīsavassasahassāni,</span><br />
</p>
<p id="thi-ap20c16p4">
<span class="pali m-text">vicarimha atanditā.</span><br />
</p>
<p id="thi-ap20c17p1">
<span class="pali m-text">Komāribrahmacariyaṁ,</span><br />
</p>
<p id="thi-ap20c17p2">
<span class="pali m-text">rājakaññā sukhedhitā;</span><br />
</p>
<p id="thi-ap20c17p3">
<span class="pali m-text">Buddhopaṭṭhānaniratā,</span><br />
</p>
<p id="thi-ap20c17p4">
<span class="pali m-text">muditā sattadhītaro.</span><br />
</p>
<p id="thi-ap20c18p1">
<span class="pali m-text">Samaṇī samaṇaguttā ca,</span><br />
</p>
<p id="thi-ap20c18p2">
<span class="pali m-text">bhikkhunī bhikkhudāyikā;</span><br />
</p>
<p id="thi-ap20c18p3">
<span class="pali m-text">Dhammā ceva sudhammā ca,</span><br />
</p>
<p id="thi-ap20c18p4">
<span class="pali m-text">sattamī saṅghadāyikā.</span><br />
</p>
<p id="thi-ap20c19p1">
<span class="pali m-text">Ahaṁ uppalavaṇṇā ca,</span><br />
</p>
<p id="thi-ap20c19p2">
<span class="pali m-text">khemā bhaddā ca bhikkhunī;</span><br />
</p>
<p id="thi-ap20c19p3">
<span class="pali m-text">Kisāgotamī dhammadinnā,</span><br />
</p>
<p id="thi-ap20c19p4">
<span class="pali m-text">visākhā hoti sattamī.</span><br />
</p>
<p id="thi-ap20c20p1">
<span class="pali m-text">Tehi kammehi sukatehi,</span><br />
</p>
<p id="thi-ap20c20p2">
<span class="pali m-text">cetanāpaṇidhīhi ca;</span><br />
</p>
<p id="thi-ap20c20p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap20c20p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap20c21p1">
<span class="pali m-text">Pacchime ca bhave dāni,</span><br />
</p>
<p id="thi-ap20c21p2">
<span class="pali m-text">jātā seṭṭhikule ahaṁ;</span><br />
</p>
<p id="thi-ap20c21p3">
<span class="pali m-text">Sāvatthiyaṁ puravare,</span><br />
</p>
<p id="thi-ap20c21p4">
<span class="pali m-text">iddhe phīte mahaddhane.</span><br />
</p>
<p id="thi-ap20c22p1">
<span class="pali m-text">Yadā ca yobbanūpetā,</span><br />
</p>
<p id="thi-ap20c22p2">
<span class="pali m-text">vitakkavasagā ahaṁ;</span><br />
</p>
<p id="thi-ap20c22p3">
<span class="pali m-text">Naraṁ jārapatiṁ disvā,</span><br />
</p>
<p id="thi-ap20c22p4">
<span class="pali m-text">tena saddhiṁ agacchahaṁ.</span><br />
</p>
<p id="thi-ap20c23p1">
<span class="pali m-text">Ekaputtapasūtāhaṁ,</span><br />
</p>
<p id="thi-ap20c23p2">
<span class="pali m-text">dutiyo kucchiyā mamaṁ;</span><br />
</p>
<p id="thi-ap20c23p3">
<span class="pali m-text">Tadāhaṁ mātāpitaro,</span><br />
</p>
<p id="thi-ap20c23p4">
<span class="pali m-text">okkhāmīti sunicchitā.</span><br />
</p>
<p id="thi-ap20c24p1">
<span class="pali m-text">Nārocesiṁ patiṁ mayhaṁ,</span><br />
</p>
<p id="thi-ap20c24p2">
<span class="pali m-text">tadā tamhi pavāsite;</span><br />
</p>
<p id="thi-ap20c24p3">
<span class="pali m-text">Ekikā niggatā gehā,</span><br />
</p>
<p id="thi-ap20c24p4">
<span class="pali m-text">gantuṁ sāvatthimuttamaṁ.</span><br />
</p>
<p id="thi-ap20c25p1">
<span class="pali m-text">Tato me sāmi āgantvā,</span><br />
</p>
<p id="thi-ap20c25p2">
<span class="pali m-text">sambhāvesi pathe mamaṁ;</span><br />
</p>
<p id="thi-ap20c25p3">
<span class="pali m-text">Tadā me kammajā vātā,</span><br />
</p>
<p id="thi-ap20c25p4">
<span class="pali m-text">uppannā atidāruṇā.</span><br />
</p>
<p id="thi-ap20c26p1">
<span class="pali m-text">Uṭṭhito ca mahāmegho,</span><br />
</p>
<p id="thi-ap20c26p2">
<span class="pali m-text">pasūtisamaye mama;</span><br />
</p>
<p id="thi-ap20c26p3">
<span class="pali m-text">Dabbatthāya tadā gantvā,</span><br />
</p>
<p id="thi-ap20c26p4">
<span class="pali m-text">sāmi sappena mārito.</span><br />
</p>
<p id="thi-ap20c27p1">
<span class="pali m-text">Tadā vijātadukkhena,</span><br />
</p>
<p id="thi-ap20c27p2">
<span class="pali m-text">anāthā kapaṇā ahaṁ;</span><br />
</p>
<p id="thi-ap20c27p3">
<span class="pali m-text">Kunnadiṁ pūritaṁ disvā,</span><br />
</p>
<p id="thi-ap20c27p4">
<span class="pali m-text">gacchantī sakulālayaṁ.</span><br />
</p>
<p id="thi-ap20c28p1">
<span class="pali m-text">Bālaṁ ādāya atariṁ,</span><br />
</p>
<p id="thi-ap20c28p2">
<span class="pali m-text">pārakūle ca ekakaṁ;</span><br />
</p>
<p id="thi-ap20c28p3">
<span class="pali m-text">Sāyetvā bālakaṁ puttaṁ,</span><br />
</p>
<p id="thi-ap20c28p4">
<span class="pali m-text">itaraṁ taraṇāyahaṁ.</span><br />
</p>
<p id="thi-ap20c29p1">
<span class="pali m-text">Nivattā ukkuso hāsi,</span><br />
</p>
<p id="thi-ap20c29p2">
<span class="pali m-text">taruṇaṁ vilapantakaṁ;</span><br />
</p>
<p id="thi-ap20c29p3">
<span class="pali m-text">Itarañca vahī soto,</span><br />
</p>
<p id="thi-ap20c29p4">
<span class="pali m-text">sāhaṁ sokasamappitā.</span><br />
</p>
<p id="thi-ap20c30p1">
<span class="pali m-text">Sāvatthinagaraṁ gantvā,</span><br />
</p>
<p id="thi-ap20c30p2">
<span class="pali m-text">assosiṁ sajane mate;</span><br />
</p>
<p id="thi-ap20c30p3">
<span class="pali m-text">Tadā avocaṁ sokaṭṭā,</span><br />
</p>
<p id="thi-ap20c30p4">
<span class="pali m-text">mahāsokasamappitā.</span><br />
</p>
<p id="thi-ap20c31p1">
<span class="pali m-text">‘Ubho puttā kālaṅkatā,</span><br />
</p>
<p id="thi-ap20c31p2">
<span class="pali m-text">panthe mayhaṁ patī mato;</span><br />
</p>
<p id="thi-ap20c31p3">
<span class="pali m-text">Mātā pitā ca bhātā ca,</span><br />
</p>
<p id="thi-ap20c31p4">
<span class="pali m-text">ekacitamhi ḍayhare’.</span><br />
</p>
<p id="thi-ap20c32p1">
<span class="pali m-text">Tadā kisā ca paṇḍu ca,</span><br />
</p>
<p id="thi-ap20c32p2">
<span class="pali m-text">anāthā dīnamānasā;</span><br />
</p>
<p id="thi-ap20c32p3">
<span class="pali m-text">Ito tato bhamantīhaṁ,</span><br />
</p>
<p id="thi-ap20c32p4">
<span class="pali m-text">addasaṁ narasārathiṁ.</span><br />
</p>
<p id="thi-ap20c33p1">
<span class="pali m-text">Tato avoca maṁ satthā,</span><br />
</p>
<p id="thi-ap20c33p2">
<span class="pali m-text">‘putte mā soci assasa;</span><br />
</p>
<p id="thi-ap20c33p3">
<span class="pali m-text">Attānaṁ te gavesassu,</span><br />
</p>
<p id="thi-ap20c33p4">
<span class="pali m-text">kiṁ niratthaṁ vihaññasi.</span><br />
</p>
<p id="thi-ap20c34p1">
<span class="pali m-text">Na santi puttā tāṇāya,</span><br />
</p>
<p id="thi-ap20c34p2">
<span class="pali m-text">na ñātī napi bandhavā;</span><br />
</p>
<p id="thi-ap20c34p3">
<span class="pali m-text">Antakenādhipannassa,</span><br />
</p>
<p id="thi-ap20c34p4">
<span class="pali m-text">natthi ñātīsu tāṇatā’.</span><br />
</p>
<p id="thi-ap20c35p1">
<span class="pali m-text">Taṁ sutvā munino vākyaṁ,</span><br />
</p>
<p id="thi-ap20c35p2">
<span class="pali m-text">paṭhamaṁ phalamajjhagaṁ;</span><br />
</p>
<p id="thi-ap20c35p3">
<span class="pali m-text">Pabbajitvāna naciraṁ,</span><br />
</p>
<p id="thi-ap20c35p4">
<span class="pali m-text">arahattamapāpuṇiṁ.</span><br />
</p>
<p id="thi-ap20c36p1">
<span class="pali m-text">Iddhīsu ca vasī homi,</span><br />
</p>
<p id="thi-ap20c36p2">
<span class="pali m-text">dibbāya sotadhātuyā;</span><br />
</p>
<p id="thi-ap20c36p3">
<span class="pali m-text">Paracittāni jānāmi,</span><br />
</p>
<p id="thi-ap20c36p4">
<span class="pali m-text">satthusāsanakārikā.</span><br />
</p>
<p id="thi-ap20c37p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap20c37p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap20c37p3">
<span class="pali m-text">Khepetvā āsave sabbe,</span><br />
</p>
<p id="thi-ap20c37p4">
<span class="pali m-text">visuddhāsiṁ sunimmalā.</span><br />
</p>
<p id="thi-ap20c38p1">
<span class="pali m-text">Tatohaṁ vinayaṁ sabbaṁ,</span><br />
</p>
<p id="thi-ap20c38p2">
<span class="pali m-text">santike sabbadassino;</span><br />
</p>
<p id="thi-ap20c38p3">
<span class="pali m-text">Uggahiṁ sabbavitthāraṁ,</span><br />
</p>
<p id="thi-ap20c38p4">
<span class="pali m-text">byāhariñca yathātathaṁ.</span><br />
</p>
<p id="thi-ap20c39p1">
<span class="pali m-text">Jino tasmiṁ guṇe tuṭṭho,</span><br />
</p>
<p id="thi-ap20c39p2">
<span class="pali m-text">etadagge ṭhapesi maṁ;</span><br />
</p>
<p id="thi-ap20c39p3">
<span class="pali m-text">‘Aggā vinayadhārīnaṁ,</span><br />
</p>
<p id="thi-ap20c39p4">
<span class="pali m-text">paṭācārāva ekikā’.</span><br />
</p>
<p id="thi-ap20c40p1">
<span class="pali m-text">Pariciṇṇo mayā satthā,</span><br />
</p>
<p id="thi-ap20c40p2">
<span class="pali m-text">kataṁ buddhassa sāsanaṁ;</span><br />
</p>
<p id="thi-ap20c40p3">
<span class="pali m-text">Ohito garuko bhāro,</span><br />
</p>
<p id="thi-ap20c40p4">
<span class="pali m-text">bhavanetti samūhatā.</span><br />
</p>
<p id="thi-ap20c41p1">
<span class="pali m-text">Yassatthāya pabbajitā,</span><br />
</p>
<p id="thi-ap20c41p2">
<span class="pali m-text">agārasmānagāriyaṁ;</span><br />
</p>
<p id="thi-ap20c41p3">
<span class="pali m-text">So me attho anuppatto,</span><br />
</p>
<p id="thi-ap20c41p4">
<span class="pali m-text">sabbasaṁyojanakkhayo.</span><br />
</p>
<p id="thi-ap20c42p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap20c42p2">
<span class="pali m-text">…pe…</span><br />
</p>
<p id="thi-ap20c42p3">
<span class="pali m-text">viharāmi anāsavā.</span><br />
</p>
<p id="thi-ap20c43p1">
<span class="pali m-text">Svāgataṁ vata me āsi,</span><br />
</p>
<p id="thi-ap20c43p2">
<span class="pali m-text">…pe…</span><br />
</p>
<p id="thi-ap20c43p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap20c44p1">
<span class="pali m-text">Paṭisambhidā catasso,</span><br />
</p>
<p id="thi-ap20c44p2">
<span class="pali m-text">…pe…</span><br />
</p>
<p id="thi-ap20c44p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap20c45p1">
<span class="pali m-text">Itthaṁ sudaṁ paṭācārā bhikkhunī imā gāthāyo abhāsitthāti.</span><br />
</p>
<p id="thi-ap20c46p1">
<span class="pali m-text">Paṭācārātheriyāpadānaṁ dasamaṁ.</span><br />
</p>
<p id="thi-ap20c47p1">
<span class="pali m-text">Ekūposathikavaggo dutiyo.</span><br />
</p>
<p id="thi-ap20c48p1">
<span class="pali m-text">Tassuddānaṁ</span><br />
</p>
<p id="thi-ap20c49p1">
<span class="pali m-text">Ekūposathikā ceva,</span><br />
</p>
<p id="thi-ap20c49p2">
<span class="pali m-text">saḷalā cātha modakā;</span><br />
</p>
<p id="thi-ap20c49p3">
<span class="pali m-text">Ekāsanā pañcadīpā,</span><br />
</p>
<p id="thi-ap20c49p4">
<span class="pali m-text">naḷamālī ca gotamī.</span><br />
</p>
<p id="thi-ap20c50p1">
<span class="pali m-text">Khemā uppalavaṇṇā ca,</span><br />
</p>
<p id="thi-ap20c50p2">
<span class="pali m-text">paṭācārā ca bhikkhunī;</span><br />
</p>
<p id="thi-ap20c50p3">
<span class="pali m-text">Gāthā satāni pañceva,</span><br />
</p>
<p id="thi-ap20c50p4">
<span class="pali m-text">nava cāpi taduttari.</span><br />
</p>
<div class="m-row">
<div class="m-col-t-6 m-text-left">
<a href="../pages/thi-ap0019.html">Previous</a></div>
<div class="m-col-t-6 m-text-right">
<a href="../pages/thi-ap0021.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>