<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/cp0030.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/cp0029.html">Previous</a></div>
<div class="m-col-t-6 m-text-right">
<a href="https://theravadan.org/pages/cp0031.html">Next</a></div>
</div>
<p id="cp30c0p2">
<span class="pali m-text">Yudhañjayavagga</span><br />
</p>
<p id="cp30c0p3">
<span class="pali m-text">Saccapāramī 4</span><br />
</p>
<section id="maccharajacariya">
<span id="cp30c0p4"></span><h2><span class="pali m-text">Maccharājacariya</span></h2>
<p id="cp30c1p1">
<span class="pali m-text">“Punāparaṁ yadā homi,</span><br />
</p>
<p id="cp30c1p2">
<span class="pali m-text">maccharājā mahāsare;</span><br />
</p>
<p id="cp30c1p3">
<span class="pali m-text">Uṇhe sūriyasantāpe,</span><br />
</p>
<p id="cp30c1p4">
<span class="pali m-text">sare udaka khīyatha.</span><br />
</p>
<p id="cp30c2p1">
<span class="pali m-text">Tato kākā ca gijjhā ca,</span><br />
</p>
<p id="cp30c2p2">
<span class="pali m-text">kaṅkā kulalasenakā;</span><br />
</p>
<p id="cp30c2p3">
<span class="pali m-text">Bhakkhayanti divārattiṁ,</span><br />
</p>
<p id="cp30c2p4">
<span class="pali m-text">macche upanisīdiya.</span><br />
</p>
<p id="cp30c3p1">
<span class="pali m-text">Evaṁ cintesahaṁ tattha,</span><br />
</p>
<p id="cp30c3p2">
<span class="pali m-text">saha ñātīhi pīḷito;</span><br />
</p>
<p id="cp30c3p3">
<span class="pali m-text">‘Kena nu kho upāyena,</span><br />
</p>
<p id="cp30c3p4">
<span class="pali m-text">ñātī dukkhā pamocaye’.</span><br />
</p>
<p id="cp30c4p1">
<span class="pali m-text">Vicintayitvā dhammatthaṁ,</span><br />
</p>
<p id="cp30c4p2">
<span class="pali m-text">saccaṁ addasa passayaṁ;</span><br />
</p>
<p id="cp30c4p3">
<span class="pali m-text">Sacce ṭhatvā pamocesiṁ,</span><br />
</p>
<p id="cp30c4p4">
<span class="pali m-text">ñātīnaṁ taṁ atikkhayaṁ.</span><br />
</p>
<p id="cp30c5p1">
<span class="pali m-text">Anussaritvā sataṁ dhammaṁ,</span><br />
</p>
<p id="cp30c5p2">
<span class="pali m-text">paramatthaṁ vicintayaṁ;</span><br />
</p>
<p id="cp30c5p3">
<span class="pali m-text">Akāsiṁ saccakiriyaṁ,</span><br />
</p>
<p id="cp30c5p4">
<span class="pali m-text">yaṁ loke dhuvasassataṁ.</span><br />
</p>
<p id="cp30c6p1">
<span class="pali m-text">‘Yato sarāmi attānaṁ,</span><br />
</p>
<p id="cp30c6p2">
<span class="pali m-text">yato pattosmi viññutaṁ;</span><br />
</p>
<p id="cp30c6p3">
<span class="pali m-text">Nābhijānāmi sañcicca,</span><br />
</p>
<p id="cp30c6p4">
<span class="pali m-text">ekapāṇampi hiṁsitaṁ.</span><br />
</p>
<p id="cp30c7p1">
<span class="pali m-text">Etena saccavajjena,</span><br />
</p>
<p id="cp30c7p2">
<span class="pali m-text">pajjunno abhivassatu;</span><br />
</p>
<p id="cp30c7p3">
<span class="pali m-text">Abhitthanaya pajjunna,</span><br />
</p>
<p id="cp30c7p4">
<span class="pali m-text">nidhiṁ kākassa nāsaya;</span><br />
</p>
<p id="cp30c7p5">
<span class="pali m-text">Kākaṁ sokāya randhehi,</span><br />
</p>
<p id="cp30c7p6">
<span class="pali m-text">macche sokā pamocaya’.</span><br />
</p>
<p id="cp30c8p1">
<span class="pali m-text">Saha kate saccavare,</span><br />
</p>
<p id="cp30c8p2">
<span class="pali m-text">pajjunno abhigajjiya;</span><br />
</p>
<p id="cp30c8p3">
<span class="pali m-text">Thalaṁ ninnañca pūrento,</span><br />
</p>
<p id="cp30c8p4">
<span class="pali m-text">khaṇena abhivassatha.</span><br />
</p>
<p id="cp30c9p1">
<span class="pali m-text">Evarūpaṁ saccavaraṁ,</span><br />
</p>
<p id="cp30c9p2">
<span class="pali m-text">katvā vīriyamuttamaṁ;</span><br />
</p>
<p id="cp30c9p3">
<span class="pali m-text">Vassāpesiṁ mahāmeghaṁ,</span><br />
</p>
<p id="cp30c9p4">
<span class="pali m-text">saccatejabalassito;</span><br />
</p>
<p id="cp30c9p5">
<span class="pali m-text">Saccena me samo natthi,</span><br />
</p>
<p id="cp30c9p6">
<span class="pali m-text">esā me saccapāramī”ti.</span><br />
</p>
<p id="cp30c10p1">
<span class="pali m-text">Maccharājacariyaṁ dasamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/cp0029.html">Previous</a></div>
<div class="m-col-t-6 m-text-right">
<a href="https://theravadan.org/pages/cp0031.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>