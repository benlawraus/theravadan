<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00vz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00vz.html" />
  <meta property="og:description" content="Kuṇḍalakesīvagga 5 Nandātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggatova mahāmuni …" />
  <meta name="twitter:description" content="Kuṇḍalakesīvagga 5 Nandātherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggatova mahāmuni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="nandatheriapadana">
<h3><a href="#nandatheriapadana">5 Nandātherīapadāna</a></h3>
<p id="thi-ap25c1p1">
<span class="m-text m-primary">“Padumuttaro nāma jino,</span><br />
</p>
<p id="thi-ap25c1p2">
<span class="m-text m-primary">sabbadhammāna pāragū;</span><br />
</p>
<p id="thi-ap25c1p3">
<span class="m-text m-primary">Ito satasahassamhi,</span><br />
</p>
<p id="thi-ap25c1p4">
<span class="m-text m-primary">kappe uppajji nāyako.</span><br />
</p>
<p id="thi-ap25c2p1">
<span class="m-text m-primary">Ovādako viññāpako,</span><br />
</p>
<p id="thi-ap25c2p2">
<span class="m-text m-primary">tārako sabbapāṇinaṁ;</span><br />
</p>
<p id="thi-ap25c2p3">
<span class="m-text m-primary">Desanākusalo buddho,</span><br />
</p>
<p id="thi-ap25c2p4">
<span class="m-text m-primary">tāresi janataṁ bahuṁ.</span><br />
</p>
<p id="thi-ap25c3p1">
<span class="m-text m-primary">Anukampako kāruṇiko,</span><br />
</p>
<p id="thi-ap25c3p2">
<span class="m-text m-primary">hitesī sabbapāṇinaṁ;</span><br />
</p>
<p id="thi-ap25c3p3">
<span class="m-text m-primary">Sampatte titthiye sabbe,</span><br />
</p>
<p id="thi-ap25c3p4">
<span class="m-text m-primary">pañcasīle patiṭṭhapi.</span><br />
</p>
<p id="thi-ap25c4p1">
<span class="m-text m-primary">Evaṁ nirākulaṁ āsi,</span><br />
</p>
<p id="thi-ap25c4p2">
<span class="m-text m-primary">suññataṁ titthiyehi ca;</span><br />
</p>
<p id="thi-ap25c4p3">
<span class="m-text m-primary">Vicittaṁ arahantehi,</span><br />
</p>
<p id="thi-ap25c4p4">
<span class="m-text m-primary">vasībhūtehi tādibhi.</span><br />
</p>
<p id="thi-ap25c5p1">
<span class="m-text m-primary">Ratanānaṭṭhapaññāsaṁ,</span><br />
</p>
<p id="thi-ap25c5p2">
<span class="m-text m-primary">uggatova mahāmuni;</span><br />
</p>
<p id="thi-ap25c5p3">
<span class="m-text m-primary">Kañcanagghiyasaṅkāso,</span><br />
</p>
<p id="thi-ap25c5p4">
<span class="m-text m-primary">bāttiṁsavaralakkhaṇo.</span><br />
</p>
<p id="thi-ap25c6p1">
<span class="m-text m-primary">Vassasatasahassāni,</span><br />
</p>
<p id="thi-ap25c6p2">
<span class="m-text m-primary">āyu vijjati tāvade;</span><br />
</p>
<p id="thi-ap25c6p3">
<span class="m-text m-primary">Tāvatā tiṭṭhamāno so,</span><br />
</p>
<p id="thi-ap25c6p4">
<span class="m-text m-primary">tāresi janataṁ bahuṁ.</span><br />
</p>
<p id="thi-ap25c7p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="thi-ap25c7p2">
<span class="m-text m-primary">jātā seṭṭhikule ahuṁ;</span><br />
</p>
<p id="thi-ap25c7p3">
<span class="m-text m-primary">Nānāratanapajjote,</span><br />
</p>
<p id="thi-ap25c7p4">
<span class="m-text m-primary">mahāsukhasamappitā.</span><br />
</p>
<p id="thi-ap25c8p1">
<span class="m-text m-primary">Upetvā taṁ mahāvīraṁ,</span><br />
</p>
<p id="thi-ap25c8p2">
<span class="m-text m-primary">assosiṁ dhammadesanaṁ;</span><br />
</p>
<p id="thi-ap25c8p3">
<span class="m-text m-primary">Amataṁ paramassādaṁ,</span><br />
</p>
<p id="thi-ap25c8p4">
<span class="m-text m-primary">paramatthanivedakaṁ.</span><br />
</p>
<p id="thi-ap25c9p1">
<span class="m-text m-primary">Tadā nimantayitvāna,</span><br />
</p>
<p id="thi-ap25c9p2">
<span class="m-text m-primary">sasaṅghaṁ lokanāyakaṁ;</span><br />
</p>
<p id="thi-ap25c9p3">
<span class="m-text m-primary">Datvā tassa mahādānaṁ,</span><br />
</p>
<p id="thi-ap25c9p4">
<span class="m-text m-primary">pasannā sehi pāṇibhi.</span><br />
</p>
<p id="thi-ap25c10p1">
<span class="m-text m-primary">Jhāyinīnaṁ bhikkhunīnaṁ,</span><br />
</p>
<p id="thi-ap25c10p2">
<span class="m-text m-primary">aggaṭṭhānamapatthayiṁ;</span><br />
</p>
<p id="thi-ap25c10p3">
<span class="m-text m-primary">Nipacca sirasā dhīraṁ,</span><br />
</p>
<p id="thi-ap25c10p4">
<span class="m-text m-primary">sasaṅghaṁ lokanāyakaṁ.</span><br />
</p>
<p id="thi-ap25c11p1">
<span class="m-text m-primary">Tadā adantadamako,</span><br />
</p>
<p id="thi-ap25c11p2">
<span class="m-text m-primary">tilokasaraṇo pabhū;</span><br />
</p>
<p id="thi-ap25c11p3">
<span class="m-text m-primary">Byākāsi narasārathi,</span><br />
</p>
<p id="thi-ap25c11p4">
<span class="m-text m-primary">‘lacchase taṁ supatthitaṁ.</span><br />
</p>
<p id="thi-ap25c12p1">
<span class="m-text m-primary">Satasahassito kappe,</span><br />
</p>
<p id="thi-ap25c12p2">
<span class="m-text m-primary">okkākakulasambhavo;</span><br />
</p>
<p id="thi-ap25c12p3">
<span class="m-text m-primary">Gotamo nāma gottena,</span><br />
</p>
<p id="thi-ap25c12p4">
<span class="m-text m-primary">satthā loke bhavissati.</span><br />
</p>
<p id="thi-ap25c13p1">
<span class="m-text m-primary">Tassa dhammesu dāyādā,</span><br />
</p>
<p id="thi-ap25c13p2">
<span class="m-text m-primary">orasā dhammanimmitā;</span><br />
</p>
<p id="thi-ap25c13p3">
<span class="m-text m-primary">Nandāti nāma nāmena,</span><br />
</p>
<p id="thi-ap25c13p4">
<span class="m-text m-primary">hessati satthu sāvikā’.</span><br />
</p>
<p id="thi-ap25c14p1">
<span class="m-text m-primary">Taṁ sutvā muditā hutvā,</span><br />
</p>
<p id="thi-ap25c14p2">
<span class="m-text m-primary">yāvajīvaṁ tadā jinaṁ;</span><br />
</p>
<p id="thi-ap25c14p3">
<span class="m-text m-primary">Mettacittā paricariṁ,</span><br />
</p>
<p id="thi-ap25c14p4">
<span class="m-text m-primary">paccayehi vināyakaṁ.</span><br />
</p>
<p id="thi-ap25c15p1">
<span class="m-text m-primary">Tena kammena sukatena,</span><br />
</p>
<p id="thi-ap25c15p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap25c15p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap25c15p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap25c16p1">
<span class="m-text m-primary">Tato cutā yāmamagaṁ,</span><br />
</p>
<p id="thi-ap25c16p2">
<span class="m-text m-primary">tatohaṁ tusitaṁ gatā;</span><br />
</p>
<p id="thi-ap25c16p3">
<span class="m-text m-primary">Tato ca nimmānaratiṁ,</span><br />
</p>
<p id="thi-ap25c16p4">
<span class="m-text m-primary">vasavattipuraṁ tato.</span><br />
</p>
<p id="thi-ap25c17p1">
<span class="m-text m-primary">Yattha yatthūpapajjāmi,</span><br />
</p>
<p id="thi-ap25c17p2">
<span class="m-text m-primary">tassa kammassa vāhasā;</span><br />
</p>
<p id="thi-ap25c17p3">
<span class="m-text m-primary">Tattha tattheva rājūnaṁ,</span><br />
</p>
<p id="thi-ap25c17p4">
<span class="m-text m-primary">mahesittamakārayiṁ.</span><br />
</p>
<p id="thi-ap25c18p1">
<span class="m-text m-primary">Tato cutā manussatte,</span><br />
</p>
<p id="thi-ap25c18p2">
<span class="m-text m-primary">rājānaṁ cakkavattinaṁ;</span><br />
</p>
<p id="thi-ap25c18p3">
<span class="m-text m-primary">Maṇḍalīnañca rājūnaṁ,</span><br />
</p>
<p id="thi-ap25c18p4">
<span class="m-text m-primary">mahesittamakārayiṁ.</span><br />
</p>
<p id="thi-ap25c19p1">
<span class="m-text m-primary">Sampattiṁ anubhotvāna,</span><br />
</p>
<p id="thi-ap25c19p2">
<span class="m-text m-primary">devesu manujesu ca;</span><br />
</p>
<p id="thi-ap25c19p3">
<span class="m-text m-primary">Sabbattha sukhitā hutvā,</span><br />
</p>
<p id="thi-ap25c19p4">
<span class="m-text m-primary">nekakappesu saṁsariṁ.</span><br />
</p>
<p id="thi-ap25c20p1">
<span class="m-text m-primary">Pacchime bhave sampatte,</span><br />
</p>
<p id="thi-ap25c20p2">
<span class="m-text m-primary">suramme kapilavhaye;</span><br />
</p>
<p id="thi-ap25c20p3">
<span class="m-text m-primary">Rañño suddhodanassāhaṁ,</span><br />
</p>
<p id="thi-ap25c20p4">
<span class="m-text m-primary">dhītā āsiṁ aninditā.</span><br />
</p>
<p id="thi-ap25c21p1">
<span class="m-text m-primary">Siriyā rūpiniṁ disvā,</span><br />
</p>
<p id="thi-ap25c21p2">
<span class="m-text m-primary">nanditaṁ āsi taṁ kulaṁ;</span><br />
</p>
<p id="thi-ap25c21p3">
<span class="m-text m-primary">Tena nandāti me nāmaṁ,</span><br />
</p>
<p id="thi-ap25c21p4">
<span class="m-text m-primary">sundaraṁ pavaraṁ ahu.</span><br />
</p>
<p id="thi-ap25c22p1">
<span class="m-text m-primary">Yuvatīnañca sabbāsaṁ,</span><br />
</p>
<p id="thi-ap25c22p2">
<span class="m-text m-primary">kalyāṇīti ca vissutā;</span><br />
</p>
<p id="thi-ap25c22p3">
<span class="m-text m-primary">Tasmimpi nagare ramme,</span><br />
</p>
<p id="thi-ap25c22p4">
<span class="m-text m-primary">ṭhapetvā taṁ yasodharaṁ.</span><br />
</p>
<p id="thi-ap25c23p1">
<span class="m-text m-primary">Jeṭṭho bhātā tilokaggo,</span><br />
</p>
<p id="thi-ap25c23p2">
<span class="m-text m-primary">pacchimo arahā tathā;</span><br />
</p>
<p id="thi-ap25c23p3">
<span class="m-text m-primary">Ekākinī gahaṭṭhāhaṁ,</span><br />
</p>
<p id="thi-ap25c23p4">
<span class="m-text m-primary">mātarā paricoditā.</span><br />
</p>
<p id="thi-ap25c24p1">
<span class="m-text m-primary">‘Sākiyamhi kule jātā,</span><br />
</p>
<p id="thi-ap25c24p2">
<span class="m-text m-primary">putte buddhānujā tuvaṁ;</span><br />
</p>
<p id="thi-ap25c24p3">
<span class="m-text m-primary">Nandenapi vinā bhūtā,</span><br />
</p>
<p id="thi-ap25c24p4">
<span class="m-text m-primary">agāre kiṁ nu acchasi.</span><br />
</p>
<p id="thi-ap25c25p1">
<span class="m-text m-primary">Jarāvasānaṁ yobbaññaṁ,</span><br />
</p>
<p id="thi-ap25c25p2">
<span class="m-text m-primary">rūpaṁ asucisammataṁ;</span><br />
</p>
<p id="thi-ap25c25p3">
<span class="m-text m-primary">Rogantamapicārogyaṁ,</span><br />
</p>
<p id="thi-ap25c25p4">
<span class="m-text m-primary">jīvitaṁ maraṇantikaṁ.</span><br />
</p>
<p id="thi-ap25c26p1">
<span class="m-text m-primary">Idampi te subhaṁ rūpaṁ,</span><br />
</p>
<p id="thi-ap25c26p2">
<span class="m-text m-primary">sasīkantaṁ manoharaṁ;</span><br />
</p>
<p id="thi-ap25c26p3">
<span class="m-text m-primary">Bhūsanānaṁ alaṅkāraṁ,</span><br />
</p>
<p id="thi-ap25c26p4">
<span class="m-text m-primary">sirisaṅghāṭasannibhaṁ.</span><br />
</p>
<p id="thi-ap25c27p1">
<span class="m-text m-primary">Puñjitaṁ lokasāraṁva,</span><br />
</p>
<p id="thi-ap25c27p2">
<span class="m-text m-primary">nayanānaṁ rasāyanaṁ;</span><br />
</p>
<p id="thi-ap25c27p3">
<span class="m-text m-primary">Puññānaṁ kittijananaṁ,</span><br />
</p>
<p id="thi-ap25c27p4">
<span class="m-text m-primary">ukkākakulanandanaṁ.</span><br />
</p>
<p id="thi-ap25c28p1">
<span class="m-text m-primary">Na cireneva kālena,</span><br />
</p>
<p id="thi-ap25c28p2">
<span class="m-text m-primary">jarā samadhisessati;</span><br />
</p>
<p id="thi-ap25c28p3">
<span class="m-text m-primary">Vihāya gehaṁ kāruññe,</span><br />
</p>
<p id="thi-ap25c28p4">
<span class="m-text m-primary">cara dhammamanindite’.</span><br />
</p>
<p id="thi-ap25c29p1">
<span class="m-text m-primary">Sutvāhaṁ mātu vacanaṁ,</span><br />
</p>
<p id="thi-ap25c29p2">
<span class="m-text m-primary">pabbajiṁ anagāriyaṁ;</span><br />
</p>
<p id="thi-ap25c29p3">
<span class="m-text m-primary">Dehena na tu cittena,</span><br />
</p>
<p id="thi-ap25c29p4">
<span class="m-text m-primary">rūpayobbanalāḷitā.</span><br />
</p>
<p id="thi-ap25c30p1">
<span class="m-text m-primary">Mahatā ca payattena,</span><br />
</p>
<p id="thi-ap25c30p2">
<span class="m-text m-primary">jhānajjhena paraṁ mama;</span><br />
</p>
<p id="thi-ap25c30p3">
<span class="m-text m-primary">Kātuñca vadate mātā,</span><br />
</p>
<p id="thi-ap25c30p4">
<span class="m-text m-primary">na cāhaṁ tattha ussukā.</span><br />
</p>
<p id="thi-ap25c31p1">
<span class="m-text m-primary">Tato mahākāruṇiko,</span><br />
</p>
<p id="thi-ap25c31p2">
<span class="m-text m-primary">disvā maṁ kāmalālasaṁ;</span><br />
</p>
<p id="thi-ap25c31p3">
<span class="m-text m-primary">Nibbindanatthaṁ rūpasmiṁ,</span><br />
</p>
<p id="thi-ap25c31p4">
<span class="m-text m-primary">mama cakkhupathe jino.</span><br />
</p>
<p id="thi-ap25c32p1">
<span class="m-text m-primary">Sakena ānubhāvena,</span><br />
</p>
<p id="thi-ap25c32p2">
<span class="m-text m-primary">itthiṁ māpesi sobhiniṁ;</span><br />
</p>
<p id="thi-ap25c32p3">
<span class="m-text m-primary">Dassanīyaṁ suruciraṁ,</span><br />
</p>
<p id="thi-ap25c32p4">
<span class="m-text m-primary">mamatopi surūpiniṁ.</span><br />
</p>
<p id="thi-ap25c33p1">
<span class="m-text m-primary">Tamahaṁ vimhitā disvā,</span><br />
</p>
<p id="thi-ap25c33p2">
<span class="m-text m-primary">ativimhitadehiniṁ;</span><br />
</p>
<p id="thi-ap25c33p3">
<span class="m-text m-primary">Cintayiṁ ‘saphalaṁ meti,</span><br />
</p>
<p id="thi-ap25c33p4">
<span class="m-text m-primary">nettalābhañca mānusaṁ.</span><br />
</p>
<p id="thi-ap25c34p1">
<span class="m-text m-primary">Tamahaṁ ehi subhage,</span><br />
</p>
<p id="thi-ap25c34p2">
<span class="m-text m-primary">yenattho taṁ vadehi me;</span><br />
</p>
<p id="thi-ap25c34p3">
<span class="m-text m-primary">Kulaṁ te nāmagottañca,</span><br />
</p>
<p id="thi-ap25c34p4">
<span class="m-text m-primary">vada me yadi te piyaṁ.</span><br />
</p>
<p id="thi-ap25c35p1">
<span class="m-text m-primary">Na vañcakālo subhage,</span><br />
</p>
<p id="thi-ap25c35p2">
<span class="m-text m-primary">ucchaṅge maṁ nivāsaya;</span><br />
</p>
<p id="thi-ap25c35p3">
<span class="m-text m-primary">Sīdantīva mamaṅgāni,</span><br />
</p>
<p id="thi-ap25c35p4">
<span class="m-text m-primary">pasuppaya muhuttakaṁ’.</span><br />
</p>
<p id="thi-ap25c36p1">
<span class="m-text m-primary">Tato sīsaṁ mamaṅge sā,</span><br />
</p>
<p id="thi-ap25c36p2">
<span class="m-text m-primary">katvā sayi sulocanā;</span><br />
</p>
<p id="thi-ap25c36p3">
<span class="m-text m-primary">Tassā nalāṭe patitā,</span><br />
</p>
<p id="thi-ap25c36p4">
<span class="m-text m-primary">luddhā paramadāruṇā.</span><br />
</p>
<p id="thi-ap25c37p1">
<span class="m-text m-primary">Saha tassā nipātena,</span><br />
</p>
<p id="thi-ap25c37p2">
<span class="m-text m-primary">piḷakā upapajjatha;</span><br />
</p>
<p id="thi-ap25c37p3">
<span class="m-text m-primary">Pagghariṁsu pabhinnā ca,</span><br />
</p>
<p id="thi-ap25c37p4">
<span class="m-text m-primary">kuṇapā pubbalohitā.</span><br />
</p>
<p id="thi-ap25c38p1">
<span class="m-text m-primary">Pabhinnaṁ vadanañcāpi,</span><br />
</p>
<p id="thi-ap25c38p2">
<span class="m-text m-primary">kuṇapaṁ pūtigandhanaṁ;</span><br />
</p>
<p id="thi-ap25c38p3">
<span class="m-text m-primary">Uddhumātaṁ vinilañca,</span><br />
</p>
<p id="thi-ap25c38p4">
<span class="m-text m-primary">pubbañcāpi sarīrakaṁ.</span><br />
</p>
<p id="thi-ap25c39p1">
<span class="m-text m-primary">Sā paveditasabbaṅgī,</span><br />
</p>
<p id="thi-ap25c39p2">
<span class="m-text m-primary">nissasantī muhuṁ muhuṁ;</span><br />
</p>
<p id="thi-ap25c39p3">
<span class="m-text m-primary">Vedayantī sakaṁ dukkhaṁ,</span><br />
</p>
<p id="thi-ap25c39p4">
<span class="m-text m-primary">karuṇaṁ paridevayi.</span><br />
</p>
<p id="thi-ap25c40p1">
<span class="m-text m-primary">‘Dukkhena dukkhitā homi,</span><br />
</p>
<p id="thi-ap25c40p2">
<span class="m-text m-primary">phusayanti ca vedanā;</span><br />
</p>
<p id="thi-ap25c40p3">
<span class="m-text m-primary">Mahādukkhe nimuggamhi,</span><br />
</p>
<p id="thi-ap25c40p4">
<span class="m-text m-primary">saraṇaṁ hohi me sakhī.</span><br />
</p>
<p id="thi-ap25c41p1">
<span class="m-text m-primary">Kuhiṁ vadanasobhaṁ te,</span><br />
</p>
<p id="thi-ap25c41p2">
<span class="m-text m-primary">kuhiṁ te tuṅganāsikā;</span><br />
</p>
<p id="thi-ap25c41p3">
<span class="m-text m-primary">Tambabimbavaroṭṭhaṁ te,</span><br />
</p>
<p id="thi-ap25c41p4">
<span class="m-text m-primary">vadanaṁ te kuhiṁ gataṁ.</span><br />
</p>
<p id="thi-ap25c42p1">
<span class="m-text m-primary">Kuhiṁ sasīnibhaṁ vaṇṇaṁ,</span><br />
</p>
<p id="thi-ap25c42p2">
<span class="m-text m-primary">kambugīvā kuhiṁ gatā;</span><br />
</p>
<p id="thi-ap25c42p3">
<span class="m-text m-primary">Doḷālolāva te kaṇṇā,</span><br />
</p>
<p id="thi-ap25c42p4">
<span class="m-text m-primary">vevaṇṇaṁ samupāgatā.</span><br />
</p>
<p id="thi-ap25c43p1">
<span class="m-text m-primary">Makuḷakhārakākārā,</span><br />
</p>
<p id="thi-ap25c43p2">
<span class="m-text m-primary">kalikāva payodharā;</span><br />
</p>
<p id="thi-ap25c43p3">
<span class="m-text m-primary">Pabhinnā pūtikuṇapā,</span><br />
</p>
<p id="thi-ap25c43p4">
<span class="m-text m-primary">duṭṭhagandhittamāgatā.</span><br />
</p>
<p id="thi-ap25c44p1">
<span class="m-text m-primary">Vedimajjhāva sussoṇī,</span><br />
</p>
<p id="thi-ap25c44p2">
<span class="m-text m-primary">sūnāva nītakibbisā;</span><br />
</p>
<p id="thi-ap25c44p3">
<span class="m-text m-primary">Jātā amejjhabharitā,</span><br />
</p>
<p id="thi-ap25c44p4">
<span class="m-text m-primary">aho rūpamasassataṁ.</span><br />
</p>
<p id="thi-ap25c45p1">
<span class="m-text m-primary">Sabbaṁ sarīrasañjātaṁ,</span><br />
</p>
<p id="thi-ap25c45p2">
<span class="m-text m-primary">pūtigandhaṁ bhayānakaṁ;</span><br />
</p>
<p id="thi-ap25c45p3">
<span class="m-text m-primary">Susānamiva bībhacchaṁ,</span><br />
</p>
<p id="thi-ap25c45p4">
<span class="m-text m-primary">ramante yattha bālisā’.</span><br />
</p>
<p id="thi-ap25c46p1">
<span class="m-text m-primary">Tadā mahākāruṇiko,</span><br />
</p>
<p id="thi-ap25c46p2">
<span class="m-text m-primary">bhātā me lokanāyako;</span><br />
</p>
<p id="thi-ap25c46p3">
<span class="m-text m-primary">Disvā saṁviggacittaṁ maṁ,</span><br />
</p>
<p id="thi-ap25c46p4">
<span class="m-text m-primary">imā gāthā abhāsatha.</span><br />
</p>
<p id="thi-ap25c47p1">
<span class="m-text m-primary">‘Āturaṁ kuṇapaṁ pūtiṁ,</span><br />
</p>
<p id="thi-ap25c47p2">
<span class="m-text m-primary">passa nande samussayaṁ;</span><br />
</p>
<p id="thi-ap25c47p3">
<span class="m-text m-primary">Asubhāya cittaṁ bhāvehi,</span><br />
</p>
<p id="thi-ap25c47p4">
<span class="m-text m-primary">ekaggaṁ susamāhitaṁ.</span><br />
</p>
<p id="thi-ap25c48p1">
<span class="m-text m-primary">Yathā idaṁ tathā etaṁ,</span><br />
</p>
<p id="thi-ap25c48p2">
<span class="m-text m-primary">yathā etaṁ tathā idaṁ;</span><br />
</p>
<p id="thi-ap25c48p3">
<span class="m-text m-primary">Duggandhaṁ pūtikaṁ vāti,</span><br />
</p>
<p id="thi-ap25c48p4">
<span class="m-text m-primary">bālānaṁ abhinanditaṁ.</span><br />
</p>
<p id="thi-ap25c49p1">
<span class="m-text m-primary">Evametaṁ avekkhantī,</span><br />
</p>
<p id="thi-ap25c49p2">
<span class="m-text m-primary">rattindivamatanditā;</span><br />
</p>
<p id="thi-ap25c49p3">
<span class="m-text m-primary">Tato sakāya paññāya,</span><br />
</p>
<p id="thi-ap25c49p4">
<span class="m-text m-primary">abhinibbijjha dakkhasi’.</span><br />
</p>
<p id="thi-ap25c50p1">
<span class="m-text m-primary">Tatohaṁ atisaṁviggā,</span><br />
</p>
<p id="thi-ap25c50p2">
<span class="m-text m-primary">sutvā gāthā subhāsitā;</span><br />
</p>
<p id="thi-ap25c50p3">
<span class="m-text m-primary">Tatraṭṭhitāvahaṁ santī,</span><br />
</p>
<p id="thi-ap25c50p4">
<span class="m-text m-primary">arahattamapāpuṇiṁ.</span><br />
</p>
<p id="thi-ap25c51p1">
<span class="m-text m-primary">Yattha yattha nisinnāhaṁ,</span><br />
</p>
<p id="thi-ap25c51p2">
<span class="m-text m-primary">sadā jhānaparāyaṇā;</span><br />
</p>
<p id="thi-ap25c51p3">
<span class="m-text m-primary">Jino tasmiṁ guṇe tuṭṭho,</span><br />
</p>
<p id="thi-ap25c51p4">
<span class="m-text m-primary">etadagge ṭhapesi maṁ.</span><br />
</p>
<p id="thi-ap25c52p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap25c52p2">
<span class="m-text m-primary">…pe…</span><br />
</p>
<p id="thi-ap25c52p3">
<span class="m-text m-primary">viharāmi anāsavā.</span><br />
</p>
<p id="thi-ap25c53p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap25c53p2">
<span class="m-text m-primary">…pe…</span><br />
</p>
<p id="thi-ap25c53p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap25c54p1">
<span class="m-text m-primary">Paṭisambhidā catasso,</span><br />
</p>
<p id="thi-ap25c54p2">
<span class="m-text m-primary">…pe…</span><br />
</p>
<p id="thi-ap25c54p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap25c55p1">
<span class="m-text m-primary">Itthaṁ sudaṁ nandā bhikkhunī janapadakalyāṇī imā gāthāyo abhāsitthāti.</span><br />
</p>
<p id="thi-ap25c56p1">
<span class="m-text m-primary">Nandātheriyāpadānaṁ pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>