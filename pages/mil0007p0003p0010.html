<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0007p0003p0010.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/mil0007p0003p0009.html">Previous</a></div>
<div class="m-col-s-6 m-text-right">
<a href="https://www.theravadan.org/pages/mil0007p0004p0001.html">Next</a></div>
</div>
<p id="mil7p3p10c0p2">
<span class="pali m-text">Opammakathāpañha</span><br />
</p>
<p id="mil7p3p10c0p3">
<span class="pali m-text">Samuddavagga</span><br />
</p>
<section id="samuddangapanha">
<span id="mil7p3p10c0p4"></span><h2><span class="pali m-text">10. Samuddaṅgapañha</span></h2>
<p id="mil7p3p10c1p1">
<span class="pali m-text">“Bhante nāgasena, ‘samuddassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?</span><br />
</p>
<p id="mil7p3p10c1p2">
<span class="pali m-text">“Yathā, mahārāja, mahāsamuddo matena kuṇapena saddhiṁ na saṁvasati;</span><br />
</p>
<p id="mil7p3p10c1p3">
<span class="pali m-text">evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṁ na saṁvasitabbaṁ.</span><br />
</p>
<p id="mil7p3p10c1p4">
<span class="pali m-text">Idaṁ, mahārāja, samuddassa paṭhamaṁ aṅgaṁ gahetabbaṁ.</span><br />
</p>
<p id="mil7p3p10c2p1">
<span class="pali m-text">Puna caparaṁ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṁ dhārento pidahati, na bahi vikirati;</span><br />
</p>
<p id="mil7p3p10c2p2">
<span class="pali m-text">evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni.</span><br />
</p>
<p id="mil7p3p10c2p3">
<span class="pali m-text">Idaṁ, mahārāja, samuddassa dutiyaṁ aṅgaṁ gahetabbaṁ.</span><br />
</p>
<p id="mil7p3p10c3p1">
<span class="pali m-text">Puna caparaṁ, mahārāja, mahāsamuddo mahantehi mahābhūtehi saddhiṁ saṁvasati;</span><br />
</p>
<p id="mil7p3p10c3p2">
<span class="pali m-text">evameva kho, mahārāja, yoginā yogāvacarena appicchaṁ santuṭṭhaṁ dhutavādaṁ sallekhavuttiṁ ācārasampannaṁ lajjiṁ pesalaṁ garuṁ bhāvanīyaṁ vattāraṁ vacanakkhamaṁ codakaṁ pāpagarahiṁ ovādakaṁ anusāsakaṁ viññāpakaṁ sandassakaṁ samādapakaṁ samuttejakaṁ sampahaṁsakaṁ kalyāṇamittaṁ sabrahmacāriṁ nissāya vasitabbaṁ.</span><br />
</p>
<p id="mil7p3p10c3p3">
<span class="pali m-text">Idaṁ, mahārāja, mahāsamuddassa tatiyaṁ aṅgaṁ gahetabbaṁ.</span><br />
</p>
<p id="mil7p3p10c4p1">
<span class="pali m-text">Puna caparaṁ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṁ velaṁ nātivattati;</span><br />
</p>
<p id="mil7p3p10c4p2">
<span class="pali m-text">evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo.</span><br />
</p>
<p id="mil7p3p10c4p3">
<span class="pali m-text">Idaṁ, mahārāja, mahāsamuddassa catutthaṁ aṅgaṁ gahetabbaṁ.</span><br />
</p>
<p id="mil7p3p10c4p4">
<span class="pali m-text">Bhāsitampetaṁ, mahārāja, bhagavatā devātidevena—</span><br />
</p>
<p id="mil7p3p10c5p1">
<span class="pali m-text">‘Seyyathāpi, mahārāja, mahāsamuddo ṭhitadhammo velaṁ nātikkamati;</span><br />
</p>
<p id="mil7p3p10c5p2">
<span class="pali m-text">evameva kho, mahārāja, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’ti.</span><br />
</p>
<p id="mil7p3p10c6p1">
<span class="pali m-text">Puna caparaṁ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati;</span><br />
</p>
<p id="mil7p3p10c6p2">
<span class="pali m-text">evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṁ suṇantenāpi na tappitabbaṁ.</span><br />
</p>
<p id="mil7p3p10c6p3">
<span class="pali m-text">Idaṁ, mahārāja, mahāsamuddassa pañcamaṁ aṅgaṁ gahetabbaṁ.</span><br />
</p>
<p id="mil7p3p10c6p4">
<span class="pali m-text">Bhāsitampetaṁ, mahārāja, bhagavatā devātidevena sutasomajātake—</span><br />
</p>
<p id="mil7p3p10c7p1">
<span class="pali m-text">‘Aggi yathā tiṇakaṭṭhaṁ dahanto,</span><br />
</p>
<p id="mil7p3p10c7p2">
<span class="pali m-text">Na tappati sāgaro vā nadīhi;</span><br />
</p>
<p id="mil7p3p10c7p3">
<span class="pali m-text">Evampi ce paṇḍitā rājaseṭṭha,</span><br />
</p>
<p id="mil7p3p10c7p4">
<span class="pali m-text">Sutvā na tappanti subhāsitenā’”ti.</span><br />
</p>
<p id="mil7p3p10c8p1">
<span class="pali m-text">Samuddaṅgapañho dasamo.</span><br />
</p>
<p id="mil7p3p10c9p1">
<span class="pali m-text">Samuddavaggo dutiyo.</span><br />
</p>
<p id="mil7p3p10c10p1">
<span class="pali m-text">Tassuddānaṁ</span><br />
</p>
<p id="mil7p3p10c11p1">
<span class="pali m-text">Lābulatā ca padumaṁ,</span><br />
</p>
<p id="mil7p3p10c11p2">
<span class="pali m-text">bījaṁ sālakalyāṇikā;</span><br />
</p>
<p id="mil7p3p10c11p3">
<span class="pali m-text">Nāvā ca nāvālagganaṁ,</span><br />
</p>
<p id="mil7p3p10c11p4">
<span class="pali m-text">kūpo niyāmako tathā;</span><br />
</p>
<p id="mil7p3p10c11p5">
<span class="pali m-text">Kammakāro samuddo ca,</span><br />
</p>
<p id="mil7p3p10c11p6">
<span class="pali m-text">vaggo tena pavuccatīti.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>