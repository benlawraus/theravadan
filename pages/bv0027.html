<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bv0027.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/bv0026.html">Previous</a></div>
<div class="m-col-s-6 m-text-right">
<a href="https://www.theravadan.org/pages/bv0028.html">Next</a></div>
</div>
<section id="gotamabuddhavamsa">
<span id="bv27c0p2"></span><h2><span class="pali m-text">27. Gotamabuddhavaṁsa</span></h2>
<p id="bv27c1p1">
<span class="pali m-text">“Ahametarahi sambuddho,</span><br />
</p>
<p id="bv27c1p2">
<span class="pali m-text">gotamo sakyavaḍḍhano;</span><br />
</p>
<p id="bv27c1p3">
<span class="pali m-text">Padhānaṁ padahitvāna,</span><br />
</p>
<p id="bv27c1p4">
<span class="pali m-text">patto sambodhimuttamaṁ.</span><br />
</p>
<p id="bv27c2p1">
<span class="pali m-text">Brahmunā yācito santo,</span><br />
</p>
<p id="bv27c2p2">
<span class="pali m-text">dhammacakkaṁ pavattayiṁ;</span><br />
</p>
<p id="bv27c2p3">
<span class="pali m-text">Aṭṭhārasannaṁ koṭīnaṁ,</span><br />
</p>
<p id="bv27c2p4">
<span class="pali m-text">paṭhamābhisamayo ahu.</span><br />
</p>
<p id="bv27c3p1">
<span class="pali m-text">Tato parañca desente,</span><br />
</p>
<p id="bv27c3p2">
<span class="pali m-text">naradevasamāgame;</span><br />
</p>
<p id="bv27c3p3">
<span class="pali m-text">Gaṇanāya na vattabbo,</span><br />
</p>
<p id="bv27c3p4">
<span class="pali m-text">dutiyābhisamayo ahu.</span><br />
</p>
<p id="bv27c4p1">
<span class="pali m-text">Idhevāhaṁ etarahi,</span><br />
</p>
<p id="bv27c4p2">
<span class="pali m-text">ovadiṁ mama atrajaṁ;</span><br />
</p>
<p id="bv27c4p3">
<span class="pali m-text">Gaṇanāya na vattabbo,</span><br />
</p>
<p id="bv27c4p4">
<span class="pali m-text">tatiyābhisamayo ahu.</span><br />
</p>
<p id="bv27c5p1">
<span class="pali m-text">Ekosi sannipāto me,</span><br />
</p>
<p id="bv27c5p2">
<span class="pali m-text">sāvakānaṁ mahesinaṁ;</span><br />
</p>
<p id="bv27c5p3">
<span class="pali m-text">Aḍḍhateḷasasatānaṁ,</span><br />
</p>
<p id="bv27c5p4">
<span class="pali m-text">bhikkhūnāsi samāgamo.</span><br />
</p>
<p id="bv27c6p1">
<span class="pali m-text">Virocamāno vimalo,</span><br />
</p>
<p id="bv27c6p2">
<span class="pali m-text">bhikkhusaṅghassa majjhago;</span><br />
</p>
<p id="bv27c6p3">
<span class="pali m-text">Dadāmi patthitaṁ sabbaṁ,</span><br />
</p>
<p id="bv27c6p4">
<span class="pali m-text">maṇīva sabbakāmado.</span><br />
</p>
<p id="bv27c7p1">
<span class="pali m-text">Phalamākaṅkhamānānaṁ,</span><br />
</p>
<p id="bv27c7p2">
<span class="pali m-text">bhavacchandajahesinaṁ;</span><br />
</p>
<p id="bv27c7p3">
<span class="pali m-text">Catusaccaṁ pakāsemi,</span><br />
</p>
<p id="bv27c7p4">
<span class="pali m-text">anukampāya pāṇinaṁ.</span><br />
</p>
<p id="bv27c8p1">
<span class="pali m-text">Dasavīsasahassānaṁ,</span><br />
</p>
<p id="bv27c8p2">
<span class="pali m-text">dhammābhisamayo ahu;</span><br />
</p>
<p id="bv27c8p3">
<span class="pali m-text">Ekadvinnaṁ abhisamayo,</span><br />
</p>
<p id="bv27c8p4">
<span class="pali m-text">gaṇanāto asaṅkhiyo.</span><br />
</p>
<p id="bv27c9p1">
<span class="pali m-text">Vitthārikaṁ bāhujaññaṁ,</span><br />
</p>
<p id="bv27c9p2">
<span class="pali m-text">iddhaṁ phītaṁ suphullitaṁ;</span><br />
</p>
<p id="bv27c9p3">
<span class="pali m-text">Idha mayhaṁ sakyamunino,</span><br />
</p>
<p id="bv27c9p4">
<span class="pali m-text">sāsanaṁ suvisodhitaṁ.</span><br />
</p>
<p id="bv27c10p1">
<span class="pali m-text">Anāsavā vītarāgā,</span><br />
</p>
<p id="bv27c10p2">
<span class="pali m-text">santacittā samāhitā;</span><br />
</p>
<p id="bv27c10p3">
<span class="pali m-text">Bhikkhūnekasatā sabbe,</span><br />
</p>
<p id="bv27c10p4">
<span class="pali m-text">parivārenti maṁ sadā.</span><br />
</p>
<p id="bv27c11p1">
<span class="pali m-text">Idāni ye etarahi,</span><br />
</p>
<p id="bv27c11p2">
<span class="pali m-text">jahanti mānusaṁ bhavaṁ;</span><br />
</p>
<p id="bv27c11p3">
<span class="pali m-text">Appattamānasā sekhā,</span><br />
</p>
<p id="bv27c11p4">
<span class="pali m-text">te bhikkhū viññugarahitā.</span><br />
</p>
<p id="bv27c12p1">
<span class="pali m-text">Ariyañca santhomayantā,</span><br />
</p>
<p id="bv27c12p2">
<span class="pali m-text">sadā dhammaratā janā;</span><br />
</p>
<p id="bv27c12p3">
<span class="pali m-text">Bujjhissanti satimanto,</span><br />
</p>
<p id="bv27c12p4">
<span class="pali m-text">saṁsārasaritaṁ gatā.</span><br />
</p>
<p id="bv27c13p1">
<span class="pali m-text">Nagaraṁ kapilavatthu me,</span><br />
</p>
<p id="bv27c13p2">
<span class="pali m-text">rājā suddhodano pitā;</span><br />
</p>
<p id="bv27c13p3">
<span class="pali m-text">Mayhaṁ janettikā mātā,</span><br />
</p>
<p id="bv27c13p4">
<span class="pali m-text">māyādevīti vuccati.</span><br />
</p>
<p id="bv27c14p1">
<span class="pali m-text">Ekūnatiṁsavassāni,</span><br />
</p>
<p id="bv27c14p2">
<span class="pali m-text">agāraṁ ajjhahaṁ vasiṁ;</span><br />
</p>
<p id="bv27c14p3">
<span class="pali m-text">Rammo surammo subhako,</span><br />
</p>
<p id="bv27c14p4">
<span class="pali m-text">tayo pāsādamuttamā.</span><br />
</p>
<p id="bv27c15p1">
<span class="pali m-text">Cattārīsasahassāni,</span><br />
</p>
<p id="bv27c15p2">
<span class="pali m-text">nāriyo samalaṅkatā;</span><br />
</p>
<p id="bv27c15p3">
<span class="pali m-text">Bhaddakañcanā nāma nārī,</span><br />
</p>
<p id="bv27c15p4">
<span class="pali m-text">rāhulo nāma atrajo.</span><br />
</p>
<p id="bv27c16p1">
<span class="pali m-text">Nimitte caturo disvā,</span><br />
</p>
<p id="bv27c16p2">
<span class="pali m-text">assayānena nikkhamiṁ;</span><br />
</p>
<p id="bv27c16p3">
<span class="pali m-text">Chabbassaṁ padhānacāraṁ,</span><br />
</p>
<p id="bv27c16p4">
<span class="pali m-text">acariṁ dukkaraṁ ahaṁ.</span><br />
</p>
<p id="bv27c17p1">
<span class="pali m-text">Bārāṇasiyaṁ isipatane,</span><br />
</p>
<p id="bv27c17p2">
<span class="pali m-text">Cakkaṁ pavattitaṁ mayā;</span><br />
</p>
<p id="bv27c17p3">
<span class="pali m-text">Ahaṁ gotamasambuddho,</span><br />
</p>
<p id="bv27c17p4">
<span class="pali m-text">Saraṇaṁ sabbapāṇinaṁ.</span><br />
</p>
<p id="bv27c18p1">
<span class="pali m-text">Kolito upatisso ca,</span><br />
</p>
<p id="bv27c18p2">
<span class="pali m-text">dve bhikkhū aggasāvakā;</span><br />
</p>
<p id="bv27c18p3">
<span class="pali m-text">Ānando nāmupaṭṭhāko,</span><br />
</p>
<p id="bv27c18p4">
<span class="pali m-text">santikāvacaro mama;</span><br />
</p>
<p id="bv27c18p5">
<span class="pali m-text">Khemā uppalavaṇṇā ca,</span><br />
</p>
<p id="bv27c18p6">
<span class="pali m-text">bhikkhunī aggasāvikā.</span><br />
</p>
<p id="bv27c19p1">
<span class="pali m-text">Citto hatthāḷavako ca,</span><br />
</p>
<p id="bv27c19p2">
<span class="pali m-text">aggupaṭṭhākupāsakā;</span><br />
</p>
<p id="bv27c19p3">
<span class="pali m-text">Nandamātā ca uttarā,</span><br />
</p>
<p id="bv27c19p4">
<span class="pali m-text">aggupaṭṭhākupāsikā.</span><br />
</p>
<p id="bv27c20p1">
<span class="pali m-text">Ahaṁ assatthamūlamhi,</span><br />
</p>
<p id="bv27c20p2">
<span class="pali m-text">patto sambodhimuttamaṁ;</span><br />
</p>
<p id="bv27c20p3">
<span class="pali m-text">Byāmappabhā sadā mayhaṁ,</span><br />
</p>
<p id="bv27c20p4">
<span class="pali m-text">soḷasahatthamuggatā.</span><br />
</p>
<p id="bv27c21p1">
<span class="pali m-text">Appaṁ vassasataṁ āyu,</span><br />
</p>
<p id="bv27c21p2">
<span class="pali m-text">idānetarahi vijjati;</span><br />
</p>
<p id="bv27c21p3">
<span class="pali m-text">Tāvatā tiṭṭhamānohaṁ,</span><br />
</p>
<p id="bv27c21p4">
<span class="pali m-text">tāremi janataṁ bahuṁ.</span><br />
</p>
<p id="bv27c22p1">
<span class="pali m-text">Ṭhapayitvāna dhammukkaṁ,</span><br />
</p>
<p id="bv27c22p2">
<span class="pali m-text">pacchimaṁ janabodhanaṁ;</span><br />
</p>
<p id="bv27c22p3">
<span class="pali m-text">Ahampi nacirasseva,</span><br />
</p>
<p id="bv27c22p4">
<span class="pali m-text">saddhiṁ sāvakasaṅghato;</span><br />
</p>
<p id="bv27c22p5">
<span class="pali m-text">Idheva parinibbissaṁ,</span><br />
</p>
<p id="bv27c22p6">
<span class="pali m-text">aggīvāhārasaṅkhayā.</span><br />
</p>
<p id="bv27c23p1">
<span class="pali m-text">Tāni ca atulatejāni,</span><br />
</p>
<p id="bv27c23p2">
<span class="pali m-text">Imāni ca dasabalāni;</span><br />
</p>
<p id="bv27c23p3">
<span class="pali m-text">Ayañca guṇadhāraṇo deho,</span><br />
</p>
<p id="bv27c23p4">
<span class="pali m-text">Dvattiṁsavaralakkhaṇavicitto.</span><br />
</p>
<p id="bv27c24p1">
<span class="pali m-text">Dasa disā pabhāsetvā,</span><br />
</p>
<p id="bv27c24p2">
<span class="pali m-text">Sataraṁsīva chappabhā;</span><br />
</p>
<p id="bv27c24p3">
<span class="pali m-text">Sabbaṁ tamantarahissanti,</span><br />
</p>
<p id="bv27c24p4">
<span class="pali m-text">Nanu rittā sabbasaṅkhārā”ti.</span><br />
</p>
<p id="bv27c25p1">
<span class="pali m-text">Gotamassa bhagavato vaṁso pañcavīsatimo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>