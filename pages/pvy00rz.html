<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pvy00rz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://www.theravadan.org/pages/pvy00rz.html" />
  <meta property="og:description" content="Ubbarivagga 10. Uttaramātupetivatthu Divāvihāragataṁ bhikkhuṁ, gaṅgātīre nisinnakaṁ; Taṁ petī upasaṅkamma, dubbaṇṇā bhīrudassanā. Kesā cassā atidīghā, yāvabhūmāvalambare; Kesehi sā paṭicchannā, samaṇaṁ etadabravi. “Pañcapaṇṇāsavassāni, yato kālaṅkatā ahaṁ; Nābhijānāmi bhuttaṁ vā, pītaṁ vā pana pāniyaṁ; Dehi tvaṁ pāniyaṁ bhante, tasitā pāniyāya me”ti. “Ayaṁ sītodikā ga …" />
  <meta name="twitter:description" content="Ubbarivagga 10. Uttaramātupetivatthu Divāvihāragataṁ bhikkhuṁ, gaṅgātīre nisinnakaṁ; Taṁ petī upasaṅkamma, dubbaṇṇā bhīrudassanā. Kesā cassā atidīghā, yāvabhūmāvalambare; Kesehi sā paṭicchannā, samaṇaṁ etadabravi. “Pañcapaṇṇāsavassāni, yato kālaṅkatā ahaṁ; Nābhijānāmi bhuttaṁ vā, pītaṁ vā pana pāniyaṁ; Dehi tvaṁ pāniyaṁ bhante, tasitā pāniyāya me”ti. “Ayaṁ sītodikā ga …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="ubbarivagga">
<h2><a href="#ubbarivagga">Ubbarivagga</a></h2>
<section id="uttaramatupetivatthu">
<h3><a href="#uttaramatupetivatthu">10. Uttaramātupetivatthu</a></h3>
<p id="pv22c1p1">
<span class="m-text m-primary">Divāvihāragataṁ bhikkhuṁ,</span><br />
</p>
<p id="pv22c1p2">
<span class="m-text m-primary">gaṅgātīre nisinnakaṁ;</span><br />
</p>
<p id="pv22c1p3">
<span class="m-text m-primary">Taṁ petī upasaṅkamma,</span><br />
</p>
<p id="pv22c1p4">
<span class="m-text m-primary">dubbaṇṇā bhīrudassanā.</span><br />
</p>
<p id="pv22c2p1">
<span class="m-text m-primary">Kesā cassā atidīghā,</span><br />
</p>
<p id="pv22c2p2">
<span class="m-text m-primary">yāvabhūmāvalambare;</span><br />
</p>
<p id="pv22c2p3">
<span class="m-text m-primary">Kesehi sā paṭicchannā,</span><br />
</p>
<p id="pv22c2p4">
<span class="m-text m-primary">samaṇaṁ etadabravi.</span><br />
</p>
<p id="pv22c3p1">
<span class="m-text m-primary">“Pañcapaṇṇāsavassāni,</span><br />
</p>
<p id="pv22c3p2">
<span class="m-text m-primary">yato kālaṅkatā ahaṁ;</span><br />
</p>
<p id="pv22c3p3">
<span class="m-text m-primary">Nābhijānāmi bhuttaṁ vā,</span><br />
</p>
<p id="pv22c3p4">
<span class="m-text m-primary">pītaṁ vā pana pāniyaṁ;</span><br />
</p>
<p id="pv22c3p5">
<span class="m-text m-primary">Dehi tvaṁ pāniyaṁ bhante,</span><br />
</p>
<p id="pv22c3p6">
<span class="m-text m-primary">tasitā pāniyāya me”ti.</span><br />
</p>
<p id="pv22c4p1">
<span class="m-text m-primary">“Ayaṁ sītodikā gaṅgā,</span><br />
</p>
<p id="pv22c4p2">
<span class="m-text m-primary">himavantato sandati;</span><br />
</p>
<p id="pv22c4p3">
<span class="m-text m-primary">Piva etto gahetvāna,</span><br />
</p>
<p id="pv22c4p4">
<span class="m-text m-primary">kiṁ maṁ yācasi pāniyan”ti.</span><br />
</p>
<p id="pv22c5p1">
<span class="m-text m-primary">“Sacāhaṁ bhante gaṅgāya,</span><br />
</p>
<p id="pv22c5p2">
<span class="m-text m-primary">sayaṁ gaṇhāmi pāniyaṁ;</span><br />
</p>
<p id="pv22c5p3">
<span class="m-text m-primary">Lohitaṁ me parivattati,</span><br />
</p>
<p id="pv22c5p4">
<span class="m-text m-primary">tasmā yācāmi pāniyan”ti.</span><br />
</p>
<p id="pv22c6p1">
<span class="m-text m-primary">“Kiṁ nu kāyena vācāya,</span><br />
</p>
<p id="pv22c6p2">
<span class="m-text m-primary">manasā dukkaṭaṁ kataṁ;</span><br />
</p>
<p id="pv22c6p3">
<span class="m-text m-primary">Kissa kammavipākena,</span><br />
</p>
<p id="pv22c6p4">
<span class="m-text m-primary">gaṅgā te hoti lohitan”ti.</span><br />
</p>
<p id="pv22c7p1">
<span class="m-text m-primary">“Putto me uttaro nāma,</span><br />
</p>
<p id="pv22c7p2">
<span class="m-text m-primary">saddho āsi upāsako;</span><br />
</p>
<p id="pv22c7p3">
<span class="m-text m-primary">So ca mayhaṁ akāmāya,</span><br />
</p>
<p id="pv22c7p4">
<span class="m-text m-primary">samaṇānaṁ pavecchati.</span><br />
</p>
<p id="pv22c8p1">
<span class="m-text m-primary">Cīvaraṁ piṇḍapātañca,</span><br />
</p>
<p id="pv22c8p2">
<span class="m-text m-primary">paccayaṁ sayanāsanaṁ;</span><br />
</p>
<p id="pv22c8p3">
<span class="m-text m-primary">Tamahaṁ paribhāsāmi,</span><br />
</p>
<p id="pv22c8p4">
<span class="m-text m-primary">maccherena upaddutā.</span><br />
</p>
<p id="pv22c9p1">
<span class="m-text m-primary">Yaṁ tvaṁ mayhaṁ akāmāya,</span><br />
</p>
<p id="pv22c9p2">
<span class="m-text m-primary">samaṇānaṁ pavecchasi;</span><br />
</p>
<p id="pv22c9p3">
<span class="m-text m-primary">Cīvaraṁ piṇḍapātañca,</span><br />
</p>
<p id="pv22c9p4">
<span class="m-text m-primary">paccayaṁ sayanāsanaṁ.</span><br />
</p>
<p id="pv22c10p1">
<span class="m-text m-primary">Etaṁ te paralokasmiṁ,</span><br />
</p>
<p id="pv22c10p2">
<span class="m-text m-primary">lohitaṁ hotu uttara;</span><br />
</p>
<p id="pv22c10p3">
<span class="m-text m-primary">Tassa kammassa vipākena,</span><br />
</p>
<p id="pv22c10p4">
<span class="m-text m-primary">gaṅgā me hoti lohitan”ti.</span><br />
</p>
<p id="pv22c11p1">
<span class="m-text m-primary">Uttaramātupetivatthu dasamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>