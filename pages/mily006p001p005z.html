<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily006p001p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily006p001p005z.html" />
  <meta property="og:description" content="Anumānapañha Buddhavagga 5. Hīnāyāvattanapañha “Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva ekasmiṁ phale vinetvā yadā apunarāvattī hoti tadā so pabbājetabbo. Kiṁ kāraṇā? Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṁ paccāgamanena …" />
  <meta name="twitter:description" content="Anumānapañha Buddhavagga 5. Hīnāyāvattanapañha “Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva ekasmiṁ phale vinetvā yadā apunarāvattī hoti tadā so pabbājetabbo. Kiṁ kāraṇā? Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṁ paccāgamanena …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="anumanapanha">
<h2><a href="#anumanapanha">Anumānapañha</a></h2>
<section id="buddhavagga">
<h3><a href="#buddhavagga">Buddhavagga</a></h3>
<section id="hinayavattanapanha">
<h4><a href="#hinayavattanapanha">5. Hīnāyāvattanapañha</a></h4>
<p id="mil6p1p5c1p1">
<span class="m-text m-primary">“Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva ekasmiṁ phale vinetvā yadā apunarāvattī hoti tadā so pabbājetabbo.</span><br />
</p>
<p id="mil6p1p5c1p2">
<span class="m-text m-primary">Kiṁ kāraṇā?</span><br />
</p>
<p id="mil6p1p5c1p3">
<span class="m-text m-primary">Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṁ paccāgamanena ayaṁ mahājano evaṁ vicinteti ‘tucchakaṁ vata bho etaṁ samaṇassa gotamassa sāsanaṁ bhavissati, yaṁ ime paṭinivattantī’ti, idamettha kāraṇan”ti.</span><br />
</p>
<p id="mil6p1p5c2p1">
<span class="m-text m-primary">“Yathā, mahārāja, taḷāko bhaveyya sampuṇṇasucivimalasītalasalilo, atha yo koci kiliṭṭho malakaddamagato taṁ taḷākaṁ gantvā anahāyitvā kiliṭṭhova paṭinivatteyya, tattha, mahārāja, katamaṁ jano garaheyya kiliṭṭhaṁ vā taḷākaṁ vā”ti?</span><br />
</p>
<p id="mil6p1p5c2p2">
<span class="m-text m-primary">“Kiliṭṭhaṁ, bhante, jano garaheyya ‘ayaṁ taḷākaṁ gantvā anahāyitvā kiliṭṭhova paṭinivatto, kiṁ imaṁ anahāyitukāmaṁ taḷāko sayaṁ nahāpessati, ko doso taḷākassā’”ti.</span><br />
</p>
<p id="mil6p1p5c2p3">
<span class="m-text m-primary">“Evameva kho, mahārāja, tathāgato vimuttivarasalilasampuṇṇaṁ saddhammavarataḷākaṁ māpesi ‘ye keci kilesamalakiliṭṭhā sacetanā budhā, te idha nahāyitvā sabbakilese pavāhayissantī’ti.</span><br />
</p>
<p id="mil6p1p5c2p4">
<span class="m-text m-primary">Yadi koci taṁ saddhammavarataḷākaṁ gantvā anahāyitvā sakilesova paṭinivattitvā hīnāyāvattati taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?</span><br />
</p>
<p id="mil6p1p5c3p1">
<span class="m-text m-primary">Yathā vā pana, mahārāja, puriso paramabyādhito roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatteyya, tattha katamaṁ jano garaheyya āturaṁ vā bhisakkaṁ vā”ti?</span><br />
</p>
<p id="mil6p1p5c3p2">
<span class="m-text m-primary">“Āturaṁ, bhante, jano garaheyya ‘ayaṁ roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatto, kiṁ imaṁ atikicchāpentaṁ bhisakko sayaṁ tikicchissati, ko doso bhisakkassā’”ti?</span><br />
</p>
<p id="mil6p1p5c3p3">
<span class="m-text m-primary">“Evameva kho, mahārāja, tathāgato antosāsanasamugge kevalaṁ sakalakilesabyādhivūpasamanasamatthaṁ amatosadhaṁ pakkhipi, ‘ye keci kilesabyādhipīḷitā sacetanā budhā, te imaṁ amatosadhaṁ pivitvā sabbakilesabyādhiṁ vūpasamessantī’ti.</span><br />
</p>
<p id="mil6p1p5c3p4">
<span class="m-text m-primary">Yadi koci taṁ amatosadhaṁ apivitvā sakilesova paṭinivattitvā hīnāyāvattati, taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?</span><br />
</p>
<p id="mil6p1p5c4p1">
<span class="m-text m-primary">Yathā vā pana, mahārāja, chāto puriso mahatimahāpuññabhattaparivesanaṁ gantvā taṁ bhattaṁ abhuñjitvā chātova paṭinivatteyya, tattha katamaṁ jano garaheyya chātaṁ vā puññabhattaṁ vā”ti?</span><br />
</p>
<p id="mil6p1p5c4p2">
<span class="m-text m-primary">“Chātaṁ, bhante, jano garaheyya ‘ayaṁ khudāpīḷito puññabhattaṁ paṭilabhitvā abhuñjitvā chātova paṭinivatto, kiṁ imassa abhuñjantassa bhojanaṁ sayaṁ mukhaṁ pavisissati, ko doso bhojanassā’”ti?</span><br />
</p>
<p id="mil6p1p5c4p3">
<span class="m-text m-primary">“Evameva kho, mahārāja, tathāgato antosāsanasamugge paramapavaraṁ santaṁ sivaṁ paṇītaṁ amataṁ paramamadhuraṁ kāyagatāsatibhojanaṁ ṭhapesi ‘ye keci kilesachātajjhattā taṇhāparetamānasā sacetanā budhā, te imaṁ bhojanaṁ bhuñjitvā kāmarūpārūpabhavesu sabbaṁ taṇhamapanessantī’ti.</span><br />
</p>
<p id="mil6p1p5c4p4">
<span class="m-text m-primary">Yadi koci taṁ bhojanaṁ abhuñjitvā taṇhāsitova paṭinivattitvā hīnāyāvattati, taññeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessasi, ko doso jinasāsanassā’ti?</span><br />
</p>
<p id="mil6p1p5c5p1">
<span class="m-text m-primary">Yadi, mahārāja, tathāgato gihiṁyeva ekasmiṁ phale vinītaṁ pabbājeyya, na nāmāyaṁ pabbajjā kilesappahānāya visuddhiyā vā, natthi pabbajjāya karaṇīyaṁ.</span><br />
</p>
<p id="mil6p1p5c5p2">
<span class="m-text m-primary">Yathā, mahārāja, puriso anekasatena kammena taḷākaṁ khaṇāpetvā parisāya evamanussāveyya ‘mā me, bhonto, keci saṅkiliṭṭhā imaṁ taḷākaṁ otaratha, pavāhitarajojallā parisuddhā vimalamaṭṭhā imaṁ taḷākaṁ otarathā’ti.</span><br />
</p>
<p id="mil6p1p5c5p3">
<span class="m-text m-primary">Api nu kho, mahārāja, tesaṁ pavāhitarajojallānaṁ parisuddhānaṁ vimalamaṭṭhānaṁ tena taḷākena karaṇīyaṁ bhaveyyā”ti?</span><br />
</p>
<p id="mil6p1p5c5p4">
<span class="m-text m-primary">“Na hi, bhante, yassatthāya te taṁ taḷākaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena taḷākenā”ti?</span><br />
</p>
<p id="mil6p1p5c5p5">
<span class="m-text m-primary">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya.</span><br />
</p>
<p id="mil6p1p5c6p1">
<span class="m-text m-primary">Yathā vā pana, mahārāja, sabhāvaisibhattiko sutamantapadadharo atakkiko roguppattikusalo amoghadhuvasiddhakammo bhisakko sallakatto sabbarogūpasamabhesajjaṁ sannipātetvā parisāya evamanussāveyya ‘mā kho, bhonto, keci sabyādhikā mama santike upagacchatha, abyādhikā arogā mama santike upagacchathā’ti.</span><br />
</p>
<p id="mil6p1p5c6p2">
<span class="m-text m-primary">Api nu kho, mahārāja, tesaṁ abyādhikānaṁ arogānaṁ paripuṇṇānaṁ udaggānaṁ tena bhisakkena karaṇīyaṁ bhaveyyā”ti?</span><br />
</p>
<p id="mil6p1p5c6p3">
<span class="m-text m-primary">“Na hi, bhante, yassatthāya te taṁ bhisakkaṁ sallakattaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena bhisakkenā”ti?</span><br />
</p>
<p id="mil6p1p5c6p4">
<span class="m-text m-primary">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?</span><br />
</p>
<p id="mil6p1p5c7p1">
<span class="m-text m-primary">Yathā vā pana, mahārāja, koci puriso anekathālipākasataṁ bhojanaṁ paṭiyādāpetvā parisāya evamanussāveyya ‘mā me, bhonto, keci chātā imaṁ parivesanaṁ upagacchatha, subhuttā tittā suhitā dhātā pīṇitā paripuṇṇā imaṁ parivesanaṁ upagacchathā’ti.</span><br />
</p>
<p id="mil6p1p5c7p2">
<span class="m-text m-primary">Api nu kho, mahārāja, tesaṁ bhuttāvīnaṁ tittānaṁ suhitānaṁ dhātānaṁ pīṇitānaṁ paripuṇṇānaṁ tena bhojanena karaṇīyaṁ bhaveyyā”ti?</span><br />
</p>
<p id="mil6p1p5c7p3">
<span class="m-text m-primary">“Na hi, bhante, yassatthāya te taṁ parivesanaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tāya parivesanāyā”ti?</span><br />
</p>
<p id="mil6p1p5c7p4">
<span class="m-text m-primary">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?</span><br />
</p>
<p id="mil6p1p5c8p1">
<span class="m-text m-primary">Api ca, mahārāja, ye hīnāyāvattanti, te jinasāsanassa pañca atuliye guṇe dassenti.</span><br />
</p>
<p id="mil6p1p5c8p2">
<span class="m-text m-primary">Katame pañca?</span><br />
</p>
<p id="mil6p1p5c8p3">
<span class="m-text m-primary">Bhūmimahantabhāvaṁ dassenti, parisuddhavimalabhāvaṁ dassenti, pāpehi asaṁvāsiyabhāvaṁ dassenti, duppaṭivedhabhāvaṁ dassenti, bahusaṁvararakkhiyabhāvaṁ dassenti.</span><br />
</p>
<p id="mil6p1p5c9p1">
<span class="m-text m-primary">Kathaṁ bhūmimahantabhāvaṁ dassenti?</span><br />
</p>
<p id="mil6p1p5c9p2">
<span class="m-text m-primary">Yathā, mahārāja, puriso adhano hīnajacco nibbiseso buddhiparihīno mahārajjaṁ paṭilabhitvā na cirasseva paripatati paridhaṁsati parihāyati yasato, na sakkoti issariyaṁ sandhāretuṁ.</span><br />
</p>
<p id="mil6p1p5c9p3">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c9p4">
<span class="m-text m-primary">Mahantattā issariyassa.</span><br />
</p>
<p id="mil6p1p5c9p5">
<span class="m-text m-primary">Evameva kho, mahārāja, ye keci nibbisesā akatapuññā buddhiparihīnā jinasāsane pabbajanti, te taṁ pabbajjaṁ pavaruttamaṁ sandhāretuṁ avisahantā na cirasseva jinasāsanā paripatitvā paridhaṁsitvā parihāyitvā hīnāyāvattanti, na sakkonti jinasāsanaṁ sandhāretuṁ.</span><br />
</p>
<p id="mil6p1p5c9p6">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c9p7">
<span class="m-text m-primary">Mahantattā jinasāsanabhūmiyā.</span><br />
</p>
<p id="mil6p1p5c9p8">
<span class="m-text m-primary">Evaṁ bhūmimahantabhāvaṁ dassenti.</span><br />
</p>
<p id="mil6p1p5c10p1">
<span class="m-text m-primary">Kathaṁ parisuddhavimalabhāvaṁ dassenti?</span><br />
</p>
<p id="mil6p1p5c10p2">
<span class="m-text m-primary">Yathā, mahārāja, vāri pokkharapatte vikirati vidhamati vidhaṁseti, na ṭhānamupagacchati nūpalimpati.</span><br />
</p>
<p id="mil6p1p5c10p3">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c10p4">
<span class="m-text m-primary">Parisuddhavimalattā padumassa.</span><br />
</p>
<p id="mil6p1p5c10p5">
<span class="m-text m-primary">Evameva kho, mahārāja, ye keci saṭhā kūṭā vaṅkā kuṭilā visamadiṭṭhino jinasāsane pabbajanti, te parisuddhavimalanikkaṇṭakapaṇḍaravarappavarasāsanato na cirasseva vikiritvā vidhamitvā vidhaṁsetvā asaṇṭhahitvā anupalimpitvā hīnāyāvattanti.</span><br />
</p>
<p id="mil6p1p5c10p6">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c10p7">
<span class="m-text m-primary">Parisuddhavimalattā jinasāsanassa.</span><br />
</p>
<p id="mil6p1p5c10p8">
<span class="m-text m-primary">Evaṁ parisuddhavimalabhāvaṁ dassenti.</span><br />
</p>
<p id="mil6p1p5c11p1">
<span class="m-text m-primary">Kathaṁ pāpehi asaṁvāsiyabhāvaṁ dassenti?</span><br />
</p>
<p id="mil6p1p5c11p2">
<span class="m-text m-primary">Yathā, mahārāja, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ, taṁ khippameva tīraṁ upaneti thalaṁ vā ussāreti.</span><br />
</p>
<p id="mil6p1p5c11p3">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c11p4">
<span class="m-text m-primary">Mahābhūtānaṁ bhavanattā mahāsamuddassa.</span><br />
</p>
<p id="mil6p1p5c11p5">
<span class="m-text m-primary">Evameva kho, mahārāja, ye keci pāpakā asaṁvutā ahirikā akiriyā osannavīriyā kusītā kiliṭṭhā dujjanā manussā jinasāsane pabbajanti, te na cirasseva jinasāsanato arahantavimalakhīṇāsavamahābhūtabhavanato nikkhamitvā asaṁvasitvā hīnāyāvattanti.</span><br />
</p>
<p id="mil6p1p5c11p6">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c11p7">
<span class="m-text m-primary">Pāpehi asaṁvāsiyattā jinasāsanassa.</span><br />
</p>
<p id="mil6p1p5c11p8">
<span class="m-text m-primary">Evaṁ pāpehi asaṁvāsiyabhāvaṁ dassenti.</span><br />
</p>
<p id="mil6p1p5c12p1">
<span class="m-text m-primary">Kathaṁ duppaṭivedhabhāvaṁ dassenti?</span><br />
</p>
<p id="mil6p1p5c12p2">
<span class="m-text m-primary">Yathā, mahārāja, ye keci achekā asikkhitā asippino mativippahīnā issāsā vālaggavedhaṁ avisahantā vigaḷanti pakkamanti.</span><br />
</p>
<p id="mil6p1p5c12p3">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c12p4">
<span class="m-text m-primary">Saṇhasukhumaduppaṭivedhattā vālaggassa.</span><br />
</p>
<p id="mil6p1p5c12p5">
<span class="m-text m-primary">Evameva kho, mahārāja, ye keci duppaññā jaḷā eḷamūgā mūḷhā dandhagatikā janā jinasāsane pabbajanti, te taṁ paramasaṇhasukhumacatusaccappaṭivedhaṁ paṭivijjhituṁ avisahantā jinasāsanā vigaḷitvā pakkamitvā na cirasseva hīnāyāvattanti.</span><br />
</p>
<p id="mil6p1p5c12p6">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c12p7">
<span class="m-text m-primary">Paramasaṇhasukhumaduppaṭivedhatāya saccānaṁ.</span><br />
</p>
<p id="mil6p1p5c12p8">
<span class="m-text m-primary">Evaṁ duppaṭivedhabhāvaṁ dassenti.</span><br />
</p>
<p id="mil6p1p5c13p1">
<span class="m-text m-primary">Kathaṁ bahusaṁvararakkhiyabhāvaṁ dassenti?</span><br />
</p>
<p id="mil6p1p5c13p2">
<span class="m-text m-primary">Yathā, mahārāja, kocideva puriso mahatimahāyuddhabhūmimupagato parasenāya disāvidisāhi samantā parivārito sattihatthaṁ janamupentaṁ disvā bhīto osakkati paṭinivattati palāyati.</span><br />
</p>
<p id="mil6p1p5c13p3">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c13p4">
<span class="m-text m-primary">Bahuvidhayuddhamukharakkhaṇabhayā.</span><br />
</p>
<p id="mil6p1p5c13p5">
<span class="m-text m-primary">Evameva kho, mahārāja, ye keci pāpakā asaṁvutā ahirikā akiriyā akkhantī capalā calitā ittarā bālajanā jinasāsane pabbajanti, te bahuvidhaṁ sikkhāpadaṁ parirakkhituṁ avisahantā osakkitvā paṭinivattitvā palāyitvā na cirasseva hīnāyāvattanti.</span><br />
</p>
<p id="mil6p1p5c13p6">
<span class="m-text m-primary">Kiṅkāraṇaṁ?</span><br />
</p>
<p id="mil6p1p5c13p7">
<span class="m-text m-primary">Bahuvidhasaṁvararakkhiyabhāvattā jinasāsanassa.</span><br />
</p>
<p id="mil6p1p5c13p8">
<span class="m-text m-primary">Evaṁ bahuvidhasaṁvararakkhiyabhāvaṁ dassenti.</span><br />
</p>
<p id="mil6p1p5c14p1">
<span class="m-text m-primary">Thalajuttamepi, mahārāja, vassikāgumbe kimividdhāni pupphāni honti, tāni aṅkurāni saṅkuṭitāni antarāyeva paripatanti, na ca tesu paripatitesu vassikāgumbo hīḷito nāma hoti.</span><br />
</p>
<p id="mil6p1p5c14p2">
<span class="m-text m-primary">Yāni tattha ṭhitāni pupphāni, tāni sammā gandhena disāvidisaṁ abhibyāpenti.</span><br />
</p>
<p id="mil6p1p5c14p3">
<span class="m-text m-primary">Evameva kho, mahārāja, ye te jinasāsane pabbajitvā hīnāyāvattanti, te jinasāsane kimividdhāni vassikāpupphāni viya vaṇṇagandharahitā nibbaṇṇākārasīlā abhabbā vepullāya, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c14p4">
<span class="m-text m-primary">Ye tattha ṭhitā bhikkhū, te sadevakaṁ lokaṁ sīlavaragandhena abhibyāpenti.</span><br />
</p>
<p id="mil6p1p5c15p1">
<span class="m-text m-primary">Sālīnampi, mahārāja, nirātaṅkānaṁ lohitakānaṁ antare karumbhakaṁ nāma sālijāti uppajjitvā antarā yeva vinassati, na ca tassā vinaṭṭhattā lohitakasālī hīḷitā nāma honti.</span><br />
</p>
<p id="mil6p1p5c15p2">
<span class="m-text m-primary">Ye tattha ṭhitā sālī, te rājūpabhogā honti.</span><br />
</p>
<p id="mil6p1p5c15p3">
<span class="m-text m-primary">Evameva kho, mahārāja, ye te jinasāsane pabbajitvā hīnāyāvattanti, te lohitakasālīnamantare karumbhakā viya jinasāsane na vaḍḍhitvā vepullataṁ na pāpuṇitvā antarāyeva hīnāyāvattanti, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c15p4">
<span class="m-text m-primary">Ye tattha ṭhitā bhikkhū te arahattassa anucchavikā honti.</span><br />
</p>
<p id="mil6p1p5c16p1">
<span class="m-text m-primary">Kāmadadassāpi, mahārāja, maṇiratanassa ekadesaṁ kakkasaṁ uppajjati, na ca tattha kakkasuppannattā maṇiratanaṁ hīḷitaṁ nāma hoti.</span><br />
</p>
<p id="mil6p1p5c16p2">
<span class="m-text m-primary">Yaṁ tattha parisuddhaṁ maṇiratanassa, taṁ janassa hāsakaraṁ hoti.</span><br />
</p>
<p id="mil6p1p5c16p3">
<span class="m-text m-primary">Evameva kho, mahārāja, ye te jinasāsane pabbajitvā hīnāyāvattanti, kakkasā te jinasāsane papaṭikā, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c16p4">
<span class="m-text m-primary">Ye tattha ṭhitā bhikkhū, te devamanussānaṁ hāsajanakā honti.</span><br />
</p>
<p id="mil6p1p5c17p1">
<span class="m-text m-primary">Jātisampannassapi, mahārāja, lohitacandanassa ekadesaṁ pūtikaṁ hoti appagandhaṁ.</span><br />
</p>
<p id="mil6p1p5c17p2">
<span class="m-text m-primary">Na tena lohitacandanaṁ hīḷitaṁ nāma hoti.</span><br />
</p>
<p id="mil6p1p5c17p3">
<span class="m-text m-primary">Yaṁ tattha apūtikaṁ sugandhaṁ, taṁ samantā vidhūpeti abhibyāpeti.</span><br />
</p>
<p id="mil6p1p5c17p4">
<span class="m-text m-primary">Evameva kho, mahārāja, ye te jinasāsane pabbajitvā hīnāyāvattanti, te lohitacandanasārantare pūtikadesamiva chaḍḍanīyā jinasāsane, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c17p5">
<span class="m-text m-primary">Ye tattha ṭhitā bhikkhū, te sadevakaṁ lokaṁ sīlavaracandanagandhena anulimpayantī”ti.</span><br />
</p>
<p id="mil6p1p5c18p1">
<span class="m-text m-primary">“Sādhu, bhante nāgasena, tena tena anucchavikena tena tena sadisena kāraṇena niravajjamanupāpitaṁ jinasāsanaṁ seṭṭhabhāvena paridīpitaṁ, hīnāyāvattamānāpi te jinasāsanassa seṭṭhabhāvaṁyeva paridīpentī”ti.</span><br />
</p>
<p id="mil6p1p5c19p1">
<span class="m-text m-primary">Hīnāyāvattanapañho pañcamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>