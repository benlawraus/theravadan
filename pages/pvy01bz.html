<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/pvy01bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://www.theravadan.org/pages/pvy01bz.html" />
  <meta property="og:description" content="Mahāvagga 3. Nandakapetavatthu Rājā piṅgalako nāma, Suraṭṭhānaṁ adhipati ahu; Moriyānaṁ upaṭṭhānaṁ gantvā, Suraṭṭhaṁ punarāgamā. Uṇhe majjhanhike kāle, Rājā paṅkaṁ upāgami; Addasa maggaṁ ramaṇīyaṁ, Petānaṁ taṁ vaṇṇupathaṁ. Sārathiṁ āmantayī rājā— “Ayaṁ maggo ramaṇīyo, khemo sovatthiko sivo; Iminā sārathi yāma, suraṭṭhānaṁ santike …" />
  <meta name="twitter:description" content="Mahāvagga 3. Nandakapetavatthu Rājā piṅgalako nāma, Suraṭṭhānaṁ adhipati ahu; Moriyānaṁ upaṭṭhānaṁ gantvā, Suraṭṭhaṁ punarāgamā. Uṇhe majjhanhike kāle, Rājā paṅkaṁ upāgami; Addasa maggaṁ ramaṇīyaṁ, Petānaṁ taṁ vaṇṇupathaṁ. Sārathiṁ āmantayī rājā— “Ayaṁ maggo ramaṇīyo, khemo sovatthiko sivo; Iminā sārathi yāma, suraṭṭhānaṁ santike …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="mahavagga">
<h2><a href="#mahavagga">Mahāvagga</a></h2>
<section id="nandakapetavatthu">
<h3><a href="#nandakapetavatthu">3. Nandakapetavatthu</a></h3>
<p id="pv38c1p1">
<span class="m-text m-primary">Rājā piṅgalako nāma,</span><br />
</p>
<p id="pv38c1p2">
<span class="m-text m-primary">Suraṭṭhānaṁ adhipati ahu;</span><br />
</p>
<p id="pv38c1p3">
<span class="m-text m-primary">Moriyānaṁ upaṭṭhānaṁ gantvā,</span><br />
</p>
<p id="pv38c1p4">
<span class="m-text m-primary">Suraṭṭhaṁ punarāgamā.</span><br />
</p>
<p id="pv38c2p1">
<span class="m-text m-primary">Uṇhe majjhanhike kāle,</span><br />
</p>
<p id="pv38c2p2">
<span class="m-text m-primary">Rājā paṅkaṁ upāgami;</span><br />
</p>
<p id="pv38c2p3">
<span class="m-text m-primary">Addasa maggaṁ ramaṇīyaṁ,</span><br />
</p>
<p id="pv38c2p4">
<span class="m-text m-primary">Petānaṁ taṁ vaṇṇupathaṁ.</span><br />
</p>
<p id="pv38c3p1">
<span class="m-text m-primary">Sārathiṁ āmantayī rājā—</span><br />
</p>
<p id="pv38c4p1">
<span class="m-text m-primary">“Ayaṁ maggo ramaṇīyo,</span><br />
</p>
<p id="pv38c4p2">
<span class="m-text m-primary">khemo sovatthiko sivo;</span><br />
</p>
<p id="pv38c4p3">
<span class="m-text m-primary">Iminā sārathi yāma,</span><br />
</p>
<p id="pv38c4p4">
<span class="m-text m-primary">suraṭṭhānaṁ santike ito”.</span><br />
</p>
<p id="pv38c5p1">
<span class="m-text m-primary">Tena pāyāsi soraṭṭho,</span><br />
</p>
<p id="pv38c5p2">
<span class="m-text m-primary">senāya caturaṅginiyā;</span><br />
</p>
<p id="pv38c5p3">
<span class="m-text m-primary">Ubbiggarūpo puriso,</span><br />
</p>
<p id="pv38c5p4">
<span class="m-text m-primary">soraṭṭhaṁ etadabravi.</span><br />
</p>
<p id="pv38c6p1">
<span class="m-text m-primary">“Kummaggaṁ paṭipannamhā,</span><br />
</p>
<p id="pv38c6p2">
<span class="m-text m-primary">bhiṁsanaṁ lomahaṁsanaṁ;</span><br />
</p>
<p id="pv38c6p3">
<span class="m-text m-primary">Purato dissati maggo,</span><br />
</p>
<p id="pv38c6p4">
<span class="m-text m-primary">pacchato ca na dissati.</span><br />
</p>
<p id="pv38c7p1">
<span class="m-text m-primary">Kummaggaṁ paṭipannamhā,</span><br />
</p>
<p id="pv38c7p2">
<span class="m-text m-primary">yamapurisāna santike;</span><br />
</p>
<p id="pv38c7p3">
<span class="m-text m-primary">Amānuso vāyati gandho,</span><br />
</p>
<p id="pv38c7p4">
<span class="m-text m-primary">ghoso suyyati dāruṇo”.</span><br />
</p>
<p id="pv38c8p1">
<span class="m-text m-primary">Saṁviggo rājā soraṭṭho,</span><br />
</p>
<p id="pv38c8p2">
<span class="m-text m-primary">sārathiṁ etadabravi;</span><br />
</p>
<p id="pv38c8p3">
<span class="m-text m-primary">“Kummaggaṁ paṭipannamhā,</span><br />
</p>
<p id="pv38c8p4">
<span class="m-text m-primary">bhiṁsanaṁ lomahaṁsanaṁ;</span><br />
</p>
<p id="pv38c8p5">
<span class="m-text m-primary">Purato dissati maggo,</span><br />
</p>
<p id="pv38c8p6">
<span class="m-text m-primary">pacchato ca na dissati.</span><br />
</p>
<p id="pv38c9p1">
<span class="m-text m-primary">Kummaggaṁ paṭipannamhā,</span><br />
</p>
<p id="pv38c9p2">
<span class="m-text m-primary">yamapurisāna santike;</span><br />
</p>
<p id="pv38c9p3">
<span class="m-text m-primary">Amānuso vāyati gandho,</span><br />
</p>
<p id="pv38c9p4">
<span class="m-text m-primary">ghoso suyyati dāruṇo”.</span><br />
</p>
<p id="pv38c10p1">
<span class="m-text m-primary">Hatthikkhandhaṁ samāruyha,</span><br />
</p>
<p id="pv38c10p2">
<span class="m-text m-primary">Olokento catuddisaṁ;</span><br />
</p>
<p id="pv38c10p3">
<span class="m-text m-primary">Addasa nigrodhaṁ ramaṇīyaṁ,</span><br />
</p>
<p id="pv38c10p4">
<span class="m-text m-primary">Pādapaṁ chāyāsampannaṁ;</span><br />
</p>
<p id="pv38c10p5">
<span class="m-text m-primary">Nīlabbhavaṇṇasadisaṁ,</span><br />
</p>
<p id="pv38c10p6">
<span class="m-text m-primary">Meghavaṇṇasirīnibhaṁ.</span><br />
</p>
<p id="pv38c11p1">
<span class="m-text m-primary">Sārathiṁ āmantayī rājā,</span><br />
</p>
<p id="pv38c11p2">
<span class="m-text m-primary">“kiṁ eso dissati brahā;</span><br />
</p>
<p id="pv38c11p3">
<span class="m-text m-primary">Nīlabbhavaṇṇasadiso,</span><br />
</p>
<p id="pv38c11p4">
<span class="m-text m-primary">meghavaṇṇasirīnibho”.</span><br />
</p>
<p id="pv38c12p1">
<span class="m-text m-primary">“Nigrodho so mahārāja,</span><br />
</p>
<p id="pv38c12p2">
<span class="m-text m-primary">pādapo chāyāsampanno;</span><br />
</p>
<p id="pv38c12p3">
<span class="m-text m-primary">Nīlabbhavaṇṇasadiso,</span><br />
</p>
<p id="pv38c12p4">
<span class="m-text m-primary">meghavaṇṇasirīnibho”.</span><br />
</p>
<p id="pv38c13p1">
<span class="m-text m-primary">Tena pāyāsi soraṭṭho,</span><br />
</p>
<p id="pv38c13p2">
<span class="m-text m-primary">yena so dissate brahā;</span><br />
</p>
<p id="pv38c13p3">
<span class="m-text m-primary">Nīlabbhavaṇṇasadiso,</span><br />
</p>
<p id="pv38c13p4">
<span class="m-text m-primary">meghavaṇṇasirīnibho.</span><br />
</p>
<p id="pv38c14p1">
<span class="m-text m-primary">Hatthikkhandhato oruyha,</span><br />
</p>
<p id="pv38c14p2">
<span class="m-text m-primary">rājā rukkhaṁ upāgami;</span><br />
</p>
<p id="pv38c14p3">
<span class="m-text m-primary">Nisīdi rukkhamūlasmiṁ,</span><br />
</p>
<p id="pv38c14p4">
<span class="m-text m-primary">sāmacco saparijjano;</span><br />
</p>
<p id="pv38c14p5">
<span class="m-text m-primary">Pūraṁ pānīyasarakaṁ,</span><br />
</p>
<p id="pv38c14p6">
<span class="m-text m-primary">pūve vitte ca addasa.</span><br />
</p>
<p id="pv38c15p1">
<span class="m-text m-primary">Puriso ca devavaṇṇī,</span><br />
</p>
<p id="pv38c15p2">
<span class="m-text m-primary">sabbābharaṇabhūsito;</span><br />
</p>
<p id="pv38c15p3">
<span class="m-text m-primary">Upasaṅkamitvā rājānaṁ,</span><br />
</p>
<p id="pv38c15p4">
<span class="m-text m-primary">soraṭṭhaṁ etadabravi.</span><br />
</p>
<p id="pv38c16p1">
<span class="m-text m-primary">“Svāgataṁ te mahārāja,</span><br />
</p>
<p id="pv38c16p2">
<span class="m-text m-primary">atho te adurāgataṁ;</span><br />
</p>
<p id="pv38c16p3">
<span class="m-text m-primary">Pivatu devo pānīyaṁ,</span><br />
</p>
<p id="pv38c16p4">
<span class="m-text m-primary">pūve khāda arindama”.</span><br />
</p>
<p id="pv38c17p1">
<span class="m-text m-primary">Pivitvā rājā pānīyaṁ,</span><br />
</p>
<p id="pv38c17p2">
<span class="m-text m-primary">sāmacco saparijjano;</span><br />
</p>
<p id="pv38c17p3">
<span class="m-text m-primary">Pūve khāditvā pitvā ca,</span><br />
</p>
<p id="pv38c17p4">
<span class="m-text m-primary">soraṭṭho etadabravi.</span><br />
</p>
<p id="pv38c18p1">
<span class="m-text m-primary">“Devatā nusi gandhabbo,</span><br />
</p>
<p id="pv38c18p2">
<span class="m-text m-primary">adu sakko purindado;</span><br />
</p>
<p id="pv38c18p3">
<span class="m-text m-primary">Ajānantā taṁ pucchāma,</span><br />
</p>
<p id="pv38c18p4">
<span class="m-text m-primary">kathaṁ jānemu taṁ mayan”ti.</span><br />
</p>
<p id="pv38c19p1">
<span class="m-text m-primary">“Nāmhi devo na gandhabbo,</span><br />
</p>
<p id="pv38c19p2">
<span class="m-text m-primary">nāpi sakko purindado;</span><br />
</p>
<p id="pv38c19p3">
<span class="m-text m-primary">Peto ahaṁ mahārāja,</span><br />
</p>
<p id="pv38c19p4">
<span class="m-text m-primary">suraṭṭhā idha māgato”ti.</span><br />
</p>
<p id="pv38c20p1">
<span class="m-text m-primary">“Kiṁsīlo kiṁsamācāro,</span><br />
</p>
<p id="pv38c20p2">
<span class="m-text m-primary">suraṭṭhasmiṁ pure tuvaṁ;</span><br />
</p>
<p id="pv38c20p3">
<span class="m-text m-primary">Kena te brahmacariyena,</span><br />
</p>
<p id="pv38c20p4">
<span class="m-text m-primary">ānubhāvo ayaṁ tavā”ti.</span><br />
</p>
<p id="pv38c21p1">
<span class="m-text m-primary">“Taṁ suṇohi mahārāja,</span><br />
</p>
<p id="pv38c21p2">
<span class="m-text m-primary">arindama raṭṭhavaḍḍhana;</span><br />
</p>
<p id="pv38c21p3">
<span class="m-text m-primary">Amaccā pārisajjā ca,</span><br />
</p>
<p id="pv38c21p4">
<span class="m-text m-primary">brāhmaṇo ca purohito.</span><br />
</p>
<p id="pv38c22p1">
<span class="m-text m-primary">Suraṭṭhasmiṁ ahaṁ deva,</span><br />
</p>
<p id="pv38c22p2">
<span class="m-text m-primary">puriso pāpacetaso;</span><br />
</p>
<p id="pv38c22p3">
<span class="m-text m-primary">Micchādiṭṭhi ca dussīlo,</span><br />
</p>
<p id="pv38c22p4">
<span class="m-text m-primary">kadariyo paribhāsako.</span><br />
</p>
<p id="pv38c23p1">
<span class="m-text m-primary">Dadantānaṁ karontānaṁ,</span><br />
</p>
<p id="pv38c23p2">
<span class="m-text m-primary">vārayissaṁ bahujjanaṁ;</span><br />
</p>
<p id="pv38c23p3">
<span class="m-text m-primary">Aññesaṁ dadamānānaṁ,</span><br />
</p>
<p id="pv38c23p4">
<span class="m-text m-primary">antarāyakaro ahaṁ.</span><br />
</p>
<p id="pv38c24p1">
<span class="m-text m-primary">Vipāko natthi dānassa,</span><br />
</p>
<p id="pv38c24p2">
<span class="m-text m-primary">saṁyamassa kuto phalaṁ;</span><br />
</p>
<p id="pv38c24p3">
<span class="m-text m-primary">Natthi ācariyo nāma,</span><br />
</p>
<p id="pv38c24p4">
<span class="m-text m-primary">adantaṁ ko damessati.</span><br />
</p>
<p id="pv38c25p1">
<span class="m-text m-primary">Samatulyāni bhūtāni,</span><br />
</p>
<p id="pv38c25p2">
<span class="m-text m-primary">kuto jeṭṭhāpacāyiko;</span><br />
</p>
<p id="pv38c25p3">
<span class="m-text m-primary">Natthi balaṁ vīriyaṁ vā,</span><br />
</p>
<p id="pv38c25p4">
<span class="m-text m-primary">kuto uṭṭhānaporisaṁ.</span><br />
</p>
<p id="pv38c26p1">
<span class="m-text m-primary">Natthi dānaphalaṁ nāma,</span><br />
</p>
<p id="pv38c26p2">
<span class="m-text m-primary">na visodheti verinaṁ;</span><br />
</p>
<p id="pv38c26p3">
<span class="m-text m-primary">Laddheyyaṁ labhate macco,</span><br />
</p>
<p id="pv38c26p4">
<span class="m-text m-primary">niyatipariṇāmajaṁ.</span><br />
</p>
<p id="pv38c27p1">
<span class="m-text m-primary">Natthi mātā pitā bhātā,</span><br />
</p>
<p id="pv38c27p2">
<span class="m-text m-primary">loko natthi ito paraṁ;</span><br />
</p>
<p id="pv38c27p3">
<span class="m-text m-primary">Natthi dinnaṁ natthi hutaṁ,</span><br />
</p>
<p id="pv38c27p4">
<span class="m-text m-primary">sunihitaṁ na vijjati.</span><br />
</p>
<p id="pv38c28p1">
<span class="m-text m-primary">Yopi haneyya purisaṁ,</span><br />
</p>
<p id="pv38c28p2">
<span class="m-text m-primary">parassa chindate siraṁ;</span><br />
</p>
<p id="pv38c28p3">
<span class="m-text m-primary">Na koci kañci hanati,</span><br />
</p>
<p id="pv38c28p4">
<span class="m-text m-primary">sattannaṁ vivaramantare.</span><br />
</p>
<p id="pv38c29p1">
<span class="m-text m-primary">Acchejjābhejjo hi jīvo,</span><br />
</p>
<p id="pv38c29p2">
<span class="m-text m-primary">Aṭṭhaṁso guḷaparimaṇḍalo;</span><br />
</p>
<p id="pv38c29p3">
<span class="m-text m-primary">Yojanānaṁ sataṁ pañca,</span><br />
</p>
<p id="pv38c29p4">
<span class="m-text m-primary">Ko jīvaṁ chettumarahati.</span><br />
</p>
<p id="pv38c30p1">
<span class="m-text m-primary">Yathā suttaguḷe khitte,</span><br />
</p>
<p id="pv38c30p2">
<span class="m-text m-primary">nibbeṭhentaṁ palāyati;</span><br />
</p>
<p id="pv38c30p3">
<span class="m-text m-primary">Evamevaṁ ca so jīvo,</span><br />
</p>
<p id="pv38c30p4">
<span class="m-text m-primary">nibbeṭhento palāyati.</span><br />
</p>
<p id="pv38c31p1">
<span class="m-text m-primary">Yathā gāmato nikkhamma,</span><br />
</p>
<p id="pv38c31p2">
<span class="m-text m-primary">aññaṁ gāmaṁ pavīsati;</span><br />
</p>
<p id="pv38c31p3">
<span class="m-text m-primary">Evamevaṁ ca so jīvo,</span><br />
</p>
<p id="pv38c31p4">
<span class="m-text m-primary">aññaṁ bondiṁ pavīsati.</span><br />
</p>
<p id="pv38c32p1">
<span class="m-text m-primary">Yathā gehato nikkhamma,</span><br />
</p>
<p id="pv38c32p2">
<span class="m-text m-primary">aññaṁ gehaṁ pavīsati;</span><br />
</p>
<p id="pv38c32p3">
<span class="m-text m-primary">Evamevaṁ ca so jīvo,</span><br />
</p>
<p id="pv38c32p4">
<span class="m-text m-primary">aññaṁ bondiṁ pavīsati.</span><br />
</p>
<p id="pv38c33p1">
<span class="m-text m-primary">Cullāsīti mahākappino,</span><br />
</p>
<p id="pv38c33p2">
<span class="m-text m-primary">satasahassāni hi;</span><br />
</p>
<p id="pv38c33p3">
<span class="m-text m-primary">Ye bālā ye ca paṇḍitā,</span><br />
</p>
<p id="pv38c33p4">
<span class="m-text m-primary">saṁsāraṁ khepayitvāna;</span><br />
</p>
<p id="pv38c33p5">
<span class="m-text m-primary">Dukkhassantaṁ karissare.</span><br />
</p>
<p id="pv38c34p1">
<span class="m-text m-primary">Mitāni sukhadukkhāni,</span><br />
</p>
<p id="pv38c34p2">
<span class="m-text m-primary">doṇehi piṭakehi ca;</span><br />
</p>
<p id="pv38c34p3">
<span class="m-text m-primary">Jino sabbaṁ pajānāti,</span><br />
</p>
<p id="pv38c34p4">
<span class="m-text m-primary">sammūḷhā itarā pajā.</span><br />
</p>
<p id="pv38c35p1">
<span class="m-text m-primary">Evaṁdiṭṭhi pure āsiṁ,</span><br />
</p>
<p id="pv38c35p2">
<span class="m-text m-primary">sammūḷho mohapāruto;</span><br />
</p>
<p id="pv38c35p3">
<span class="m-text m-primary">Micchādiṭṭhi ca dussīlo,</span><br />
</p>
<p id="pv38c35p4">
<span class="m-text m-primary">kadariyo paribhāsako.</span><br />
</p>
<p id="pv38c36p1">
<span class="m-text m-primary">Oraṁ me chahi māsehi,</span><br />
</p>
<p id="pv38c36p2">
<span class="m-text m-primary">kālakiriyā bhavissati;</span><br />
</p>
<p id="pv38c36p3">
<span class="m-text m-primary">Ekantakaṭukaṁ ghoraṁ,</span><br />
</p>
<p id="pv38c36p4">
<span class="m-text m-primary">nirayaṁ papatissahaṁ.</span><br />
</p>
<p id="pv38c37p1">
<span class="m-text m-primary">Catukkaṇṇaṁ catudvāraṁ,</span><br />
</p>
<p id="pv38c37p2">
<span class="m-text m-primary">vibhattaṁ bhāgaso mitaṁ;</span><br />
</p>
<p id="pv38c37p3">
<span class="m-text m-primary">Ayopākārapariyantaṁ,</span><br />
</p>
<p id="pv38c37p4">
<span class="m-text m-primary">ayasā paṭikujjitaṁ.</span><br />
</p>
<p id="pv38c38p1">
<span class="m-text m-primary">Tassa ayomayā bhūmi,</span><br />
</p>
<p id="pv38c38p2">
<span class="m-text m-primary">jalitā tejasā yutā;</span><br />
</p>
<p id="pv38c38p3">
<span class="m-text m-primary">Samantā yojanasataṁ,</span><br />
</p>
<p id="pv38c38p4">
<span class="m-text m-primary">pharitvā tiṭṭhati sabbadā.</span><br />
</p>
<p id="pv38c39p1">
<span class="m-text m-primary">Vassāni satasahassāni,</span><br />
</p>
<p id="pv38c39p2">
<span class="m-text m-primary">ghoso suyyati tāvade;</span><br />
</p>
<p id="pv38c39p3">
<span class="m-text m-primary">Lakkho eso mahārāja,</span><br />
</p>
<p id="pv38c39p4">
<span class="m-text m-primary">satabhāgavassakoṭiyo.</span><br />
</p>
<p id="pv38c40p1">
<span class="m-text m-primary">Koṭisatasahassāni,</span><br />
</p>
<p id="pv38c40p2">
<span class="m-text m-primary">niraye paccare janā;</span><br />
</p>
<p id="pv38c40p3">
<span class="m-text m-primary">Micchādiṭṭhī ca dussīlā,</span><br />
</p>
<p id="pv38c40p4">
<span class="m-text m-primary">ye ca ariyūpavādino.</span><br />
</p>
<p id="pv38c41p1">
<span class="m-text m-primary">Tatthāhaṁ dīghamaddhānaṁ,</span><br />
</p>
<p id="pv38c41p2">
<span class="m-text m-primary">dukkhaṁ vedissa vedanaṁ;</span><br />
</p>
<p id="pv38c41p3">
<span class="m-text m-primary">Phalaṁ pāpassa kammassa,</span><br />
</p>
<p id="pv38c41p4">
<span class="m-text m-primary">tasmā socāmahaṁ bhusaṁ.</span><br />
</p>
<p id="pv38c42p1">
<span class="m-text m-primary">Taṁ suṇohi mahārāja,</span><br />
</p>
<p id="pv38c42p2">
<span class="m-text m-primary">arindama raṭṭhavaḍḍhana;</span><br />
</p>
<p id="pv38c42p3">
<span class="m-text m-primary">Dhītā mayhaṁ mahārāja,</span><br />
</p>
<p id="pv38c42p4">
<span class="m-text m-primary">uttarā bhaddamatthu te.</span><br />
</p>
<p id="pv38c43p1">
<span class="m-text m-primary">Karoti bhaddakaṁ kammaṁ,</span><br />
</p>
<p id="pv38c43p2">
<span class="m-text m-primary">sīlesuposathe ratā;</span><br />
</p>
<p id="pv38c43p3">
<span class="m-text m-primary">Saññatā saṁvibhāgī ca,</span><br />
</p>
<p id="pv38c43p4">
<span class="m-text m-primary">vadaññū vītamaccharā.</span><br />
</p>
<p id="pv38c44p1">
<span class="m-text m-primary">Akhaṇḍakārī sikkhāya,</span><br />
</p>
<p id="pv38c44p2">
<span class="m-text m-primary">suṇhā parakulesu ca;</span><br />
</p>
<p id="pv38c44p3">
<span class="m-text m-primary">Upāsikā sakyamunino,</span><br />
</p>
<p id="pv38c44p4">
<span class="m-text m-primary">sambuddhassa sirīmato.</span><br />
</p>
<p id="pv38c45p1">
<span class="m-text m-primary">Bhikkhu ca sīlasampanno,</span><br />
</p>
<p id="pv38c45p2">
<span class="m-text m-primary">gāmaṁ piṇḍāya pāvisi;</span><br />
</p>
<p id="pv38c45p3">
<span class="m-text m-primary">Okkhittacakkhu satimā,</span><br />
</p>
<p id="pv38c45p4">
<span class="m-text m-primary">guttadvāro susaṁvuto.</span><br />
</p>
<p id="pv38c46p1">
<span class="m-text m-primary">Sapadānaṁ caramāno,</span><br />
</p>
<p id="pv38c46p2">
<span class="m-text m-primary">agamā taṁ nivesanaṁ;</span><br />
</p>
<p id="pv38c46p3">
<span class="m-text m-primary">‘Tamaddasa mahārāja,</span><br />
</p>
<p id="pv38c46p4">
<span class="m-text m-primary">uttarā bhaddamatthu te’.</span><br />
</p>
<p id="pv38c47p1">
<span class="m-text m-primary">Pūraṁ pānīyasarakaṁ,</span><br />
</p>
<p id="pv38c47p2">
<span class="m-text m-primary">pūve vitte ca sā adā;</span><br />
</p>
<p id="pv38c47p3">
<span class="m-text m-primary">‘Pitā me kālakato bhante,</span><br />
</p>
<p id="pv38c47p4">
<span class="m-text m-primary">tassetaṁ upakappatu’.</span><br />
</p>
<p id="pv38c48p1">
<span class="m-text m-primary">Samanantarānuddiṭṭhe,</span><br />
</p>
<p id="pv38c48p2">
<span class="m-text m-primary">vipāko udapajjatha;</span><br />
</p>
<p id="pv38c48p3">
<span class="m-text m-primary">Bhuñjāmi kāmakāmīhaṁ,</span><br />
</p>
<p id="pv38c48p4">
<span class="m-text m-primary">rājā vessavaṇo yathā.</span><br />
</p>
<p id="pv38c49p1">
<span class="m-text m-primary">Taṁ suṇohi mahārāja,</span><br />
</p>
<p id="pv38c49p2">
<span class="m-text m-primary">arindama raṭṭhavaḍḍhana;</span><br />
</p>
<p id="pv38c49p3">
<span class="m-text m-primary">Sadevakassa lokassa,</span><br />
</p>
<p id="pv38c49p4">
<span class="m-text m-primary">buddho aggo pavuccati;</span><br />
</p>
<p id="pv38c49p5">
<span class="m-text m-primary">Taṁ buddhaṁ saraṇaṁ gaccha,</span><br />
</p>
<p id="pv38c49p6">
<span class="m-text m-primary">saputtadāro arindama.</span><br />
</p>
<p id="pv38c50p1">
<span class="m-text m-primary">Aṭṭhaṅgikena maggena,</span><br />
</p>
<p id="pv38c50p2">
<span class="m-text m-primary">phusanti amataṁ padaṁ;</span><br />
</p>
<p id="pv38c50p3">
<span class="m-text m-primary">Taṁ dhammaṁ saraṇaṁ gaccha,</span><br />
</p>
<p id="pv38c50p4">
<span class="m-text m-primary">saputtadāro arindama.</span><br />
</p>
<p id="pv38c51p1">
<span class="m-text m-primary">Cattāro ca paṭipannā,</span><br />
</p>
<p id="pv38c51p2">
<span class="m-text m-primary">cattāro ca phale ṭhitā;</span><br />
</p>
<p id="pv38c51p3">
<span class="m-text m-primary">Esa saṅgho ujubhūto,</span><br />
</p>
<p id="pv38c51p4">
<span class="m-text m-primary">paññāsīlasamāhito;</span><br />
</p>
<p id="pv38c51p5">
<span class="m-text m-primary">Taṁ saṅghaṁ saraṇaṁ gaccha,</span><br />
</p>
<p id="pv38c51p6">
<span class="m-text m-primary">saputtadāro arindama.</span><br />
</p>
<p id="pv38c52p1">
<span class="m-text m-primary">Pāṇātipātā viramassu khippaṁ,</span><br />
</p>
<p id="pv38c52p2">
<span class="m-text m-primary">Loke adinnaṁ parivajjayassu;</span><br />
</p>
<p id="pv38c52p3">
<span class="m-text m-primary">Amajjapo mā ca musā abhāṇi,</span><br />
</p>
<p id="pv38c52p4">
<span class="m-text m-primary">Sakena dārena ca hohi tuṭṭho”ti.</span><br />
</p>
<p id="pv38c53p1">
<span class="m-text m-primary">“Atthakāmosi me yakkha,</span><br />
</p>
<p id="pv38c53p2">
<span class="m-text m-primary">hitakāmosi devate;</span><br />
</p>
<p id="pv38c53p3">
<span class="m-text m-primary">Karomi tuyhaṁ vacanaṁ,</span><br />
</p>
<p id="pv38c53p4">
<span class="m-text m-primary">tvaṁsi ācariyo mama.</span><br />
</p>
<p id="pv38c54p1">
<span class="m-text m-primary">Upemi saraṇaṁ buddhaṁ,</span><br />
</p>
<p id="pv38c54p2">
<span class="m-text m-primary">dhammañcāpi anuttaraṁ;</span><br />
</p>
<p id="pv38c54p3">
<span class="m-text m-primary">Saṅghañca naradevassa,</span><br />
</p>
<p id="pv38c54p4">
<span class="m-text m-primary">gacchāmi saraṇaṁ ahaṁ.</span><br />
</p>
<p id="pv38c55p1">
<span class="m-text m-primary">Pāṇātipātā viramāmi khippaṁ,</span><br />
</p>
<p id="pv38c55p2">
<span class="m-text m-primary">Loke adinnaṁ parivajjayāmi;</span><br />
</p>
<p id="pv38c55p3">
<span class="m-text m-primary">Amajjapo no ca musā bhaṇāmi,</span><br />
</p>
<p id="pv38c55p4">
<span class="m-text m-primary">Sakena dārena ca homi tuṭṭho.</span><br />
</p>
<p id="pv38c56p1">
<span class="m-text m-primary">Ophuṇāmi mahāvāte,</span><br />
</p>
<p id="pv38c56p2">
<span class="m-text m-primary">nadiyā sīghagāmiyā;</span><br />
</p>
<p id="pv38c56p3">
<span class="m-text m-primary">Vamāmi pāpikaṁ diṭṭhiṁ,</span><br />
</p>
<p id="pv38c56p4">
<span class="m-text m-primary">buddhānaṁ sāsane rato”.</span><br />
</p>
<p id="pv38c57p1">
<span class="m-text m-primary">Idaṁ vatvāna soraṭṭho,</span><br />
</p>
<p id="pv38c57p2">
<span class="m-text m-primary">viramitvā pāpadassanā;</span><br />
</p>
<p id="pv38c57p3">
<span class="m-text m-primary">Namo bhagavato katvā,</span><br />
</p>
<p id="pv38c57p4">
<span class="m-text m-primary">pāmokkho rathamāruhīti.</span><br />
</p>
<p id="pv38c58p1">
<span class="m-text m-primary">Nandakapetavatthu tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>