<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0grz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0grz.html" />
  <meta property="og:description" content="Bhaddālivagga 2. Ekachattiyattheraapadāna “Candabhāgānadītīre, assamo sukato mama; Susuddhapulinākiṇṇo, pannasālā sumāpitā. Uttānakūlā nadikā, supatitthā manoramā; Macchakacchapasampannā, susumāranisevitā. Acchā dīpī ca mayūrā, karavīkā ca sāḷikā; Kūjanti sabbadā ete, sobhayantā mamassamaṁ. Kokilā mañjubhāṇī ca, haṁsā ca madhurassarā; Abhikūjanti te tattha, sobhayantā mamassamaṁ. Sīhā byagghā varāhā ca, accha kokataracchakā; Giriduggamhi …" />
  <meta name="twitter:description" content="Bhaddālivagga 2. Ekachattiyattheraapadāna “Candabhāgānadītīre, assamo sukato mama; Susuddhapulinākiṇṇo, pannasālā sumāpitā. Uttānakūlā nadikā, supatitthā manoramā; Macchakacchapasampannā, susumāranisevitā. Acchā dīpī ca mayūrā, karavīkā ca sāḷikā; Kūjanti sabbadā ete, sobhayantā mamassamaṁ. Kokilā mañjubhāṇī ca, haṁsā ca madhurassarā; Abhikūjanti te tattha, sobhayantā mamassamaṁ. Sīhā byagghā varāhā ca, accha kokataracchakā; Giriduggamhi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddalivagga">
<h2><a href="#bhaddalivagga">Bhaddālivagga</a></h2>
<section id="ekachattiyattheraapadana">
<h3><a href="#ekachattiyattheraapadana">2. Ekachattiyattheraapadāna</a></h3>
<p id="tha-ap414c1p1">
<span class="m-text m-primary">“Candabhāgānadītīre,</span><br />
</p>
<p id="tha-ap414c1p2">
<span class="m-text m-primary">assamo sukato mama;</span><br />
</p>
<p id="tha-ap414c1p3">
<span class="m-text m-primary">Susuddhapulinākiṇṇo,</span><br />
</p>
<p id="tha-ap414c1p4">
<span class="m-text m-primary">pannasālā sumāpitā.</span><br />
</p>
<p id="tha-ap414c2p1">
<span class="m-text m-primary">Uttānakūlā nadikā,</span><br />
</p>
<p id="tha-ap414c2p2">
<span class="m-text m-primary">supatitthā manoramā;</span><br />
</p>
<p id="tha-ap414c2p3">
<span class="m-text m-primary">Macchakacchapasampannā,</span><br />
</p>
<p id="tha-ap414c2p4">
<span class="m-text m-primary">susumāranisevitā.</span><br />
</p>
<p id="tha-ap414c3p1">
<span class="m-text m-primary">Acchā dīpī ca mayūrā,</span><br />
</p>
<p id="tha-ap414c3p2">
<span class="m-text m-primary">karavīkā ca sāḷikā;</span><br />
</p>
<p id="tha-ap414c3p3">
<span class="m-text m-primary">Kūjanti sabbadā ete,</span><br />
</p>
<p id="tha-ap414c3p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c4p1">
<span class="m-text m-primary">Kokilā mañjubhāṇī ca,</span><br />
</p>
<p id="tha-ap414c4p2">
<span class="m-text m-primary">haṁsā ca madhurassarā;</span><br />
</p>
<p id="tha-ap414c4p3">
<span class="m-text m-primary">Abhikūjanti te tattha,</span><br />
</p>
<p id="tha-ap414c4p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c5p1">
<span class="m-text m-primary">Sīhā byagghā varāhā ca,</span><br />
</p>
<p id="tha-ap414c5p2">
<span class="m-text m-primary">accha kokataracchakā;</span><br />
</p>
<p id="tha-ap414c5p3">
<span class="m-text m-primary">Giriduggamhi nādenti,</span><br />
</p>
<p id="tha-ap414c5p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c6p1">
<span class="m-text m-primary">Eṇīmigā ca sarabhā,</span><br />
</p>
<p id="tha-ap414c6p2">
<span class="m-text m-primary">bheraṇḍā sūkarā bahū;</span><br />
</p>
<p id="tha-ap414c6p3">
<span class="m-text m-primary">Giriduggamhi nādenti,</span><br />
</p>
<p id="tha-ap414c6p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c7p1">
<span class="m-text m-primary">Uddālakā campakā ca,</span><br />
</p>
<p id="tha-ap414c7p2">
<span class="m-text m-primary">pāṭalī sinduvārakā;</span><br />
</p>
<p id="tha-ap414c7p3">
<span class="m-text m-primary">Atimuttā asokā ca,</span><br />
</p>
<p id="tha-ap414c7p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c8p1">
<span class="m-text m-primary">Aṅkolā yūthikā ceva,</span><br />
</p>
<p id="tha-ap414c8p2">
<span class="m-text m-primary">sattalī bimbijālikā;</span><br />
</p>
<p id="tha-ap414c8p3">
<span class="m-text m-primary">Kaṇikārā ca pupphanti,</span><br />
</p>
<p id="tha-ap414c8p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c9p1">
<span class="m-text m-primary">Nāgā sālā ca saḷalā,</span><br />
</p>
<p id="tha-ap414c9p2">
<span class="m-text m-primary">puṇḍarīkettha pupphitā;</span><br />
</p>
<p id="tha-ap414c9p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap414c9p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c10p1">
<span class="m-text m-primary">Ajjunā asanā cettha,</span><br />
</p>
<p id="tha-ap414c10p2">
<span class="m-text m-primary">mahānāmā ca pupphitā;</span><br />
</p>
<p id="tha-ap414c10p3">
<span class="m-text m-primary">Sālā ca kaṅgupupphā ca,</span><br />
</p>
<p id="tha-ap414c10p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c11p1">
<span class="m-text m-primary">Ambā jambū ca tilakā,</span><br />
</p>
<p id="tha-ap414c11p2">
<span class="m-text m-primary">nimbā ca sālakalyāṇī;</span><br />
</p>
<p id="tha-ap414c11p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap414c11p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c12p1">
<span class="m-text m-primary">Asokā ca kapiṭṭhā ca,</span><br />
</p>
<p id="tha-ap414c12p2">
<span class="m-text m-primary">girimālettha pupphitā;</span><br />
</p>
<p id="tha-ap414c12p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap414c12p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c13p1">
<span class="m-text m-primary">Kadambā kadalī ceva,</span><br />
</p>
<p id="tha-ap414c13p2">
<span class="m-text m-primary">isimuggā ca ropitā;</span><br />
</p>
<p id="tha-ap414c13p3">
<span class="m-text m-primary">Dhuvaṁ phalāni dhārenti,</span><br />
</p>
<p id="tha-ap414c13p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c14p1">
<span class="m-text m-primary">Harītakā āmalakā,</span><br />
</p>
<p id="tha-ap414c14p2">
<span class="m-text m-primary">ambajambuvibhītakā;</span><br />
</p>
<p id="tha-ap414c14p3">
<span class="m-text m-primary">Kolā bhallātakā billā,</span><br />
</p>
<p id="tha-ap414c14p4">
<span class="m-text m-primary">phalino mama assame.</span><br />
</p>
<p id="tha-ap414c15p1">
<span class="m-text m-primary">Avidūre pokkharaṇī,</span><br />
</p>
<p id="tha-ap414c15p2">
<span class="m-text m-primary">supatitthā manoramā;</span><br />
</p>
<p id="tha-ap414c15p3">
<span class="m-text m-primary">Mandālakehi sañchannā,</span><br />
</p>
<p id="tha-ap414c15p4">
<span class="m-text m-primary">padumuppalakehi ca.</span><br />
</p>
<p id="tha-ap414c16p1">
<span class="m-text m-primary">Gabbhaṁ gaṇhanti padumā,</span><br />
</p>
<p id="tha-ap414c16p2">
<span class="m-text m-primary">aññe pupphanti kesarī;</span><br />
</p>
<p id="tha-ap414c16p3">
<span class="m-text m-primary">Opattakaṇṇikā ceva,</span><br />
</p>
<p id="tha-ap414c16p4">
<span class="m-text m-primary">pupphanti mama assame.</span><br />
</p>
<p id="tha-ap414c17p1">
<span class="m-text m-primary">Pāṭhīnā pāvusā macchā,</span><br />
</p>
<p id="tha-ap414c17p2">
<span class="m-text m-primary">balajā muñjarohitā;</span><br />
</p>
<p id="tha-ap414c17p3">
<span class="m-text m-primary">Acchodakamhi vicaraṁ,</span><br />
</p>
<p id="tha-ap414c17p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c18p1">
<span class="m-text m-primary">Nayitā ambagandhī ca,</span><br />
</p>
<p id="tha-ap414c18p2">
<span class="m-text m-primary">anukūle ca ketakā;</span><br />
</p>
<p id="tha-ap414c18p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap414c18p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c19p1">
<span class="m-text m-primary">Madhu bhisamhā savati,</span><br />
</p>
<p id="tha-ap414c19p2">
<span class="m-text m-primary">khīrasappi muḷālibhi;</span><br />
</p>
<p id="tha-ap414c19p3">
<span class="m-text m-primary">Dibbagandhaṁ sampavantā,</span><br />
</p>
<p id="tha-ap414c19p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c20p1">
<span class="m-text m-primary">Pulinā sobhanā tattha,</span><br />
</p>
<p id="tha-ap414c20p2">
<span class="m-text m-primary">ākiṇṇā jalasevitā;</span><br />
</p>
<p id="tha-ap414c20p3">
<span class="m-text m-primary">Opupphā pupphitā senti,</span><br />
</p>
<p id="tha-ap414c20p4">
<span class="m-text m-primary">sobhayantā mamassamaṁ.</span><br />
</p>
<p id="tha-ap414c21p1">
<span class="m-text m-primary">Jaṭābhārena bharitā,</span><br />
</p>
<p id="tha-ap414c21p2">
<span class="m-text m-primary">ajinuttaravāsanā;</span><br />
</p>
<p id="tha-ap414c21p3">
<span class="m-text m-primary">Vākacīradharā sabbe,</span><br />
</p>
<p id="tha-ap414c21p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c22p1">
<span class="m-text m-primary">Yugamattamapekkhantā,</span><br />
</p>
<p id="tha-ap414c22p2">
<span class="m-text m-primary">nipakā santavuttino;</span><br />
</p>
<p id="tha-ap414c22p3">
<span class="m-text m-primary">Kāmabhoge anapekkhā,</span><br />
</p>
<p id="tha-ap414c22p4">
<span class="m-text m-primary">vasanti mama assame.</span><br />
</p>
<p id="tha-ap414c23p1">
<span class="m-text m-primary">Parūḷhakacchanakhalomā,</span><br />
</p>
<p id="tha-ap414c23p2">
<span class="m-text m-primary">paṅkadantā rajassirā;</span><br />
</p>
<p id="tha-ap414c23p3">
<span class="m-text m-primary">Rajojalladharā sabbe,</span><br />
</p>
<p id="tha-ap414c23p4">
<span class="m-text m-primary">vasanti mama assame.</span><br />
</p>
<p id="tha-ap414c24p1">
<span class="m-text m-primary">Abhiññāpāramippattā,</span><br />
</p>
<p id="tha-ap414c24p2">
<span class="m-text m-primary">antalikkhacarā ca te;</span><br />
</p>
<p id="tha-ap414c24p3">
<span class="m-text m-primary">Uggacchantā nabhaṁ ete,</span><br />
</p>
<p id="tha-ap414c24p4">
<span class="m-text m-primary">sobhayanti mamassamaṁ.</span><br />
</p>
<p id="tha-ap414c25p1">
<span class="m-text m-primary">Tehi sissehi parivuto,</span><br />
</p>
<p id="tha-ap414c25p2">
<span class="m-text m-primary">vasāmi vipine tadā;</span><br />
</p>
<p id="tha-ap414c25p3">
<span class="m-text m-primary">Rattindivaṁ na jānāmi,</span><br />
</p>
<p id="tha-ap414c25p4">
<span class="m-text m-primary">sadā jhānasamappito.</span><br />
</p>
<p id="tha-ap414c26p1">
<span class="m-text m-primary">Bhagavā tamhi samaye,</span><br />
</p>
<p id="tha-ap414c26p2">
<span class="m-text m-primary">atthadassī mahāmuni;</span><br />
</p>
<p id="tha-ap414c26p3">
<span class="m-text m-primary">Tamandhakāraṁ nāsento,</span><br />
</p>
<p id="tha-ap414c26p4">
<span class="m-text m-primary">uppajji lokanāyako.</span><br />
</p>
<p id="tha-ap414c27p1">
<span class="m-text m-primary">Atha aññataro sisso,</span><br />
</p>
<p id="tha-ap414c27p2">
<span class="m-text m-primary">āgacchi mama santikaṁ;</span><br />
</p>
<p id="tha-ap414c27p3">
<span class="m-text m-primary">Mante ajjhetukāmo so,</span><br />
</p>
<p id="tha-ap414c27p4">
<span class="m-text m-primary">chaḷaṅgaṁ nāma lakkhaṇaṁ.</span><br />
</p>
<p id="tha-ap414c28p1">
<span class="m-text m-primary">Buddho loke samuppanno,</span><br />
</p>
<p id="tha-ap414c28p2">
<span class="m-text m-primary">atthadassī mahāmuni;</span><br />
</p>
<p id="tha-ap414c28p3">
<span class="m-text m-primary">Catusaccaṁ pakāsento,</span><br />
</p>
<p id="tha-ap414c28p4">
<span class="m-text m-primary">deseti amataṁ padaṁ.</span><br />
</p>
<p id="tha-ap414c29p1">
<span class="m-text m-primary">Tuṭṭhahaṭṭho pamudito,</span><br />
</p>
<p id="tha-ap414c29p2">
<span class="m-text m-primary">dhammantaragatāsayo;</span><br />
</p>
<p id="tha-ap414c29p3">
<span class="m-text m-primary">Assamā abhinikkhamma,</span><br />
</p>
<p id="tha-ap414c29p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap414c30p1">
<span class="m-text m-primary">‘Buddho loke samuppanno,</span><br />
</p>
<p id="tha-ap414c30p2">
<span class="m-text m-primary">dvattiṁsavaralakkhaṇo;</span><br />
</p>
<p id="tha-ap414c30p3">
<span class="m-text m-primary">Etha sabbe gamissāma,</span><br />
</p>
<p id="tha-ap414c30p4">
<span class="m-text m-primary">sammāsambuddhasantikaṁ’.</span><br />
</p>
<p id="tha-ap414c31p1">
<span class="m-text m-primary">Ovādapaṭikarā te,</span><br />
</p>
<p id="tha-ap414c31p2">
<span class="m-text m-primary">sadhamme pāramiṁ gatā;</span><br />
</p>
<p id="tha-ap414c31p3">
<span class="m-text m-primary">Sādhūti sampaṭicchiṁsu,</span><br />
</p>
<p id="tha-ap414c31p4">
<span class="m-text m-primary">uttamatthagavesakā.</span><br />
</p>
<p id="tha-ap414c32p1">
<span class="m-text m-primary">Jaṭābhārabharitā te,</span><br />
</p>
<p id="tha-ap414c32p2">
<span class="m-text m-primary">ajinuttaravāsanā;</span><br />
</p>
<p id="tha-ap414c32p3">
<span class="m-text m-primary">Uttamatthaṁ gavesantā,</span><br />
</p>
<p id="tha-ap414c32p4">
<span class="m-text m-primary">nikkhamiṁsu vanā tadā.</span><br />
</p>
<p id="tha-ap414c33p1">
<span class="m-text m-primary">Bhagavā tamhi samaye,</span><br />
</p>
<p id="tha-ap414c33p2">
<span class="m-text m-primary">atthadassī mahāyaso;</span><br />
</p>
<p id="tha-ap414c33p3">
<span class="m-text m-primary">Catusaccaṁ pakāsento,</span><br />
</p>
<p id="tha-ap414c33p4">
<span class="m-text m-primary">deseti amataṁ padaṁ.</span><br />
</p>
<p id="tha-ap414c34p1">
<span class="m-text m-primary">Setacchattaṁ gahetvāna,</span><br />
</p>
<p id="tha-ap414c34p2">
<span class="m-text m-primary">buddhaseṭṭhassa dhārayiṁ;</span><br />
</p>
<p id="tha-ap414c34p3">
<span class="m-text m-primary">Ekāhaṁ dhārayitvāna,</span><br />
</p>
<p id="tha-ap414c34p4">
<span class="m-text m-primary">buddhaseṭṭhaṁ avandahaṁ.</span><br />
</p>
<p id="tha-ap414c35p1">
<span class="m-text m-primary">Atthadassī tu bhagavā,</span><br />
</p>
<p id="tha-ap414c35p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap414c35p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap414c35p4">
<span class="m-text m-primary">imā gāthā abhāsatha.</span><br />
</p>
<p id="tha-ap414c36p1">
<span class="m-text m-primary">‘Yo me chattaṁ adhāresi,</span><br />
</p>
<p id="tha-ap414c36p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap414c36p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap414c36p4">
<span class="m-text m-primary">suṇātha mama bhāsato.</span><br />
</p>
<p id="tha-ap414c37p1">
<span class="m-text m-primary">Imassa jāyamānassa,</span><br />
</p>
<p id="tha-ap414c37p2">
<span class="m-text m-primary">devatte atha mānuse;</span><br />
</p>
<p id="tha-ap414c37p3">
<span class="m-text m-primary">Dhāressati sadā chattaṁ,</span><br />
</p>
<p id="tha-ap414c37p4">
<span class="m-text m-primary">chattadānassidaṁ phalaṁ.</span><br />
</p>
<p id="tha-ap414c38p1">
<span class="m-text m-primary">Sattasattatikappāni,</span><br />
</p>
<p id="tha-ap414c38p2">
<span class="m-text m-primary">devaloke ramissati;</span><br />
</p>
<p id="tha-ap414c38p3">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap414c38p4">
<span class="m-text m-primary">cakkavattī bhavissati.</span><br />
</p>
<p id="tha-ap414c39p1">
<span class="m-text m-primary">Sattasattatikkhattuñca,</span><br />
</p>
<p id="tha-ap414c39p2">
<span class="m-text m-primary">devarajjaṁ karissati;</span><br />
</p>
<p id="tha-ap414c39p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap414c39p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap414c40p1">
<span class="m-text m-primary">Aṭṭhārase kappasate,</span><br />
</p>
<p id="tha-ap414c40p2">
<span class="m-text m-primary">gotamo sakyapuṅgavo;</span><br />
</p>
<p id="tha-ap414c40p3">
<span class="m-text m-primary">Tamandhakāraṁ nāsento,</span><br />
</p>
<p id="tha-ap414c40p4">
<span class="m-text m-primary">uppajjissati cakkhumā.</span><br />
</p>
<p id="tha-ap414c41p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap414c41p2">
<span class="m-text m-primary">oraso dhammanimmito;</span><br />
</p>
<p id="tha-ap414c41p3">
<span class="m-text m-primary">Sabbāsave pariññāya,</span><br />
</p>
<p id="tha-ap414c41p4">
<span class="m-text m-primary">viharissatināsavo’.</span><br />
</p>
<p id="tha-ap414c42p1">
<span class="m-text m-primary">Yato ahaṁ kammamakaṁ,</span><br />
</p>
<p id="tha-ap414c42p2">
<span class="m-text m-primary">chattaṁ buddhassa dhārayaṁ;</span><br />
</p>
<p id="tha-ap414c42p3">
<span class="m-text m-primary">Etthantare na jānāmi,</span><br />
</p>
<p id="tha-ap414c42p4">
<span class="m-text m-primary">setacchattaṁ adhāritaṁ.</span><br />
</p>
<p id="tha-ap414c43p1">
<span class="m-text m-primary">Idaṁ pacchimakaṁ mayhaṁ,</span><br />
</p>
<p id="tha-ap414c43p2">
<span class="m-text m-primary">carimo vattate bhavo;</span><br />
</p>
<p id="tha-ap414c43p3">
<span class="m-text m-primary">Chattadhāraṇamajjāpi,</span><br />
</p>
<p id="tha-ap414c43p4">
<span class="m-text m-primary">vattate niccakālikaṁ.</span><br />
</p>
<p id="tha-ap414c44p1">
<span class="m-text m-primary">Aho me sukataṁ kammaṁ,</span><br />
</p>
<p id="tha-ap414c44p2">
<span class="m-text m-primary">atthadassissa tādino;</span><br />
</p>
<p id="tha-ap414c44p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap414c44p4">
<span class="m-text m-primary">natthi dāni punabbhavo.</span><br />
</p>
<p id="tha-ap414c45p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap414c45p2">
<span class="m-text m-primary">…pe…</span><br />
</p>
<p id="tha-ap414c45p3">
<span class="m-text m-primary">viharāmi anāsavo.</span><br />
</p>
<p id="tha-ap414c46p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap414c46p2">
<span class="m-text m-primary">…pe…</span><br />
</p>
<p id="tha-ap414c46p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap414c47p1">
<span class="m-text m-primary">Paṭisambhidā catasso,</span><br />
</p>
<p id="tha-ap414c47p2">
<span class="m-text m-primary">…pe…</span><br />
</p>
<p id="tha-ap414c47p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap414c48p1">
<span class="m-text m-primary">Itthaṁ sudaṁ āyasmā ekachattiyo thero imā gāthāyo abhāsitthāti;</span><br />
</p>
<p id="tha-ap414c49p1">
<span class="m-text m-primary">Ekachattiyattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>