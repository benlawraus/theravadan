<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0001.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/kv0023p0005.html">Previous</a></div>
<div class="m-col-s-6 m-text-right">
<a href="https://www.theravadan.org/pages/mil0002.html">Next</a></div>
</div>
<section id="arambhakatha">
<span id="mil1c0p2"></span><h2><span class="pali m-text">1. Ārambhakathā</span></h2>
<p id="mil1c1p1">
<span class="pali m-text">Namo tassa Bhagavato Arahato Sammāsambuddhassa.</span><br />
</p>
<p id="mil1c2p1">
<span class="pali m-text">Milindo nāma so rājā,</span><br />
</p>
<p id="mil1c2p2">
<span class="pali m-text">sāgalāyaṁ puruttame;</span><br />
</p>
<p id="mil1c2p3">
<span class="pali m-text">Upagañchi nāgasenaṁ,</span><br />
</p>
<p id="mil1c2p4">
<span class="pali m-text">gaṅgā ca yathā sāgaraṁ.</span><br />
</p>
<p id="mil1c3p1">
<span class="pali m-text">Āsajja rājā citrakathiṁ,</span><br />
</p>
<p id="mil1c3p2">
<span class="pali m-text">ukkādhāraṁ tamonudaṁ;</span><br />
</p>
<p id="mil1c3p3">
<span class="pali m-text">Apucchi nipuṇe pañhe,</span><br />
</p>
<p id="mil1c3p4">
<span class="pali m-text">ṭhānāṭṭhānagate puthū.</span><br />
</p>
<p id="mil1c4p1">
<span class="pali m-text">Pucchā visajjanā ceva,</span><br />
</p>
<p id="mil1c4p2">
<span class="pali m-text">gambhīratthūpanissitā;</span><br />
</p>
<p id="mil1c4p3">
<span class="pali m-text">Hadayaṅgamā kaṇṇasukhā,</span><br />
</p>
<p id="mil1c4p4">
<span class="pali m-text">abbhutā lomahaṁsanā.</span><br />
</p>
<p id="mil1c5p1">
<span class="pali m-text">Abhidhammavinayogāḷhā,</span><br />
</p>
<p id="mil1c5p2">
<span class="pali m-text">suttajālasamattitā;</span><br />
</p>
<p id="mil1c5p3">
<span class="pali m-text">Nāgasenakathā citrā,</span><br />
</p>
<p id="mil1c5p4">
<span class="pali m-text">opammehi nayehi ca.</span><br />
</p>
<p id="mil1c6p1">
<span class="pali m-text">Tattha ñāṇaṁ paṇidhāya,</span><br />
</p>
<p id="mil1c6p2">
<span class="pali m-text">hāsayitvāna mānasaṁ;</span><br />
</p>
<p id="mil1c6p3">
<span class="pali m-text">Suṇātha nipuṇe pañhe,</span><br />
</p>
<p id="mil1c6p4">
<span class="pali m-text">kaṅkhāṭṭhānavidālaneti.</span><br />
</p>
<p id="mil1c7p1">
<span class="pali m-text">Taṁ yathānusūyate—</span><br />
</p>
<p id="mil1c7p2">
<span class="pali m-text">atthi yonakānaṁ nānāpuṭabhedanaṁ sāgalaṁ nāma nagaraṁ nadīpabbatasobhitaṁ ramaṇīyabhūmippadesabhāgaṁ ārāmuyyānopavanataḷākapokkharaṇisampannaṁ nadīpabbatavanarāmaṇeyyakaṁ sutavantanimmitaṁ nihatapaccatthikaṁ paccāmittānupapīḷitaṁ vividhavicitradaḷhamaṭṭālakoṭṭhakaṁ varapavaragopuratoraṇaṁ gambhīraparikhāpaṇḍarapākāraparikkhittantepuraṁ.</span><br />
</p>
<p id="mil1c7p3">
<span class="pali m-text">Suvibhattavīthicaccaracatukkasiṅghāṭakaṁ suppasāritānekavidhavarabhaṇḍaparipūritantarāpaṇaṁ vividhadānaggasatasamupasobhitaṁ himagirisikharasaṅkāsavarabhavanasatasahassappaṭimaṇḍitaṁ gajahayarathapattisamākulaṁ abhirūpanaranārigaṇānucaritaṁ ākiṇṇajanamanussaṁ puthukhattiyabrāhmaṇavessasuddaṁ vividhasamaṇabrāhmaṇasabhājanasaṅghaṭitaṁ bahuvidhavijjāvanta naraciranisevitaṁ kāsikakoṭumbarikādinānāvidhavatthāpaṇasampannaṁ suppasāritarucirabahuvidhapupphagandhāpaṇaṁ gandhagandhitaṁ āsīsanīyabahuratanaparipūritaṁ disāmukhasuppasāritāpaṇaṁ siṅgāravāṇijagaṇānucaritaṁ kahāpaṇarajatasuvaṇṇakaṁsapattharaparipūraṁ pajjotamānanidhiniketaṁ pahūtadhanadhaññavittūpakaraṇaṁ paripuṇṇakosakoṭṭhāgāraṁ bahvannapānaṁ bahuvidhakhajjabhojjaleyyapeyyasāyanīyaṁ uttarakurusaṅkāsaṁ sampannasassaṁ āḷakamandā viya devapuraṁ.</span><br />
</p>
<p id="mil1c8p1">
<span class="pali m-text">Ettha ṭhatvā tesaṁ pubbakammaṁ kathetabbaṁ, kathentena ca chadhā vibhajitvā kathetabbaṁ.</span><br />
</p>
<p id="mil1c8p2">
<span class="pali m-text">Seyyathidaṁ—</span><br />
</p>
<p id="mil1c8p3">
<span class="pali m-text">pubbayogo milindapañhaṁ lakkhaṇapañhaṁ meṇḍakapañhaṁ anumānapañhaṁ opammakathāpañhanti.</span><br />
</p>
<p id="mil1c9p1">
<span class="pali m-text">Tattha milindapañho lakkhaṇapañho, vimaticchedanapañhoti duvidho.</span><br />
</p>
<p id="mil1c9p2">
<span class="pali m-text">Meṇḍakapañhopi mahāvaggo, yogikathāpañhoti duvidho.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>