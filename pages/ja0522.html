<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0522.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0521.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0523.html">Next</a></div>
</div>
<p id="ja522c0p2">
<span class="pali m-text">Cattālīsanipāta</span><br />
</p>
<p id="ja522c0p3">
<span class="pali m-text">Tesakuṇavagga</span><br />
</p>
<section id="sarabhangajataka">
<span id="ja522c0p4"></span><h2><span class="pali m-text">2. Sarabhaṅgajātaka</span></h2>
<p id="ja522c1p1">
<span class="pali m-text">“Alaṅkatā kuṇḍalino suvatthā,</span><br />
</p>
<p id="ja522c1p2">
<span class="pali m-text">Veḷuriyamuttātharukhaggabandhā;</span><br />
</p>
<p id="ja522c1p3">
<span class="pali m-text">Rathesabhā tiṭṭhatha ke nu tumhe,</span><br />
</p>
<p id="ja522c1p4">
<span class="pali m-text">Kathaṁ vo jānanti manussaloke”.</span><br />
</p>
<p id="ja522c2p1">
<span class="pali m-text">“Ahamaṭṭhako bhīmaratho panāyaṁ,</span><br />
</p>
<p id="ja522c2p2">
<span class="pali m-text">Kāliṅgarājā pana uggatoyaṁ;</span><br />
</p>
<p id="ja522c2p3">
<span class="pali m-text">Susaññatānaṁ isīnaṁ dassanāya,</span><br />
</p>
<p id="ja522c2p4">
<span class="pali m-text">Idhāgatā pucchitāyemha pañhe”.</span><br />
</p>
<p id="ja522c3p1">
<span class="pali m-text">“Vehāyasaṁ tiṭṭhasi antalikkhe,</span><br />
</p>
<p id="ja522c3p2">
<span class="pali m-text">Pathaddhuno pannaraseva cando;</span><br />
</p>
<p id="ja522c3p3">
<span class="pali m-text">Pucchāmi taṁ yakkha mahānubhāva,</span><br />
</p>
<p id="ja522c3p4">
<span class="pali m-text">Kathaṁ taṁ jānanti manussaloke”.</span><br />
</p>
<p id="ja522c4p1">
<span class="pali m-text">“Yamāhu devesu sujampatīti,</span><br />
</p>
<p id="ja522c4p2">
<span class="pali m-text">Maghavāti taṁ āhu manussaloke;</span><br />
</p>
<p id="ja522c4p3">
<span class="pali m-text">Sa devarājā idamajja patto,</span><br />
</p>
<p id="ja522c4p4">
<span class="pali m-text">Susaññatānaṁ isīnaṁ dassanāya”.</span><br />
</p>
<p id="ja522c5p1">
<span class="pali m-text">“Dūre sutā no isayo samāgatā,</span><br />
</p>
<p id="ja522c5p2">
<span class="pali m-text">Mahiddhikā iddhiguṇūpapannā;</span><br />
</p>
<p id="ja522c5p3">
<span class="pali m-text">Vandāmi te ayire pasannacitto,</span><br />
</p>
<p id="ja522c5p4">
<span class="pali m-text">Ye jīvalokettha manussaseṭṭhā”.</span><br />
</p>
<p id="ja522c6p1">
<span class="pali m-text">“Gandho isīnaṁ ciradikkhitānaṁ,</span><br />
</p>
<p id="ja522c6p2">
<span class="pali m-text">Kāyā cuto gacchati mālutena;</span><br />
</p>
<p id="ja522c6p3">
<span class="pali m-text">Ito paṭikkamma sahassanetta,</span><br />
</p>
<p id="ja522c6p4">
<span class="pali m-text">Gandho isīnaṁ asuci devarāja”.</span><br />
</p>
<p id="ja522c7p1">
<span class="pali m-text">“Gandho isīnaṁ ciradikkhitānaṁ,</span><br />
</p>
<p id="ja522c7p2">
<span class="pali m-text">Kāyā cuto gacchatu mālutena;</span><br />
</p>
<p id="ja522c7p3">
<span class="pali m-text">Vicitrapupphaṁ surabhiṁva mālaṁ,</span><br />
</p>
<p id="ja522c7p4">
<span class="pali m-text">Gandhañca etaṁ pāṭikaṅkhāma bhante;</span><br />
</p>
<p id="ja522c7p5">
<span class="pali m-text">Na hettha devā paṭikkūlasaññino”.</span><br />
</p>
<p id="ja522c8p1">
<span class="pali m-text">“Purindado bhūtapatī yasassī,</span><br />
</p>
<p id="ja522c8p2">
<span class="pali m-text">Devānamindo sakko maghavā sujampati;</span><br />
</p>
<p id="ja522c8p3">
<span class="pali m-text">Sa devarājā asuragaṇappamaddano,</span><br />
</p>
<p id="ja522c8p4">
<span class="pali m-text">Okāsamākaṅkhati pañha pucchituṁ.</span><br />
</p>
<p id="ja522c9p1">
<span class="pali m-text">Ko nevimesaṁ idha paṇḍitānaṁ,</span><br />
</p>
<p id="ja522c9p2">
<span class="pali m-text">Pañhe puṭṭho nipuṇe byākarissati;</span><br />
</p>
<p id="ja522c9p3">
<span class="pali m-text">Tiṇṇañca raññaṁ manujādhipānaṁ,</span><br />
</p>
<p id="ja522c9p4">
<span class="pali m-text">Devānamindassa ca vāsavassa”.</span><br />
</p>
<p id="ja522c10p1">
<span class="pali m-text">“Ayaṁ isi sarabhaṅgo tapassī,</span><br />
</p>
<p id="ja522c10p2">
<span class="pali m-text">Yato jāto virato methunasmā;</span><br />
</p>
<p id="ja522c10p3">
<span class="pali m-text">Āceraputto suvinītarūpo,</span><br />
</p>
<p id="ja522c10p4">
<span class="pali m-text">So nesaṁ pañhāni viyākarissati”.</span><br />
</p>
<p id="ja522c11p1">
<span class="pali m-text">“Koṇḍañña pañhāni viyākarohi,</span><br />
</p>
<p id="ja522c11p2">
<span class="pali m-text">Yācanti taṁ isayo sādhurūpā;</span><br />
</p>
<p id="ja522c11p3">
<span class="pali m-text">Koṇḍañña eso manujesu dhammo,</span><br />
</p>
<p id="ja522c11p4">
<span class="pali m-text">Yaṁ vuddhamāgacchati esa bhāro”.</span><br />
</p>
<p id="ja522c12p1">
<span class="pali m-text">“Katāvakāsā pucchantu bhonto,</span><br />
</p>
<p id="ja522c12p2">
<span class="pali m-text">Yaṁ kiñci pañhaṁ manasābhipatthitaṁ;</span><br />
</p>
<p id="ja522c12p3">
<span class="pali m-text">Ahañhi taṁ taṁ vo viyākarissaṁ,</span><br />
</p>
<p id="ja522c12p4">
<span class="pali m-text">Ñatvā sayaṁ lokamimaṁ parañca”.</span><br />
</p>
<p id="ja522c13p1">
<span class="pali m-text">Tato ca maghavā sakko,</span><br />
</p>
<p id="ja522c13p2">
<span class="pali m-text">atthadassī purindado;</span><br />
</p>
<p id="ja522c13p3">
<span class="pali m-text">Apucchi paṭhamaṁ pañhaṁ,</span><br />
</p>
<p id="ja522c13p4">
<span class="pali m-text">yañcāsi abhipatthitaṁ.</span><br />
</p>
<p id="ja522c14p1">
<span class="pali m-text">“Kiṁ sū vadhitvā na kadāci socati,</span><br />
</p>
<p id="ja522c14p2">
<span class="pali m-text">Kissappahānaṁ isayo vaṇṇayanti;</span><br />
</p>
<p id="ja522c14p3">
<span class="pali m-text">Kassīdha vuttaṁ pharusaṁ khametha,</span><br />
</p>
<p id="ja522c14p4">
<span class="pali m-text">Akkhāhi me koṇḍañña etamatthaṁ”.</span><br />
</p>
<p id="ja522c15p1">
<span class="pali m-text">“Kodhaṁ vadhitvā na kadāci socati,</span><br />
</p>
<p id="ja522c15p2">
<span class="pali m-text">Makkhappahānaṁ isayo vaṇṇayanti;</span><br />
</p>
<p id="ja522c15p3">
<span class="pali m-text">Sabbesaṁ vuttaṁ pharusaṁ khametha,</span><br />
</p>
<p id="ja522c15p4">
<span class="pali m-text">Etaṁ khantiṁ uttamamāhu santo”.</span><br />
</p>
<p id="ja522c16p1">
<span class="pali m-text">“Sakkā ubhinnaṁ vacanaṁ titikkhituṁ,</span><br />
</p>
<p id="ja522c16p2">
<span class="pali m-text">Sadisassa vā seṭṭhatarassa vāpi;</span><br />
</p>
<p id="ja522c16p3">
<span class="pali m-text">Kathaṁ nu hīnassa vaco khametha,</span><br />
</p>
<p id="ja522c16p4">
<span class="pali m-text">Akkhāhi me koṇḍañña etamatthaṁ”.</span><br />
</p>
<p id="ja522c17p1">
<span class="pali m-text">“Bhayā hi seṭṭhassa vaco khametha,</span><br />
</p>
<p id="ja522c17p2">
<span class="pali m-text">Sārambhahetū pana sādisassa;</span><br />
</p>
<p id="ja522c17p3">
<span class="pali m-text">Yo cīdha hīnassa vaco khametha,</span><br />
</p>
<p id="ja522c17p4">
<span class="pali m-text">Etaṁ khantiṁ uttamamāhu santo”.</span><br />
</p>
<p id="ja522c18p1">
<span class="pali m-text">“Kathaṁ vijaññā catupattharūpaṁ,</span><br />
</p>
<p id="ja522c18p2">
<span class="pali m-text">Seṭṭhaṁ sarikkhaṁ athavāpi hīnaṁ;</span><br />
</p>
<p id="ja522c18p3">
<span class="pali m-text">Virūparūpena caranti santo,</span><br />
</p>
<p id="ja522c18p4">
<span class="pali m-text">Tasmā hi sabbesaṁ vaco khametha”.</span><br />
</p>
<p id="ja522c19p1">
<span class="pali m-text">“Na hetamatthaṁ mahatīpi senā,</span><br />
</p>
<p id="ja522c19p2">
<span class="pali m-text">Sarājikā yujjhamānā labhetha;</span><br />
</p>
<p id="ja522c19p3">
<span class="pali m-text">Yaṁ khantimā sappuriso labhetha,</span><br />
</p>
<p id="ja522c19p4">
<span class="pali m-text">Khantī balassūpasamanti verā”.</span><br />
</p>
<p id="ja522c20p1">
<span class="pali m-text">“Subhāsitaṁ te anumodiyāna,</span><br />
</p>
<p id="ja522c20p2">
<span class="pali m-text">Aññaṁ taṁ pucchāmi tadiṅgha brūhi;</span><br />
</p>
<p id="ja522c20p3">
<span class="pali m-text">Yathā ahuṁ daṇḍakī nāḷikero,</span><br />
</p>
<p id="ja522c20p4">
<span class="pali m-text">Athajjuno kalābu cāpi rājā;</span><br />
</p>
<p id="ja522c20p5">
<span class="pali m-text">Tesaṁ gatiṁ brūhi supāpakamminaṁ,</span><br />
</p>
<p id="ja522c20p6">
<span class="pali m-text">Katthūpapannā isinaṁ viheṭhakā”.</span><br />
</p>
<p id="ja522c21p1">
<span class="pali m-text">“Kisañhi vacchaṁ avakiriya daṇḍakī,</span><br />
</p>
<p id="ja522c21p2">
<span class="pali m-text">Ucchinnamūlo sajano saraṭṭho;</span><br />
</p>
<p id="ja522c21p3">
<span class="pali m-text">Kukkuḷanāme nirayamhi paccati,</span><br />
</p>
<p id="ja522c21p4">
<span class="pali m-text">Tassa phuliṅgāni patanti kāye.</span><br />
</p>
<p id="ja522c22p1">
<span class="pali m-text">Yo saññate pabbajite aheṭhayi,</span><br />
</p>
<p id="ja522c22p2">
<span class="pali m-text">Dhammaṁ bhaṇante samaṇe adūsake;</span><br />
</p>
<p id="ja522c22p3">
<span class="pali m-text">Taṁ nāḷikeraṁ sunakhā parattha,</span><br />
</p>
<p id="ja522c22p4">
<span class="pali m-text">Saṅgamma khādanti viphandamānaṁ.</span><br />
</p>
<p id="ja522c23p1">
<span class="pali m-text">Athajjuno niraye sattisūle,</span><br />
</p>
<p id="ja522c23p2">
<span class="pali m-text">Avaṁsiro patito uddhampādo;</span><br />
</p>
<p id="ja522c23p3">
<span class="pali m-text">Aṅgīrasaṁ gotamaṁ heṭhayitvā,</span><br />
</p>
<p id="ja522c23p4">
<span class="pali m-text">Khantiṁ tapassiṁ cirabrahmacāriṁ.</span><br />
</p>
<p id="ja522c24p1">
<span class="pali m-text">Yo khaṇḍaso pabbajitaṁ achedayi,</span><br />
</p>
<p id="ja522c24p2">
<span class="pali m-text">Khantiṁ vadantaṁ samaṇaṁ adūsakaṁ;</span><br />
</p>
<p id="ja522c24p3">
<span class="pali m-text">Kalābuvīciṁ upapajja paccati,</span><br />
</p>
<p id="ja522c24p4">
<span class="pali m-text">Mahāpatāpaṁ kaṭukaṁ bhayānakaṁ.</span><br />
</p>
<p id="ja522c25p1">
<span class="pali m-text">Etāni sutvā nirayāni paṇḍito,</span><br />
</p>
<p id="ja522c25p2">
<span class="pali m-text">Aññāni pāpiṭṭhatarāni cettha;</span><br />
</p>
<p id="ja522c25p3">
<span class="pali m-text">Dhammaṁ care samaṇabrāhmaṇesu,</span><br />
</p>
<p id="ja522c25p4">
<span class="pali m-text">Evaṅkaro saggamupeti ṭhānaṁ”.</span><br />
</p>
<p id="ja522c26p1">
<span class="pali m-text">“Subhāsitaṁ te anumodiyāna,</span><br />
</p>
<p id="ja522c26p2">
<span class="pali m-text">Aññaṁ taṁ pucchāmi tadiṅgha brūhi;</span><br />
</p>
<p id="ja522c26p3">
<span class="pali m-text">Kathaṁvidhaṁ sīlavantaṁ vadanti,</span><br />
</p>
<p id="ja522c26p4">
<span class="pali m-text">Kathaṁvidhaṁ paññavantaṁ vadanti;</span><br />
</p>
<p id="ja522c26p5">
<span class="pali m-text">Kathaṁvidhaṁ sappurisaṁ vadanti,</span><br />
</p>
<p id="ja522c26p6">
<span class="pali m-text">Kathaṁvidhaṁ no siri no jahāti”.</span><br />
</p>
<p id="ja522c27p1">
<span class="pali m-text">“Kāyena vācāya ca yodha saññato,</span><br />
</p>
<p id="ja522c27p2">
<span class="pali m-text">Manasā ca kiñci na karoti pāpaṁ;</span><br />
</p>
<p id="ja522c27p3">
<span class="pali m-text">Na attahetū alikaṁ bhaṇeti,</span><br />
</p>
<p id="ja522c27p4">
<span class="pali m-text">Tathāvidhaṁ sīlavantaṁ vadanti.</span><br />
</p>
<p id="ja522c28p1">
<span class="pali m-text">Gambhīrapañhaṁ manasābhicintayaṁ,</span><br />
</p>
<p id="ja522c28p2">
<span class="pali m-text">Nāccāhitaṁ kamma karoti luddaṁ;</span><br />
</p>
<p id="ja522c28p3">
<span class="pali m-text">Kālāgataṁ atthapadaṁ na riñcati,</span><br />
</p>
<p id="ja522c28p4">
<span class="pali m-text">Tathāvidhaṁ paññavantaṁ vadanti.</span><br />
</p>
<p id="ja522c29p1">
<span class="pali m-text">Yo ve kataññū katavedi dhīro,</span><br />
</p>
<p id="ja522c29p2">
<span class="pali m-text">Kalyāṇamitto daḷhabhatti ca hoti;</span><br />
</p>
<p id="ja522c29p3">
<span class="pali m-text">Dukhitassa sakkacca karoti kiccaṁ,</span><br />
</p>
<p id="ja522c29p4">
<span class="pali m-text">Tathāvidhaṁ sappurisaṁ vadanti.</span><br />
</p>
<p id="ja522c30p1">
<span class="pali m-text">Etehi sabbehi guṇehupeto,</span><br />
</p>
<p id="ja522c30p2">
<span class="pali m-text">Saddho mudū saṁvibhāgī vadaññū;</span><br />
</p>
<p id="ja522c30p3">
<span class="pali m-text">Saṅgāhakaṁ sakhilaṁ saṇhavācaṁ,</span><br />
</p>
<p id="ja522c30p4">
<span class="pali m-text">Tathāvidhaṁ no siri no jahāti”.</span><br />
</p>
<p id="ja522c31p1">
<span class="pali m-text">“Subhāsitaṁ te anumodiyāna,</span><br />
</p>
<p id="ja522c31p2">
<span class="pali m-text">Aññaṁ taṁ pucchāmi tadiṅgha brūhi;</span><br />
</p>
<p id="ja522c31p3">
<span class="pali m-text">Sīlaṁ siriñcāpi satañca dhammaṁ,</span><br />
</p>
<p id="ja522c31p4">
<span class="pali m-text">Paññañca kaṁ seṭṭhataraṁ vadanti”.</span><br />
</p>
<p id="ja522c32p1">
<span class="pali m-text">“Paññā hi seṭṭhā kusalā vadanti,</span><br />
</p>
<p id="ja522c32p2">
<span class="pali m-text">Nakkhattarājāriva tārakānaṁ;</span><br />
</p>
<p id="ja522c32p3">
<span class="pali m-text">Sīlaṁ sīrī cāpi satañca dhammo,</span><br />
</p>
<p id="ja522c32p4">
<span class="pali m-text">Anvāyikā paññavato bhavanti”.</span><br />
</p>
<p id="ja522c33p1">
<span class="pali m-text">“Subhāsitaṁ te anumodiyāna,</span><br />
</p>
<p id="ja522c33p2">
<span class="pali m-text">Aññaṁ taṁ pucchāmi tadiṅgha brūhi;</span><br />
</p>
<p id="ja522c33p3">
<span class="pali m-text">Kathaṅkaro kintikaro kimācaraṁ,</span><br />
</p>
<p id="ja522c33p4">
<span class="pali m-text">Kiṁ sevamāno labhatīdha paññaṁ;</span><br />
</p>
<p id="ja522c33p5">
<span class="pali m-text">Paññāya dāni paṭipadaṁ vadehi,</span><br />
</p>
<p id="ja522c33p6">
<span class="pali m-text">Kathaṅkaro paññavā hoti macco”.</span><br />
</p>
<p id="ja522c34p1">
<span class="pali m-text">“Sevetha vuddhe nipuṇe bahussute,</span><br />
</p>
<p id="ja522c34p2">
<span class="pali m-text">Uggāhako ca paripucchako siyā;</span><br />
</p>
<p id="ja522c34p3">
<span class="pali m-text">Suṇeyya sakkacca subhāsitāni,</span><br />
</p>
<p id="ja522c34p4">
<span class="pali m-text">Evaṅkaro paññavā hoti macco.</span><br />
</p>
<p id="ja522c35p1">
<span class="pali m-text">Sa paññavā kāmaguṇe avekkhati,</span><br />
</p>
<p id="ja522c35p2">
<span class="pali m-text">Aniccato dukkhato rogato ca;</span><br />
</p>
<p id="ja522c35p3">
<span class="pali m-text">Evaṁ vipassī pajahāti chandaṁ,</span><br />
</p>
<p id="ja522c35p4">
<span class="pali m-text">Dukkhesu kāmesu mahabbhayesu.</span><br />
</p>
<p id="ja522c36p1">
<span class="pali m-text">Sa vītarāgo pavineyya dosaṁ,</span><br />
</p>
<p id="ja522c36p2">
<span class="pali m-text">Mettaṁ cittaṁ bhāvaye appamāṇaṁ;</span><br />
</p>
<p id="ja522c36p3">
<span class="pali m-text">Sabbesu bhūtesu nidhāya daṇḍaṁ,</span><br />
</p>
<p id="ja522c36p4">
<span class="pali m-text">Anindito brahmamupeti ṭhānaṁ”.</span><br />
</p>
<p id="ja522c37p1">
<span class="pali m-text">“Mahatthiyaṁ āgamanaṁ ahosi,</span><br />
</p>
<p id="ja522c37p2">
<span class="pali m-text">Tavamaṭṭhakā bhīmarathassa cāpi;</span><br />
</p>
<p id="ja522c37p3">
<span class="pali m-text">Kāliṅgarājassa ca uggatassa,</span><br />
</p>
<p id="ja522c37p4">
<span class="pali m-text">Sabbesa vo kāmarāgo pahīno”.</span><br />
</p>
<p id="ja522c38p1">
<span class="pali m-text">“Evametaṁ paracittavedi,</span><br />
</p>
<p id="ja522c38p2">
<span class="pali m-text">Sabbesa no kāmarāgo pahīno;</span><br />
</p>
<p id="ja522c38p3">
<span class="pali m-text">Karohi okāsamanuggahāya,</span><br />
</p>
<p id="ja522c38p4">
<span class="pali m-text">Yathā gatiṁ te abhisambhavema”.</span><br />
</p>
<p id="ja522c39p1">
<span class="pali m-text">“Karomi okāsamanuggahāya,</span><br />
</p>
<p id="ja522c39p2">
<span class="pali m-text">Tathā hi vo kāmarāgo pahīno;</span><br />
</p>
<p id="ja522c39p3">
<span class="pali m-text">Pharātha kāyaṁ vipulāya pītiyā,</span><br />
</p>
<p id="ja522c39p4">
<span class="pali m-text">Yathā gatiṁ me abhisambhavetha”.</span><br />
</p>
<p id="ja522c40p1">
<span class="pali m-text">“Sabbaṁ karissāma tavānusāsaniṁ,</span><br />
</p>
<p id="ja522c40p2">
<span class="pali m-text">Yaṁ yaṁ tuvaṁ vakkhasi bhūripañña;</span><br />
</p>
<p id="ja522c40p3">
<span class="pali m-text">Pharāma kāyaṁ vipulāya pītiyā,</span><br />
</p>
<p id="ja522c40p4">
<span class="pali m-text">Yathā gatiṁ te abhisambhavema”.</span><br />
</p>
<p id="ja522c41p1">
<span class="pali m-text">“Katāya vacchassa kisassa pūjā,</span><br />
</p>
<p id="ja522c41p2">
<span class="pali m-text">Gacchantu bhonto isayo sādhurūpā;</span><br />
</p>
<p id="ja522c41p3">
<span class="pali m-text">Jhāne ratā hotha sadā samāhitā,</span><br />
</p>
<p id="ja522c41p4">
<span class="pali m-text">Esā ratī pabbajitassa seṭṭhā”.</span><br />
</p>
<p id="ja522c42p1">
<span class="pali m-text">Sutvāna gāthā paramatthasaṁhitā,</span><br />
</p>
<p id="ja522c42p2">
<span class="pali m-text">Subhāsitā isinā paṇḍitena;</span><br />
</p>
<p id="ja522c42p3">
<span class="pali m-text">Te vedajātā anumodamānā,</span><br />
</p>
<p id="ja522c42p4">
<span class="pali m-text">Pakkāmu devā devapuraṁ yasassino.</span><br />
</p>
<p id="ja522c43p1">
<span class="pali m-text">Gāthā imā atthavatī subyañjanā,</span><br />
</p>
<p id="ja522c43p2">
<span class="pali m-text">Subhāsitā isinā paṇḍitena;</span><br />
</p>
<p id="ja522c43p3">
<span class="pali m-text">Yo kocimā aṭṭhikatvā suṇeyya,</span><br />
</p>
<p id="ja522c43p4">
<span class="pali m-text">Labhetha pubbāpariyaṁ visesaṁ;</span><br />
</p>
<p id="ja522c43p5">
<span class="pali m-text">Laddhāna pubbāpariyaṁ visesaṁ,</span><br />
</p>
<p id="ja522c43p6">
<span class="pali m-text">Adassanaṁ maccurājassa gacche.</span><br />
</p>
<p id="ja522c44p1">
<span class="pali m-text">“Sālissaro sāriputto,</span><br />
</p>
<p id="ja522c44p2">
<span class="pali m-text">meṇḍissaro ca kassapo;</span><br />
</p>
<p id="ja522c44p3">
<span class="pali m-text">Pabbato anuruddho ca,</span><br />
</p>
<p id="ja522c44p4">
<span class="pali m-text">kaccāyano ca devalo.</span><br />
</p>
<p id="ja522c45p1">
<span class="pali m-text">Anusisso ca ānando,</span><br />
</p>
<p id="ja522c45p2">
<span class="pali m-text">kisavaccho ca kolito;</span><br />
</p>
<p id="ja522c45p3">
<span class="pali m-text">Nārado udāyitthero,</span><br />
</p>
<p id="ja522c45p4">
<span class="pali m-text">parisā buddhaparisā;</span><br />
</p>
<p id="ja522c45p5">
<span class="pali m-text">Sarabhaṅgo lokanātho,</span><br />
</p>
<p id="ja522c45p6">
<span class="pali m-text">evaṁ dhāretha jātakan”ti.</span><br />
</p>
<p id="ja522c46p1">
<span class="pali m-text">Sarabhaṅgajātakaṁ dutiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0521.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0523.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>