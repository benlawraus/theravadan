<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0003p0003p0007.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0003p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0003p0008.html">Next</a></div>
</div>
<p id="mil3p3p7c0p2">
<span class="pali m-text">Vicāravagga</span><br />
</p>
<section id="cakkhuvinnanadipanha">
<span id="mil3p3p7c0p3"></span><h2><span class="pali m-text">7. Cakkhuviññāṇādipañha</span></h2>
<p id="mil3p3p7c1p1">
<span class="pali m-text">Rājā āha—</span><br />
</p>
<p id="mil3p3p7c1p2">
<span class="pali m-text">“bhante nāgasena, yattha cakkhuviññāṇaṁ uppajjati, tattha manoviññāṇampi uppajjatī”ti?</span><br />
</p>
<p id="mil3p3p7c1p3">
<span class="pali m-text">“Āma, mahārāja, yattha cakkhuviññāṇaṁ uppajjati, tattha manoviññāṇampi uppajjatī”ti.</span><br />
</p>
<p id="mil3p3p7c2p1">
<span class="pali m-text">“Kiṁ nu kho, bhante nāgasena, paṭhamaṁ cakkhuviññāṇaṁ uppajjati, pacchā manoviññāṇaṁ, udāhu manoviññāṇaṁ paṭhamaṁ uppajjati, pacchā cakkhuviññāṇan”ti?</span><br />
</p>
<p id="mil3p3p7c2p2">
<span class="pali m-text">“Paṭhamaṁ, mahārāja, cakkhuviññāṇaṁ uppajjati, pacchā manoviññāṇan”ti.</span><br />
</p>
<p id="mil3p3p7c3p1">
<span class="pali m-text">“Kiṁ nu kho, bhante nāgasena, cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi, tvampi tattha uppajjāhī’ti, udāhu manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi, ahampi tattha uppajjissāmī’”ti?</span><br />
</p>
<p id="mil3p3p7c3p2">
<span class="pali m-text">“Na hi, mahārāja, anālāpo tesaṁ aññamaññehī”ti.</span><br />
</p>
<p id="mil3p3p7c4p1">
<span class="pali m-text">“Kathaṁ, bhante nāgasena, yattha cakkhuviññāṇaṁ uppajjati, tattha manoviññāṇampi uppajjatī”ti?</span><br />
</p>
<p id="mil3p3p7c4p2">
<span class="pali m-text">“Ninnattā ca, mahārāja, dvārattā ca ciṇṇattā ca samudācaritattā cā”ti.</span><br />
</p>
<p id="mil3p3p7c5p1">
<span class="pali m-text">“Kathaṁ, bhante nāgasena, ninnattā yattha cakkhuviññāṇaṁ uppajjati, tattha manoviññāṇampi uppajjati?</span><br />
</p>
<p id="mil3p3p7c5p2">
<span class="pali m-text">Opammaṁ karohī”ti.</span><br />
</p>
<p id="mil3p3p7c5p3">
<span class="pali m-text">“Taṁ kiṁ maññasi, mahārāja, deve vassante katamena udakaṁ gaccheyyā”ti?</span><br />
</p>
<p id="mil3p3p7c5p4">
<span class="pali m-text">“Yena, bhante, ninnaṁ, tena gaccheyyā”ti.</span><br />
</p>
<p id="mil3p3p7c5p5">
<span class="pali m-text">“Athāparena samayena devo vasseyya, katamena taṁ udakaṁ gaccheyyā”ti.</span><br />
</p>
<p id="mil3p3p7c5p6">
<span class="pali m-text">“Yena, bhante, purimaṁ udakaṁ gataṁ, tampi tena gaccheyyā”ti.</span><br />
</p>
<p id="mil3p3p7c6p1">
<span class="pali m-text">“Kiṁ nu kho, mahārāja, purimaṁ udakaṁ pacchimaṁ udakaṁ āṇāpeti ‘yenāhaṁ gacchāmi, tvampi tena gacchāhī’ti, pacchimaṁ vā udakaṁ purimaṁ udakaṁ āṇāpeti ‘yena tvaṁ gacchissasi, ahampi tena gacchissāmī’”ti.</span><br />
</p>
<p id="mil3p3p7c6p2">
<span class="pali m-text">“Na hi, bhante, anālāpo tesaṁ aññamaññehi, ninnattā gacchantī”ti.</span><br />
</p>
<p id="mil3p3p7c6p3">
<span class="pali m-text">“Evameva kho, mahārāja, ninnattā yattha cakkhuviññāṇaṁ uppajjati, tattha manoviññāṇampi uppajjati, na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi, tvampi tattha uppajjāhī’ti, nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi, ahampi tattha uppajjissāmī’ti, anālāpo tesaṁ aññamaññehi, ninnattā uppajjantī”ti.</span><br />
</p>
<p id="mil3p3p7c7p1">
<span class="pali m-text">“Kathaṁ, bhante nāgasena, dvārattā yattha cakkhuviññāṇaṁ uppajjati, tattha manoviññāṇampi uppajjati?</span><br />
</p>
<p id="mil3p3p7c7p2">
<span class="pali m-text">Opammaṁ karohī”ti.</span><br />
</p>
<p id="mil3p3p7c7p3">
<span class="pali m-text">“Taṁ kiṁ maññasi, mahārāja, rañño paccantimaṁ nagaraṁ assa daḷhapākāratoraṇaṁ ekadvāraṁ, tato puriso nikkhamitukāmo bhaveyya, katamena nikkhameyyā”ti?</span><br />
</p>
<p id="mil3p3p7c7p4">
<span class="pali m-text">“Dvārena, bhante, nikkhameyyā”ti.</span><br />
</p>
<p id="mil3p3p7c7p5">
<span class="pali m-text">“Athāparo puriso nikkhamitukāmo bhaveyya, katamena so nikkhameyyā”ti?</span><br />
</p>
<p id="mil3p3p7c7p6">
<span class="pali m-text">“Yena, bhante, purimo puriso nikkhanto, sopi tena nikkhameyyā”ti.</span><br />
</p>
<p id="mil3p3p7c8p1">
<span class="pali m-text">“Kiṁ nu kho, mahārāja, purimo puriso pacchimaṁ purisaṁ āṇāpeti ‘yenāhaṁ gacchāmi, tvampi tena gacchāhī’ti, pacchimo vā puriso purimaṁ purisaṁ āṇāpeti ‘yena tvaṁ gacchissasi, ahampi tena gacchissāmī’”ti.</span><br />
</p>
<p id="mil3p3p7c8p2">
<span class="pali m-text">“Na hi, bhante, anālāpo tesaṁ aññamaññehi, dvārattā gacchantī”ti.</span><br />
</p>
<p id="mil3p3p7c8p3">
<span class="pali m-text">“Evameva kho, mahārāja, dvārattā yattha cakkhuviññāṇaṁ uppajjati, tattha manoviññāṇampi uppajjati, na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi, tvampi tattha uppajjāhī’ti, nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi, ahampi tattha uppajjissāmī’ti, anālāpo tesaṁ aññamaññehi, dvārattā uppajjantī”ti.</span><br />
</p>
<p id="mil3p3p7c9p1">
<span class="pali m-text">“Kathaṁ, bhante nāgasena, ciṇṇattā yattha cakkhuviññāṇaṁ uppajjati, tattha manoviññāṇampi uppajjati?</span><br />
</p>
<p id="mil3p3p7c9p2">
<span class="pali m-text">Opammaṁ karohī”ti.</span><br />
</p>
<p id="mil3p3p7c9p3">
<span class="pali m-text">“Taṁ kiṁ maññasi, mahārāja, paṭhamaṁ ekaṁ sakaṭaṁ gaccheyya, atha dutiyaṁ sakaṭaṁ katamena gaccheyyā”ti?</span><br />
</p>
<p id="mil3p3p7c9p4">
<span class="pali m-text">“Yena, bhante, purimaṁ sakaṭaṁ gataṁ, tampi tena gaccheyyā”ti.</span><br />
</p>
<p id="mil3p3p7c10p1">
<span class="pali m-text">“Kiṁ nu kho, mahārāja, purimaṁ sakaṭaṁ pacchimaṁ sakaṭaṁ āṇāpeti ‘yenāhaṁ gacchāmi, tvampi tena gacchāhī’ti, pacchimaṁ vā sakaṭaṁ purimaṁ sakaṭaṁ āṇāpeti ‘yena tvaṁ gacchissasi, ahampi tena gacchissāmī’”ti.</span><br />
</p>
<p id="mil3p3p7c10p2">
<span class="pali m-text">“Na hi, bhante, anālāpo tesaṁ aññamaññehi, ciṇṇattā gacchantī”ti.</span><br />
</p>
<p id="mil3p3p7c10p3">
<span class="pali m-text">“Evameva kho, mahārāja, ciṇṇattā yattha cakkhuviññāṇaṁ uppajjati, tattha manoviññāṇampi uppajjati, na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi, tvampi tattha uppajjāhī’ti, nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi, ahampi tattha uppajjissāmī’ti, anālāpo tesaṁ aññamaññehi, ciṇṇattā uppajjantī”ti.</span><br />
</p>
<p id="mil3p3p7c11p1">
<span class="pali m-text">“Kathaṁ, bhante nāgasena, samudācaritattā yattha cakkhuviññāṇaṁ uppajjati, tattha manoviññāṇampi uppajjati?</span><br />
</p>
<p id="mil3p3p7c11p2">
<span class="pali m-text">Opammaṁ karohī”ti.</span><br />
</p>
<p id="mil3p3p7c11p3">
<span class="pali m-text">“Yathā, mahārāja, muddāgaṇanāsaṅkhyālekhāsippaṭṭhānesu ādikammikassa dandhāyanā bhavati, athāparena samayena nisammakiriyāya samudācaritattā adandhāyanā bhavati.</span><br />
</p>
<p id="mil3p3p7c11p4">
<span class="pali m-text">Evameva kho, mahārāja, samudācaritattā yattha cakkhuviññāṇaṁ uppajjati, tattha manoviññāṇampi uppajjati, na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi, tvampi tattha uppajjāhī’ti, nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi, ahampi tattha uppajjissāmī’ti, anālāpo tesaṁ aññamaññehi, samudācaritattā uppajjantī”ti.</span><br />
</p>
<p id="mil3p3p7c12p1">
<span class="pali m-text">“Bhante nāgasena, yattha sotaviññāṇaṁ uppajjati, tattha manoviññāṇampi uppajjatīti …pe…</span><br />
</p>
<p id="mil3p3p7c12p2">
<span class="pali m-text">yattha ghānaviññāṇaṁ uppajjati … yattha jivhāviññāṇaṁ uppajjati … yattha kāyaviññāṇaṁ uppajjati, tattha manoviññāṇampi uppajjatī”ti?</span><br />
</p>
<p id="mil3p3p7c12p3">
<span class="pali m-text">“Āma, mahārāja, yattha kāyaviññāṇaṁ uppajjati, tattha manoviññāṇampi uppajjatī”ti.</span><br />
</p>
<p id="mil3p3p7c13p1">
<span class="pali m-text">“Kiṁ nu kho, bhante nāgasena, paṭhamaṁ kāyaviññāṇaṁ uppajjati, pacchā manoviññāṇaṁ, udāhu manoviññāṇaṁ paṭhamaṁ uppajjati, pacchā kāyaviññāṇan”ti?</span><br />
</p>
<p id="mil3p3p7c13p2">
<span class="pali m-text">“Kāyaviññāṇaṁ, mahārāja, paṭhamaṁ uppajjati, pacchā manoviññāṇan”ti.</span><br />
</p>
<p id="mil3p3p7c14p1">
<span class="pali m-text">“Kiṁ nu kho, bhante nāgasena …pe…</span><br />
</p>
<p id="mil3p3p7c14p2">
<span class="pali m-text">anālāpo tesaṁ aññamaññehi, samudācaritattā uppajjantī”ti.</span><br />
</p>
<p id="mil3p3p7c15p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p3p7c16p1">
<span class="pali m-text">Cakkhuviññāṇādipañho sattamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0003p0003p0006.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0003p0003p0008.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>