<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0509.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0508.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0510.html">Next</a></div>
</div>
<p id="ja509c0p2">
<span class="pali m-text">Vīsatinipāta</span><br />
</p>
<p id="ja509c0p3">
<span class="pali m-text">Mātaṅgavagga</span><br />
</p>
<section id="hatthipalajataka">
<span id="ja509c0p4"></span><h2><span class="pali m-text">13. Hatthipālajātaka</span></h2>
<p id="ja509c1p1">
<span class="pali m-text">“Cirassaṁ vata passāma,</span><br />
</p>
<p id="ja509c1p2">
<span class="pali m-text">brāhmaṇaṁ devavaṇṇinaṁ;</span><br />
</p>
<p id="ja509c1p3">
<span class="pali m-text">Mahājaṭaṁ khāridharaṁ,</span><br />
</p>
<p id="ja509c1p4">
<span class="pali m-text">paṅkadantaṁ rajassiraṁ.</span><br />
</p>
<p id="ja509c2p1">
<span class="pali m-text">Cirassaṁ vata passāma,</span><br />
</p>
<p id="ja509c2p2">
<span class="pali m-text">isiṁ dhammaguṇe rataṁ;</span><br />
</p>
<p id="ja509c2p3">
<span class="pali m-text">Kāsāyavatthavasanaṁ,</span><br />
</p>
<p id="ja509c2p4">
<span class="pali m-text">vākacīraṁ paṭicchadaṁ.</span><br />
</p>
<p id="ja509c3p1">
<span class="pali m-text">Āsanaṁ udakaṁ pajjaṁ,</span><br />
</p>
<p id="ja509c3p2">
<span class="pali m-text">paṭigaṇhātu no bhavaṁ;</span><br />
</p>
<p id="ja509c3p3">
<span class="pali m-text">Agghe bhavantaṁ pucchāma,</span><br />
</p>
<p id="ja509c3p4">
<span class="pali m-text">agghaṁ kurutu no bhavaṁ”.</span><br />
</p>
<p id="ja509c4p1">
<span class="pali m-text">“Adhicca vede pariyesa vittaṁ,</span><br />
</p>
<p id="ja509c4p2">
<span class="pali m-text">Putte gahe tāta patiṭṭhapetvā;</span><br />
</p>
<p id="ja509c4p3">
<span class="pali m-text">Gandhe rase paccanubhuyya sabbaṁ,</span><br />
</p>
<p id="ja509c4p4">
<span class="pali m-text">Araññaṁ sādhu muni so pasattho”.</span><br />
</p>
<p id="ja509c5p1">
<span class="pali m-text">“Vedā na saccā na ca vittalābho,</span><br />
</p>
<p id="ja509c5p2">
<span class="pali m-text">Na puttalābhena jaraṁ vihanti;</span><br />
</p>
<p id="ja509c5p3">
<span class="pali m-text">Gandhe rase muccanamāhu santo,</span><br />
</p>
<p id="ja509c5p4">
<span class="pali m-text">Sakammunā hoti phalūpapatti”.</span><br />
</p>
<p id="ja509c6p1">
<span class="pali m-text">“Addhā hi saccaṁ vacanaṁ tavetaṁ,</span><br />
</p>
<p id="ja509c6p2">
<span class="pali m-text">Sakammunā hoti phalūpapatti;</span><br />
</p>
<p id="ja509c6p3">
<span class="pali m-text">Jiṇṇā ca mātāpitaro tavīme,</span><br />
</p>
<p id="ja509c6p4">
<span class="pali m-text">Passeyyuṁ taṁ vassasataṁ arogaṁ”.</span><br />
</p>
<p id="ja509c7p1">
<span class="pali m-text">“Yassassa sakkhī maraṇena rāja,</span><br />
</p>
<p id="ja509c7p2">
<span class="pali m-text">Jarāya mettī naravīraseṭṭha;</span><br />
</p>
<p id="ja509c7p3">
<span class="pali m-text">Yo cāpi jaññā na marissaṁ kadāci,</span><br />
</p>
<p id="ja509c7p4">
<span class="pali m-text">Passeyyuṁ taṁ vassasataṁ arogaṁ.</span><br />
</p>
<p id="ja509c8p1">
<span class="pali m-text">Yathāpi nāvaṁ puriso dakamhi,</span><br />
</p>
<p id="ja509c8p2">
<span class="pali m-text">Ereti ce naṁ upaneti tīraṁ;</span><br />
</p>
<p id="ja509c8p3">
<span class="pali m-text">Evampi byādhī satataṁ jarā ca,</span><br />
</p>
<p id="ja509c8p4">
<span class="pali m-text">Upaneti maccaṁ vasamantakassa”.</span><br />
</p>
<p id="ja509c9p1">
<span class="pali m-text">“Paṅko ca kāmā palipo ca kāmā,</span><br />
</p>
<p id="ja509c9p2">
<span class="pali m-text">Manoharā duttarā maccudheyyā;</span><br />
</p>
<p id="ja509c9p3">
<span class="pali m-text">Etasmiṁ paṅke palipe byasannā,</span><br />
</p>
<p id="ja509c9p4">
<span class="pali m-text">Hīnattarūpā na taranti pāraṁ.</span><br />
</p>
<p id="ja509c10p1">
<span class="pali m-text">Ayaṁ pure luddamakāsi kammaṁ,</span><br />
</p>
<p id="ja509c10p2">
<span class="pali m-text">Svāyaṁ gahīto na hi mokkhito me;</span><br />
</p>
<p id="ja509c10p3">
<span class="pali m-text">Orundhiyā naṁ parirakkhissāmi,</span><br />
</p>
<p id="ja509c10p4">
<span class="pali m-text">Māyaṁ puna luddamakāsi kammaṁ”.</span><br />
</p>
<p id="ja509c11p1">
<span class="pali m-text">“Gavaṁva naṭṭhaṁ puriso yathā vane,</span><br />
</p>
<p id="ja509c11p2">
<span class="pali m-text">Anvesatī rāja apassamāno;</span><br />
</p>
<p id="ja509c11p3">
<span class="pali m-text">Evaṁ naṭṭho esukārī mamattho,</span><br />
</p>
<p id="ja509c11p4">
<span class="pali m-text">Sohaṁ kathaṁ na gaveseyyaṁ rāja.</span><br />
</p>
<p id="ja509c12p1">
<span class="pali m-text">Hiyyoti hiyyati poso,</span><br />
</p>
<p id="ja509c12p2">
<span class="pali m-text">Pareti parihāyati;</span><br />
</p>
<p id="ja509c12p3">
<span class="pali m-text">Anāgataṁ netamatthīti ñatvā,</span><br />
</p>
<p id="ja509c12p4">
<span class="pali m-text">Uppannachandaṁ ko panudeyya dhīro”.</span><br />
</p>
<p id="ja509c13p1">
<span class="pali m-text">“Passāmi vohaṁ daharaṁ kumāriṁ,</span><br />
</p>
<p id="ja509c13p2">
<span class="pali m-text">Mattūpamaṁ ketakapupphanettaṁ;</span><br />
</p>
<p id="ja509c13p3">
<span class="pali m-text">Abhuttabhoge paṭhame vayasmiṁ,</span><br />
</p>
<p id="ja509c13p4">
<span class="pali m-text">Ādāya maccu vajate kumāriṁ.</span><br />
</p>
<p id="ja509c14p1">
<span class="pali m-text">Yuvā sujāto sumukho sudassano,</span><br />
</p>
<p id="ja509c14p2">
<span class="pali m-text">Sāmo kusumbhaparikiṇṇamassu;</span><br />
</p>
<p id="ja509c14p3">
<span class="pali m-text">Hitvāna kāme paṭikacca gehaṁ,</span><br />
</p>
<p id="ja509c14p4">
<span class="pali m-text">Anujāna maṁ pabbajissāmi deva”.</span><br />
</p>
<p id="ja509c15p1">
<span class="pali m-text">“Sākhāhi rukkho labhate samaññaṁ,</span><br />
</p>
<p id="ja509c15p2">
<span class="pali m-text">Pahīnasākhaṁ pana khāṇumāhu;</span><br />
</p>
<p id="ja509c15p3">
<span class="pali m-text">Pahīnaputtassa mamajja bhoti,</span><br />
</p>
<p id="ja509c15p4">
<span class="pali m-text">Vāseṭṭhi bhikkhācariyāya kālo”.</span><br />
</p>
<p id="ja509c16p1">
<span class="pali m-text">“Aghasmi koñcāva yathā himaccaye,</span><br />
</p>
<p id="ja509c16p2">
<span class="pali m-text">Katāni jālāni padāliya haṁsā;</span><br />
</p>
<p id="ja509c16p3">
<span class="pali m-text">Gacchanti puttā ca patī ca mayhaṁ,</span><br />
</p>
<p id="ja509c16p4">
<span class="pali m-text">Sāhaṁ kathaṁ nānuvaje pajānaṁ”.</span><br />
</p>
<p id="ja509c17p1">
<span class="pali m-text">“Ete bhutvā vamitvā ca,</span><br />
</p>
<p id="ja509c17p2">
<span class="pali m-text">pakkamanti vihaṅgamā;</span><br />
</p>
<p id="ja509c17p3">
<span class="pali m-text">Ye ca bhutvāna vamiṁsu,</span><br />
</p>
<p id="ja509c17p4">
<span class="pali m-text">te me hatthattamāgatā.</span><br />
</p>
<p id="ja509c18p1">
<span class="pali m-text">Avamī brāhmaṇo kāme,</span><br />
</p>
<p id="ja509c18p2">
<span class="pali m-text">so tvaṁ paccāvamissasi;</span><br />
</p>
<p id="ja509c18p3">
<span class="pali m-text">Vantādo puriso rāja,</span><br />
</p>
<p id="ja509c18p4">
<span class="pali m-text">na so hoti pasaṁsiyo”.</span><br />
</p>
<p id="ja509c19p1">
<span class="pali m-text">“Paṅke ca posaṁ palipe byasannaṁ,</span><br />
</p>
<p id="ja509c19p2">
<span class="pali m-text">Balī yathā dubbalamuddhareyya;</span><br />
</p>
<p id="ja509c19p3">
<span class="pali m-text">Evampi maṁ tvaṁ udatāri bhoti,</span><br />
</p>
<p id="ja509c19p4">
<span class="pali m-text">Pañcāli gāthāhi subhāsitāhi”.</span><br />
</p>
<p id="ja509c20p1">
<span class="pali m-text">Idaṁ vatvā mahārājā,</span><br />
</p>
<p id="ja509c20p2">
<span class="pali m-text">esukārī disampati;</span><br />
</p>
<p id="ja509c20p3">
<span class="pali m-text">Raṭṭhaṁ hitvāna pabbaji,</span><br />
</p>
<p id="ja509c20p4">
<span class="pali m-text">nāgo chetvāva bandhanaṁ.</span><br />
</p>
<p id="ja509c21p1">
<span class="pali m-text">“Rājā ca pabbajjamarocayittha,</span><br />
</p>
<p id="ja509c21p2">
<span class="pali m-text">Raṭṭhaṁ pahāya naravīraseṭṭho;</span><br />
</p>
<p id="ja509c21p3">
<span class="pali m-text">Tuvampi no hohi yatheva rājā,</span><br />
</p>
<p id="ja509c21p4">
<span class="pali m-text">Amhehi guttā anusāsa rajjaṁ”.</span><br />
</p>
<p id="ja509c22p1">
<span class="pali m-text">“Rājā ca pabbajjamarocayittha,</span><br />
</p>
<p id="ja509c22p2">
<span class="pali m-text">Raṭṭhaṁ pahāya naravīraseṭṭho;</span><br />
</p>
<p id="ja509c22p3">
<span class="pali m-text">Ahampi ekā carissāmi loke,</span><br />
</p>
<p id="ja509c22p4">
<span class="pali m-text">Hitvāna kāmāni manoramāni.</span><br />
</p>
<p id="ja509c23p1">
<span class="pali m-text">Rājā ca pabbajjamarocayittha,</span><br />
</p>
<p id="ja509c23p2">
<span class="pali m-text">Raṭṭhaṁ pahāya naravīraseṭṭho;</span><br />
</p>
<p id="ja509c23p3">
<span class="pali m-text">Ahampi ekā carissāmi loke,</span><br />
</p>
<p id="ja509c23p4">
<span class="pali m-text">Hitvāna kāmāni yathodhikāni.</span><br />
</p>
<p id="ja509c24p1">
<span class="pali m-text">Accenti kālā tarayanti rattiyo,</span><br />
</p>
<p id="ja509c24p2">
<span class="pali m-text">Vayoguṇā anupubbaṁ jahanti;</span><br />
</p>
<p id="ja509c24p3">
<span class="pali m-text">Ahampi ekā carissāmi loke,</span><br />
</p>
<p id="ja509c24p4">
<span class="pali m-text">Hitvāna kāmāni manoramāni.</span><br />
</p>
<p id="ja509c25p1">
<span class="pali m-text">Accenti kālā tarayanti rattiyo,</span><br />
</p>
<p id="ja509c25p2">
<span class="pali m-text">Vayoguṇā anupubbaṁ jahanti;</span><br />
</p>
<p id="ja509c25p3">
<span class="pali m-text">Ahampi ekā carissāmi loke,</span><br />
</p>
<p id="ja509c25p4">
<span class="pali m-text">Hitvāna kāmāni yathodhikāni.</span><br />
</p>
<p id="ja509c26p1">
<span class="pali m-text">Accenti kālā tarayanti rattiyo,</span><br />
</p>
<p id="ja509c26p2">
<span class="pali m-text">Vayoguṇā anupubbaṁ jahanti;</span><br />
</p>
<p id="ja509c26p3">
<span class="pali m-text">Ahampi ekā carissāmi loke,</span><br />
</p>
<p id="ja509c26p4">
<span class="pali m-text">Sītibhūtā sabbamaticca saṅgan”ti.</span><br />
</p>
<p id="ja509c27p1">
<span class="pali m-text">Hatthipālajātakaṁ terasamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0508.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0510.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>