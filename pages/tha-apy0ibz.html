<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0ibz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0ibz.html" />
  <meta property="og:description" content="Sakiṁsammajjakavagga 8. Sucintitattheraapadāna “Nagare haṁsavatiyā, ahosiṁ kassako tadā; Kasikammena jīvāmi, tena posemi dārake. Susampannaṁ tadā khettaṁ, Dhaññaṁ me phalinaṁ ahu; Pākakāle ca sampatte, Evaṁ cintesahaṁ tadā. Nacchannaṁ nappatirūpaṁ, jānantassa guṇāguṇaṁ; Yohaṁ saṅghe adatvāna, aggaṁ bhuñjeyya ce tadā. Ayaṁ buddho asamasamo, dvattiṁsavaralakkhaṇo; Tato pabhāvito …" />
  <meta name="twitter:description" content="Sakiṁsammajjakavagga 8. Sucintitattheraapadāna “Nagare haṁsavatiyā, ahosiṁ kassako tadā; Kasikammena jīvāmi, tena posemi dārake. Susampannaṁ tadā khettaṁ, Dhaññaṁ me phalinaṁ ahu; Pākakāle ca sampatte, Evaṁ cintesahaṁ tadā. Nacchannaṁ nappatirūpaṁ, jānantassa guṇāguṇaṁ; Yohaṁ saṅghe adatvāna, aggaṁ bhuñjeyya ce tadā. Ayaṁ buddho asamasamo, dvattiṁsavaralakkhaṇo; Tato pabhāvito …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="sakimsammajjakavagga">
<h2><a href="#sakimsammajjakavagga">Sakiṁsammajjakavagga</a></h2>
<section id="sucintitattheraapadana">
<h3><a href="#sucintitattheraapadana">8. Sucintitattheraapadāna</a></h3>
<p id="tha-ap430c1p1">
<span class="m-text m-primary">“Nagare haṁsavatiyā,</span><br />
</p>
<p id="tha-ap430c1p2">
<span class="m-text m-primary">ahosiṁ kassako tadā;</span><br />
</p>
<p id="tha-ap430c1p3">
<span class="m-text m-primary">Kasikammena jīvāmi,</span><br />
</p>
<p id="tha-ap430c1p4">
<span class="m-text m-primary">tena posemi dārake.</span><br />
</p>
<p id="tha-ap430c2p1">
<span class="m-text m-primary">Susampannaṁ tadā khettaṁ,</span><br />
</p>
<p id="tha-ap430c2p2">
<span class="m-text m-primary">Dhaññaṁ me phalinaṁ ahu;</span><br />
</p>
<p id="tha-ap430c2p3">
<span class="m-text m-primary">Pākakāle ca sampatte,</span><br />
</p>
<p id="tha-ap430c2p4">
<span class="m-text m-primary">Evaṁ cintesahaṁ tadā.</span><br />
</p>
<p id="tha-ap430c3p1">
<span class="m-text m-primary">Nacchannaṁ nappatirūpaṁ,</span><br />
</p>
<p id="tha-ap430c3p2">
<span class="m-text m-primary">jānantassa guṇāguṇaṁ;</span><br />
</p>
<p id="tha-ap430c3p3">
<span class="m-text m-primary">Yohaṁ saṅghe adatvāna,</span><br />
</p>
<p id="tha-ap430c3p4">
<span class="m-text m-primary">aggaṁ bhuñjeyya ce tadā.</span><br />
</p>
<p id="tha-ap430c4p1">
<span class="m-text m-primary">Ayaṁ buddho asamasamo,</span><br />
</p>
<p id="tha-ap430c4p2">
<span class="m-text m-primary">dvattiṁsavaralakkhaṇo;</span><br />
</p>
<p id="tha-ap430c4p3">
<span class="m-text m-primary">Tato pabhāvito saṅgho,</span><br />
</p>
<p id="tha-ap430c4p4">
<span class="m-text m-primary">puññakkhetto anuttaro.</span><br />
</p>
<p id="tha-ap430c5p1">
<span class="m-text m-primary">Tattha dassāmahaṁ dānaṁ,</span><br />
</p>
<p id="tha-ap430c5p2">
<span class="m-text m-primary">navasassaṁ pure pure;</span><br />
</p>
<p id="tha-ap430c5p3">
<span class="m-text m-primary">Evāhaṁ cintayitvāna,</span><br />
</p>
<p id="tha-ap430c5p4">
<span class="m-text m-primary">haṭṭho pīṇitamānaso.</span><br />
</p>
<p id="tha-ap430c6p1">
<span class="m-text m-primary">Khettato dhaññamāhatvā,</span><br />
</p>
<p id="tha-ap430c6p2">
<span class="m-text m-primary">sambuddhaṁ upasaṅkamiṁ;</span><br />
</p>
<p id="tha-ap430c6p3">
<span class="m-text m-primary">Upasaṅkamma sambuddhaṁ,</span><br />
</p>
<p id="tha-ap430c6p4">
<span class="m-text m-primary">lokajeṭṭhaṁ narāsabhaṁ;</span><br />
</p>
<p id="tha-ap430c6p5">
<span class="m-text m-primary">Vanditvā satthuno pāde,</span><br />
</p>
<p id="tha-ap430c6p6">
<span class="m-text m-primary">idaṁ vacanamabraviṁ.</span><br />
</p>
<p id="tha-ap430c7p1">
<span class="m-text m-primary">‘Navasassañca sampannaṁ,</span><br />
</p>
<p id="tha-ap430c7p2">
<span class="m-text m-primary">āyāgosi ca tvaṁ mune;</span><br />
</p>
<p id="tha-ap430c7p3">
<span class="m-text m-primary">Anukampamupādāya,</span><br />
</p>
<p id="tha-ap430c7p4">
<span class="m-text m-primary">adhivāsehi cakkhuma’.</span><br />
</p>
<p id="tha-ap430c8p1">
<span class="m-text m-primary">Padumuttaro lokavidū,</span><br />
</p>
<p id="tha-ap430c8p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap430c8p3">
<span class="m-text m-primary">Mama saṅkappamaññāya,</span><br />
</p>
<p id="tha-ap430c8p4">
<span class="m-text m-primary">idaṁ vacanamabravi.</span><br />
</p>
<p id="tha-ap430c9p1">
<span class="m-text m-primary">‘Cattāro ca paṭipannā,</span><br />
</p>
<p id="tha-ap430c9p2">
<span class="m-text m-primary">cattāro ca phale ṭhitā;</span><br />
</p>
<p id="tha-ap430c9p3">
<span class="m-text m-primary">Esa saṅgho ujubhūto,</span><br />
</p>
<p id="tha-ap430c9p4">
<span class="m-text m-primary">paññāsīlasamāhito;</span><br />
</p>
<p id="tha-ap430c9p5">
<span class="m-text m-primary">Yajantānaṁ manussānaṁ,</span><br />
</p>
<p id="tha-ap430c9p6">
<span class="m-text m-primary">puññapekkhāna pāṇinaṁ.</span><br />
</p>
<p id="tha-ap430c10p1">
<span class="m-text m-primary">Karotopadhikaṁ puññaṁ,</span><br />
</p>
<p id="tha-ap430c10p2">
<span class="m-text m-primary">saṅghe dinnaṁ mahapphalaṁ;</span><br />
</p>
<p id="tha-ap430c10p3">
<span class="m-text m-primary">Tasmiṁ saṅgheva dātabbaṁ,</span><br />
</p>
<p id="tha-ap430c10p4">
<span class="m-text m-primary">tava sassaṁ tathetaraṁ.</span><br />
</p>
<p id="tha-ap430c11p1">
<span class="m-text m-primary">Saṅghato uddisitvāna,</span><br />
</p>
<p id="tha-ap430c11p2">
<span class="m-text m-primary">bhikkhū netvāna saṅgharaṁ;</span><br />
</p>
<p id="tha-ap430c11p3">
<span class="m-text m-primary">Paṭiyattaṁ ghare santaṁ,</span><br />
</p>
<p id="tha-ap430c11p4">
<span class="m-text m-primary">bhikkhusaṅghassa dehi tvaṁ’.</span><br />
</p>
<p id="tha-ap430c12p1">
<span class="m-text m-primary">Saṅghato uddisitvāna,</span><br />
</p>
<p id="tha-ap430c12p2">
<span class="m-text m-primary">bhikkhū netvāna saṅgharaṁ;</span><br />
</p>
<p id="tha-ap430c12p3">
<span class="m-text m-primary">Yaṁ ghare paṭiyattaṁ me,</span><br />
</p>
<p id="tha-ap430c12p4">
<span class="m-text m-primary">bhikkhusaṅghassadāsahaṁ.</span><br />
</p>
<p id="tha-ap430c13p1">
<span class="m-text m-primary">Tena kammena sukatena,</span><br />
</p>
<p id="tha-ap430c13p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap430c13p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap430c13p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap430c14p1">
<span class="m-text m-primary">Tattha me sukataṁ byamhaṁ,</span><br />
</p>
<p id="tha-ap430c14p2">
<span class="m-text m-primary">sovaṇṇaṁ sappabhassaraṁ;</span><br />
</p>
<p id="tha-ap430c14p3">
<span class="m-text m-primary">Saṭṭhiyojanamubbedhaṁ,</span><br />
</p>
<p id="tha-ap430c14p4">
<span class="m-text m-primary">tiṁsayojanavitthataṁ.</span><br />
</p>
<p id="tha-ap430c15p1">
<span class="m-text m-primary">Ekūnavīsatimaṁ bhāṇavāraṁ.</span><br />
</p>
<p id="tha-ap430c16p1">
<span class="m-text m-primary">Ākiṇṇaṁ bhavanaṁ mayhaṁ,</span><br />
</p>
<p id="tha-ap430c16p2">
<span class="m-text m-primary">nārīgaṇasamākulaṁ;</span><br />
</p>
<p id="tha-ap430c16p3">
<span class="m-text m-primary">Tattha bhutvā pivitvā ca,</span><br />
</p>
<p id="tha-ap430c16p4">
<span class="m-text m-primary">vasāmi tidase ahaṁ.</span><br />
</p>
<p id="tha-ap430c17p1">
<span class="m-text m-primary">Satānaṁ tīṇikkhattuñca,</span><br />
</p>
<p id="tha-ap430c17p2">
<span class="m-text m-primary">devarajjamakārayiṁ;</span><br />
</p>
<p id="tha-ap430c17p3">
<span class="m-text m-primary">Satānaṁ pañcakkhattuñca,</span><br />
</p>
<p id="tha-ap430c17p4">
<span class="m-text m-primary">cakkavattī ahosahaṁ;</span><br />
</p>
<p id="tha-ap430c17p5">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap430c17p6">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap430c18p1">
<span class="m-text m-primary">Bhavābhave saṁsaranto,</span><br />
</p>
<p id="tha-ap430c18p2">
<span class="m-text m-primary">labhāmi amitaṁ dhanaṁ;</span><br />
</p>
<p id="tha-ap430c18p3">
<span class="m-text m-primary">Bhoge me ūnatā natthi,</span><br />
</p>
<p id="tha-ap430c18p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c19p1">
<span class="m-text m-primary">Hatthiyānaṁ assayānaṁ,</span><br />
</p>
<p id="tha-ap430c19p2">
<span class="m-text m-primary">sivikaṁ sandamānikaṁ;</span><br />
</p>
<p id="tha-ap430c19p3">
<span class="m-text m-primary">Labhāmi sabbamevetaṁ,</span><br />
</p>
<p id="tha-ap430c19p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c20p1">
<span class="m-text m-primary">Navavatthaṁ navaphalaṁ,</span><br />
</p>
<p id="tha-ap430c20p2">
<span class="m-text m-primary">navaggarasabhojanaṁ;</span><br />
</p>
<p id="tha-ap430c20p3">
<span class="m-text m-primary">Labhāmi sabbamevetaṁ,</span><br />
</p>
<p id="tha-ap430c20p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c21p1">
<span class="m-text m-primary">Koseyyakambaliyāni,</span><br />
</p>
<p id="tha-ap430c21p2">
<span class="m-text m-primary">khomakappāsikāni ca;</span><br />
</p>
<p id="tha-ap430c21p3">
<span class="m-text m-primary">Labhāmi sabbamevetaṁ,</span><br />
</p>
<p id="tha-ap430c21p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c22p1">
<span class="m-text m-primary">Dāsīgaṇaṁ dāsagaṇaṁ,</span><br />
</p>
<p id="tha-ap430c22p2">
<span class="m-text m-primary">nāriyo ca alaṅkatā;</span><br />
</p>
<p id="tha-ap430c22p3">
<span class="m-text m-primary">Labhāmi sabbamevetaṁ,</span><br />
</p>
<p id="tha-ap430c22p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c23p1">
<span class="m-text m-primary">Na maṁ sītaṁ vā uṇhaṁ vā,</span><br />
</p>
<p id="tha-ap430c23p2">
<span class="m-text m-primary">pariḷāho na vijjati;</span><br />
</p>
<p id="tha-ap430c23p3">
<span class="m-text m-primary">Atho cetasikaṁ dukkhaṁ,</span><br />
</p>
<p id="tha-ap430c23p4">
<span class="m-text m-primary">hadaye me na vijjati.</span><br />
</p>
<p id="tha-ap430c24p1">
<span class="m-text m-primary">Idaṁ khāda idaṁ bhuñja,</span><br />
</p>
<p id="tha-ap430c24p2">
<span class="m-text m-primary">imamhi sayane saya;</span><br />
</p>
<p id="tha-ap430c24p3">
<span class="m-text m-primary">Labhāmi sabbamevetaṁ,</span><br />
</p>
<p id="tha-ap430c24p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c25p1">
<span class="m-text m-primary">Ayaṁ pacchimako dāni,</span><br />
</p>
<p id="tha-ap430c25p2">
<span class="m-text m-primary">carimo vattate bhavo;</span><br />
</p>
<p id="tha-ap430c25p3">
<span class="m-text m-primary">Ajjāpi deyyadhammo me,</span><br />
</p>
<p id="tha-ap430c25p4">
<span class="m-text m-primary">phalaṁ tosesi sabbadā.</span><br />
</p>
<p id="tha-ap430c26p1">
<span class="m-text m-primary">Navasassaṁ daditvāna,</span><br />
</p>
<p id="tha-ap430c26p2">
<span class="m-text m-primary">saṅghe gaṇavaruttame;</span><br />
</p>
<p id="tha-ap430c26p3">
<span class="m-text m-primary">Aṭṭhānisaṁse anubhomi,</span><br />
</p>
<p id="tha-ap430c26p4">
<span class="m-text m-primary">kammānucchavike mama.</span><br />
</p>
<p id="tha-ap430c27p1">
<span class="m-text m-primary">Vaṇṇavā yasavā homi,</span><br />
</p>
<p id="tha-ap430c27p2">
<span class="m-text m-primary">mahābhogo anītiko;</span><br />
</p>
<p id="tha-ap430c27p3">
<span class="m-text m-primary">Mahāpakkho sadā homi,</span><br />
</p>
<p id="tha-ap430c27p4">
<span class="m-text m-primary">abhejjapariso sadā.</span><br />
</p>
<p id="tha-ap430c28p1">
<span class="m-text m-primary">Sabbe maṁ apacāyanti,</span><br />
</p>
<p id="tha-ap430c28p2">
<span class="m-text m-primary">ye keci pathavissitā;</span><br />
</p>
<p id="tha-ap430c28p3">
<span class="m-text m-primary">Deyyadhammā ca ye keci,</span><br />
</p>
<p id="tha-ap430c28p4">
<span class="m-text m-primary">pure pure labhāmahaṁ.</span><br />
</p>
<p id="tha-ap430c29p1">
<span class="m-text m-primary">Bhikkhusaṅghassa vā majjhe,</span><br />
</p>
<p id="tha-ap430c29p2">
<span class="m-text m-primary">buddhaseṭṭhassa sammukhā;</span><br />
</p>
<p id="tha-ap430c29p3">
<span class="m-text m-primary">Sabbepi samatikkamma,</span><br />
</p>
<p id="tha-ap430c29p4">
<span class="m-text m-primary">denti mameva dāyakā.</span><br />
</p>
<p id="tha-ap430c30p1">
<span class="m-text m-primary">Paṭhamaṁ navasassañhi,</span><br />
</p>
<p id="tha-ap430c30p2">
<span class="m-text m-primary">datvā saṅghe gaṇuttame;</span><br />
</p>
<p id="tha-ap430c30p3">
<span class="m-text m-primary">Imānisaṁse anubhomi,</span><br />
</p>
<p id="tha-ap430c30p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c31p1">
<span class="m-text m-primary">Satasahassito kappe,</span><br />
</p>
<p id="tha-ap430c31p2">
<span class="m-text m-primary">yaṁ dānamadadiṁ tadā;</span><br />
</p>
<p id="tha-ap430c31p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap430c31p4">
<span class="m-text m-primary">navasassassidaṁ phalaṁ.</span><br />
</p>
<p id="tha-ap430c32p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap430c32p2">
<span class="m-text m-primary">…pe…</span><br />
</p>
<p id="tha-ap430c32p3">
<span class="m-text m-primary">viharāmi anāsavo.</span><br />
</p>
<p id="tha-ap430c33p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap430c33p2">
<span class="m-text m-primary">…pe…</span><br />
</p>
<p id="tha-ap430c33p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap430c34p1">
<span class="m-text m-primary">Paṭisambhidā catasso,</span><br />
</p>
<p id="tha-ap430c34p2">
<span class="m-text m-primary">…pe…</span><br />
</p>
<p id="tha-ap430c34p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap430c35p1">
<span class="m-text m-primary">Itthaṁ sudaṁ āyasmā sucintito thero imā gāthāyo abhāsitthāti.</span><br />
</p>
<p id="tha-ap430c36p1">
<span class="m-text m-primary">Sucintitattherassāpadānaṁ aṭṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>