<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ps &raquo; Paṭisambhidāmagga | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ps0002p0001.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ps-index.html">ps</a> &raquo;
          </span>
          Paṭisambhidāmagga
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ps0001p0010.html">Previous</a></div>
<div class="m-col-t-6 m-text-right">
<a href="https://theravadan.org/pages/ps0002p0002.html">Next</a></div>
</div>
<p id="ps2p1c0p2">
<span class="pali m-text">2 Yuganaddhavagga</span><br />
</p>
<section id="yuganaddhakatha">
<span id="ps2p1c0p3"></span><h2><span class="pali m-text">2.1. Yuganaddhakathā</span></h2>
<p id="ps2p1c1p1">
<span class="pali m-text">Evaṁ me sutaṁ—</span><br />
</p>
<p id="ps2p1c1p2">
<span class="pali m-text">ekaṁ samayaṁ āyasmā ānando kosambiyaṁ viharati ghositārāme.</span><br />
</p>
<p id="ps2p1c1p3">
<span class="pali m-text">Tatra kho āyasmā ānando bhikkhū āmantesi—</span><br />
</p>
<p id="ps2p1c1p4">
<span class="pali m-text">“āvuso bhikkhavo”ti.</span><br />
</p>
<p id="ps2p1c1p5">
<span class="pali m-text">“Āvuso”ti kho te bhikkhū āyasmato ānandassa paccassosuṁ.</span><br />
</p>
<p id="ps2p1c1p6">
<span class="pali m-text">Āyasmā ānando etadavoca—</span><br />
</p>
<p id="ps2p1c2p1">
<span class="pali m-text">“Yo hi koci, āvuso, bhikkhu vā bhikkhunī vā mama santike arahattappattaṁ byākaroti, sabbaso catūhi maggehi etesaṁ vā aññatarena.</span><br />
</p>
<p id="ps2p1c2p2">
<span class="pali m-text">Katamehi catūhi?</span><br />
</p>
<p id="ps2p1c3p1">
<span class="pali m-text">Idhāvuso, bhikkhu samathapubbaṅgamaṁ vipassanaṁ bhāveti.</span><br />
</p>
<p id="ps2p1c3p2">
<span class="pali m-text">Tassa samathapubbaṅgamaṁ vipassanaṁ bhāvayato maggo sañjāyati.</span><br />
</p>
<p id="ps2p1c3p3">
<span class="pali m-text">So taṁ maggaṁ āsevati bhāveti bahulīkaroti.</span><br />
</p>
<p id="ps2p1c3p4">
<span class="pali m-text">Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.</span><br />
</p>
<p id="ps2p1c4p1">
<span class="pali m-text">Puna caparaṁ, āvuso, bhikkhu vipassanāpubbaṅgamaṁ samathaṁ bhāveti.</span><br />
</p>
<p id="ps2p1c4p2">
<span class="pali m-text">Tassa vipassanāpubbaṅgamaṁ samathaṁ bhāvayato maggo sañjāyati.</span><br />
</p>
<p id="ps2p1c4p3">
<span class="pali m-text">So taṁ maggaṁ āsevati bhāveti bahulīkaroti.</span><br />
</p>
<p id="ps2p1c4p4">
<span class="pali m-text">Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.</span><br />
</p>
<p id="ps2p1c5p1">
<span class="pali m-text">Puna caparaṁ, āvuso, bhikkhu samathavipassanaṁ yuganaddhaṁ bhāveti.</span><br />
</p>
<p id="ps2p1c5p2">
<span class="pali m-text">Tassa samathavipassanaṁ yuganaddhaṁ bhāvayato maggo sañjāyati.</span><br />
</p>
<p id="ps2p1c5p3">
<span class="pali m-text">So taṁ maggaṁ āsevati bhāveti bahulīkaroti.</span><br />
</p>
<p id="ps2p1c5p4">
<span class="pali m-text">Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.</span><br />
</p>
<p id="ps2p1c6p1">
<span class="pali m-text">Puna caparaṁ, āvuso, bhikkhuno dhammuddhaccaviggahitaṁ mānasaṁ hoti;</span><br />
</p>
<p id="ps2p1c6p2">
<span class="pali m-text">hoti so, āvuso, samayo yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.</span><br />
</p>
<p id="ps2p1c6p3">
<span class="pali m-text">Tassa maggo sañjāyati.</span><br />
</p>
<p id="ps2p1c6p4">
<span class="pali m-text">So taṁ maggaṁ āsevati bhāveti bahulīkaroti.</span><br />
</p>
<p id="ps2p1c6p5">
<span class="pali m-text">Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.</span><br />
</p>
<p id="ps2p1c7p1">
<span class="pali m-text">Yo hi koci, āvuso, bhikkhu vā bhikkhunī vā mama santike arahattappattaṁ byākaroti, sabbaso imehi catūhi maggehi, etesaṁ vā aññatarenā”ti.</span><br />
</p>
<p id="ps2p1c8p0">
<span class="pali m-text">2.1.1. Suttantaniddesa</span><br />
</p>
<p id="ps2p1c8p1">
<span class="pali m-text">Kathaṁ &lt;b&gt;samathapubbaṅgamaṁ vipassanaṁ bhāveti?&lt;/b&gt;</span><br />
</p>
<p id="ps2p1c8p2">
<span class="pali m-text">Nekkhammavasena cittassa ekaggatā avikkhepo samādhi.</span><br />
</p>
<p id="ps2p1c8p3">
<span class="pali m-text">Tattha jāte dhamme aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā.</span><br />
</p>
<p id="ps2p1c8p4">
<span class="pali m-text">Iti paṭhamaṁ samatho, pacchā vipassanā.</span><br />
</p>
<p id="ps2p1c8p5">
<span class="pali m-text">Tena vuccati—</span><br />
</p>
<p id="ps2p1c8p6">
<span class="pali m-text">“samathapubbaṅgamaṁ vipassanaṁ bhāvetī”ti.</span><br />
</p>
<p id="ps2p1c8p7">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c8p8">
<span class="pali m-text">tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</span><br />
</p>
<p id="ps2p1c9p1">
<span class="pali m-text">&lt;b&gt;Maggo sañjāyatī&lt;/b&gt;ti kathaṁ maggo sañjāyati?</span><br />
</p>
<p id="ps2p1c9p2">
<span class="pali m-text">Dassanaṭṭhena sammādiṭṭhi maggo sañjāyati, abhiniropanaṭṭhena sammāsaṅkappo maggo sañjāyati, pariggahaṭṭhena sammāvācā maggo sañjāyati, samuṭṭhānaṭṭhena sammākammanto maggo sañjāyati, vodānaṭṭhena sammāājīvo maggo sañjāyati, paggahaṭṭhena sammāvāyāmo maggo sañjāyati, upaṭṭhānaṭṭhena sammāsati maggo sañjāyati, avikkhepaṭṭhena sammāsamādhi maggo sañjāyati—</span><br />
</p>
<p id="ps2p1c9p3">
<span class="pali m-text">evaṁ maggo sañjāyati.</span><br />
</p>
<p id="ps2p1c10p1">
<span class="pali m-text">&lt;b&gt;So taṁ maggaṁ āsevati bhāveti bahulīkaroti āsevatī&lt;/b&gt;ti kathaṁ āsevati?</span><br />
</p>
<p id="ps2p1c10p2">
<span class="pali m-text">Āvajjanto āsevati, jānanto āsevati, passanto āsevati, paccavekkhanto āsevati, cittaṁ adhiṭṭhahanto āsevati, saddhāya adhimuccanto āsevati, vīriyaṁ paggaṇhanto āsevati, satiṁ upaṭṭhāpento āsevati, cittaṁ samādahanto āsevati, paññāya pajānanto āsevati, abhiññeyyaṁ abhijānanto āsevati, pariññeyyaṁ parijānanto āsevati, pahātabbaṁ pajahanto āsevati, bhāvetabbaṁ bhāvento āsevati, sacchikātabbaṁ sacchikaronto āsevati—</span><br />
</p>
<p id="ps2p1c10p3">
<span class="pali m-text">evaṁ āsevati.</span><br />
</p>
<p id="ps2p1c11p1">
<span class="pali m-text">&lt;b&gt;Bhāvetī&lt;/b&gt;ti kathaṁ bhāveti?</span><br />
</p>
<p id="ps2p1c11p2">
<span class="pali m-text">Āvajjanto bhāveti, jānanto bhāveti, passanto bhāveti, paccavekkhanto bhāveti, cittaṁ adhiṭṭhahanto bhāveti, saddhāya adhimuccanto bhāveti, vīriyaṁ paggaṇhanto bhāveti, satiṁ upaṭṭhāpento bhāveti, cittaṁ samādahanto bhāveti, paññāya pajānanto bhāveti, abhiññeyyaṁ abhijānanto bhāveti, pariññeyyaṁ parijānanto bhāveti, pahātabbaṁ pajahanto bhāveti, bhāvetabbaṁ bhāvento bhāveti, sacchikātabbaṁ sacchikaronto bhāveti—</span><br />
</p>
<p id="ps2p1c11p3">
<span class="pali m-text">evaṁ bhāveti.</span><br />
</p>
<p id="ps2p1c12p1">
<span class="pali m-text">&lt;b&gt;Bahulīkarotī&lt;/b&gt;ti kathaṁ bahulīkaroti?</span><br />
</p>
<p id="ps2p1c12p2">
<span class="pali m-text">Āvajjanto bahulīkaroti, jānanto bahulīkaroti, passanto bahulīkaroti, paccavekkhanto bahulīkaroti, cittaṁ adhiṭṭhahanto bahulīkaroti, saddhāya adhimuccanto bahulīkaroti, vīriyaṁ paggaṇhanto bahulīkaroti, satiṁ upaṭṭhāpento bahulīkaroti, cittaṁ samādahanto bahulīkaroti, paññāya pajānanto bahulīkaroti, abhiññeyyaṁ abhijānanto bahulīkaroti, pariññeyyaṁ parijānanto bahulīkaroti, pahātabbaṁ pajahanto bahulīkaroti, bhāvetabbaṁ bhāvento bahulīkaroti, sacchikātabbaṁ sacchikaronto bahulīkaroti—</span><br />
</p>
<p id="ps2p1c12p3">
<span class="pali m-text">evaṁ bahulīkaroti.</span><br />
</p>
<p id="ps2p1c13p1">
<span class="pali m-text">&lt;b&gt;Tassa taṁ maggaṁ āsevato bhāvayato bahulīkaroto saññojanāni pahīyanti anusayā byantīhontī&lt;/b&gt;ti kathaṁ saññojanāni pahīyanti, anusayā byantīhonti?</span><br />
</p>
<p id="ps2p1c13p2">
<span class="pali m-text">Sotāpattimaggena, sakkāyadiṭṭhi, vicikicchā, sīlabbataparāmāso—</span><br />
</p>
<p id="ps2p1c13p3">
<span class="pali m-text">imāni tīṇi saññojanāni pahīyanti;</span><br />
</p>
<p id="ps2p1c13p4">
<span class="pali m-text">diṭṭhānusayo, vicikicchānusayo—</span><br />
</p>
<p id="ps2p1c13p5">
<span class="pali m-text">ime dve anusayā byantīhonti.</span><br />
</p>
<p id="ps2p1c13p6">
<span class="pali m-text">Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ—</span><br />
</p>
<p id="ps2p1c13p7">
<span class="pali m-text">imāni dve saññojanāni pahīyanti;</span><br />
</p>
<p id="ps2p1c13p8">
<span class="pali m-text">oḷāriko kāmarāgānusayo, paṭighānusayo—</span><br />
</p>
<p id="ps2p1c13p9">
<span class="pali m-text">ime dve anusayā byantīhonti.</span><br />
</p>
<p id="ps2p1c13p10">
<span class="pali m-text">Anāgāmimaggena anusahagataṁ kāmarāgasaññojanaṁ, paṭighasaññojanaṁ—</span><br />
</p>
<p id="ps2p1c13p11">
<span class="pali m-text">imāni dve saññojanāni pahīyanti;</span><br />
</p>
<p id="ps2p1c13p12">
<span class="pali m-text">anusahagato kāmarāgānusayo, paṭighānusayo—</span><br />
</p>
<p id="ps2p1c13p13">
<span class="pali m-text">ime dve anusayā byantīhonti.</span><br />
</p>
<p id="ps2p1c13p14">
<span class="pali m-text">Arahattamaggena rūparāgo, arūparāgo, māno, uddhaccaṁ, avijjā—</span><br />
</p>
<p id="ps2p1c13p15">
<span class="pali m-text">imāni pañca saññojanāni pahīyanti;</span><br />
</p>
<p id="ps2p1c13p16">
<span class="pali m-text">mānānusayo, bhavarāgānusayo, avijjānusayo—</span><br />
</p>
<p id="ps2p1c13p17">
<span class="pali m-text">ime tayo anusayā byantīhonti.</span><br />
</p>
<p id="ps2p1c13p18">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c14p1">
<span class="pali m-text">Abyāpādavasena cittassa ekaggatā avikkhepo samādhi …pe…</span><br />
</p>
<p id="ps2p1c14p2">
<span class="pali m-text">ālokasaññāvasena cittassa ekaggatā avikkhepo samādhi …pe…</span><br />
</p>
<p id="ps2p1c14p3">
<span class="pali m-text">paṭinissaggānupassī assāsavasena paṭinissaggānupassī passāsavasena cittassa ekaggatā avikkhepo samādhi.</span><br />
</p>
<p id="ps2p1c14p4">
<span class="pali m-text">Tattha jāte dhamme aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā.</span><br />
</p>
<p id="ps2p1c14p5">
<span class="pali m-text">Iti paṭhamaṁ samatho, pacchā vipassanā.</span><br />
</p>
<p id="ps2p1c14p6">
<span class="pali m-text">Tena vuccati—</span><br />
</p>
<p id="ps2p1c14p7">
<span class="pali m-text">“samathapubbaṅgamaṁ vipassanaṁ bhāvetī”ti.</span><br />
</p>
<p id="ps2p1c14p8">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c14p9">
<span class="pali m-text">tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</span><br />
</p>
<p id="ps2p1c15p1">
<span class="pali m-text">&lt;b&gt;Maggo sañjāyatī&lt;/b&gt;ti kathaṁ maggo sañjāyati?</span><br />
</p>
<p id="ps2p1c15p2">
<span class="pali m-text">Dassanaṭṭhena sammādiṭṭhi maggo sañjāyati, abhiniropanaṭṭhena sammāsaṅkappo maggo sañjāyati …pe…</span><br />
</p>
<p id="ps2p1c15p3">
<span class="pali m-text">avikkhepaṭṭhena sammāsamādhi maggo sañjāyati.</span><br />
</p>
<p id="ps2p1c15p4">
<span class="pali m-text">Evaṁ maggo sañjāyati.</span><br />
</p>
<p id="ps2p1c16p1">
<span class="pali m-text">&lt;b&gt;So taṁ maggaṁ āsevati bhāveti bahulīkaroti āsevatī&lt;/b&gt;ti kathaṁ āsevati?</span><br />
</p>
<p id="ps2p1c16p2">
<span class="pali m-text">Āvajjanto āsevati …pe…</span><br />
</p>
<p id="ps2p1c16p3">
<span class="pali m-text">sacchikātabbaṁ sacchikaronto āsevati, evaṁ āsevati.</span><br />
</p>
<p id="ps2p1c16p4">
<span class="pali m-text">&lt;b&gt;Bhāvetī&lt;/b&gt;ti kathaṁ bhāveti?</span><br />
</p>
<p id="ps2p1c16p5">
<span class="pali m-text">Āvajjanto bhāveti, jānanto bhāveti …pe…</span><br />
</p>
<p id="ps2p1c16p6">
<span class="pali m-text">sacchikātabbaṁ sacchikaronto bhāveti, evaṁ bhāveti.</span><br />
</p>
<p id="ps2p1c16p7">
<span class="pali m-text">&lt;b&gt;Bahulīkarotī&lt;/b&gt;ti kathaṁ bahulīkaroti?</span><br />
</p>
<p id="ps2p1c16p8">
<span class="pali m-text">Āvajjanto bahulīkaroti, jānanto bahulīkaroti …pe…</span><br />
</p>
<p id="ps2p1c16p9">
<span class="pali m-text">sacchikātabbaṁ sacchikaronto bahulīkaroti, evaṁ bahulīkaroti.</span><br />
</p>
<p id="ps2p1c17p1">
<span class="pali m-text">&lt;b&gt;Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhontī&lt;/b&gt;ti kathaṁ saññojanā pahīyanti, anusayā byantīhonti?</span><br />
</p>
<p id="ps2p1c17p2">
<span class="pali m-text">Sotāpattimaggena sakkāyadiṭṭhi vicikicchā sīlabbataparāmāso—</span><br />
</p>
<p id="ps2p1c17p3">
<span class="pali m-text">imāni tīṇi saññojanāni pahīyanti;</span><br />
</p>
<p id="ps2p1c17p4">
<span class="pali m-text">diṭṭhānusayo, vicikicchānusayo—</span><br />
</p>
<p id="ps2p1c17p5">
<span class="pali m-text">ime dve anusayā byantīhonti.</span><br />
</p>
<p id="ps2p1c17p6">
<span class="pali m-text">Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ—</span><br />
</p>
<p id="ps2p1c17p7">
<span class="pali m-text">imāni dve saññojanāni pahīyanti;</span><br />
</p>
<p id="ps2p1c17p8">
<span class="pali m-text">oḷāriko kāmarāgānusayo paṭighānusayo—</span><br />
</p>
<p id="ps2p1c17p9">
<span class="pali m-text">ime dve anusayā byantīhonti.</span><br />
</p>
<p id="ps2p1c17p10">
<span class="pali m-text">Anāgāmimaggena anusahagataṁ kāmarāgasaññojanaṁ, paṭighasaññojanaṁ—</span><br />
</p>
<p id="ps2p1c17p11">
<span class="pali m-text">imāni dve saññojanāni pahīyanti;</span><br />
</p>
<p id="ps2p1c17p12">
<span class="pali m-text">anusahagato kāmarāgānusayo, paṭighānusayo—</span><br />
</p>
<p id="ps2p1c17p13">
<span class="pali m-text">ime dve anusayā byantīhonti.</span><br />
</p>
<p id="ps2p1c17p14">
<span class="pali m-text">Arahattamaggena rūparāgo, arūparāgo, māno, uddhaccaṁ, avijjā—</span><br />
</p>
<p id="ps2p1c17p15">
<span class="pali m-text">imāni pañca saññojanāni pahīyanti;</span><br />
</p>
<p id="ps2p1c17p16">
<span class="pali m-text">mānānusayo, bhavarāgānusayo, avijjānusayo—</span><br />
</p>
<p id="ps2p1c17p17">
<span class="pali m-text">ime tayo anusayā byantīhonti.</span><br />
</p>
<p id="ps2p1c17p18">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c17p19">
<span class="pali m-text">Evaṁ samathapubbaṅgamaṁ vipassanaṁ bhāveti.</span><br />
</p>
<p id="ps2p1c18p1">
<span class="pali m-text">Kathaṁ &lt;b&gt;vipassanāpubbaṅgamaṁ samathaṁ bhāveti?&lt;/b&gt;</span><br />
</p>
<p id="ps2p1c18p2">
<span class="pali m-text">Aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā.</span><br />
</p>
<p id="ps2p1c18p3">
<span class="pali m-text">Tattha jātānaṁ dhammānañca vosaggārammaṇatā cittassa ekaggatā avikkhepo.</span><br />
</p>
<p id="ps2p1c18p4">
<span class="pali m-text">Samādhi iti paṭhamaṁ vipassanā, pacchā samatho.</span><br />
</p>
<p id="ps2p1c18p5">
<span class="pali m-text">Tena vuccati—</span><br />
</p>
<p id="ps2p1c18p6">
<span class="pali m-text">“vipassanāpubbaṅgamaṁ samathaṁ bhāvetī”ti.</span><br />
</p>
<p id="ps2p1c18p7">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c18p8">
<span class="pali m-text">āsevanaṭṭhena bhāvanā …pe…</span><br />
</p>
<p id="ps2p1c18p9">
<span class="pali m-text">&lt;b&gt;maggo sañjāyatī&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c18p10">
<span class="pali m-text">evaṁ maggo sañjāyati.</span><br />
</p>
<p id="ps2p1c18p11">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c19p1">
<span class="pali m-text">Rūpaṁ aniccato anupassanaṭṭhena vipassanā, rūpaṁ dukkhato anupassanaṭṭhena vipassanā, rūpaṁ anattato anupassanaṭṭhena vipassanā.</span><br />
</p>
<p id="ps2p1c19p2">
<span class="pali m-text">Tattha jātānaṁ dhammānañca vosaggārammaṇatā cittassa ekaggatā avikkhepo samādhi.</span><br />
</p>
<p id="ps2p1c19p3">
<span class="pali m-text">Iti paṭhamaṁ vipassanā, pacchā samatho.</span><br />
</p>
<p id="ps2p1c19p4">
<span class="pali m-text">Tena vuccati—</span><br />
</p>
<p id="ps2p1c19p5">
<span class="pali m-text">“vipassanāpubbaṅgamaṁ samathaṁ bhāvetī”ti.</span><br />
</p>
<p id="ps2p1c19p6">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c19p7">
<span class="pali m-text">āsevanaṭṭhena bhāvanā …pe…</span><br />
</p>
<p id="ps2p1c19p8">
<span class="pali m-text">&lt;b&gt;maggo sañjāyatī&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c19p9">
<span class="pali m-text">evaṁ maggo sañjāyati.</span><br />
</p>
<p id="ps2p1c19p10">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c20p1">
<span class="pali m-text">Vedanaṁ …pe…</span><br />
</p>
<p id="ps2p1c20p2">
<span class="pali m-text">saññaṁ …</span><br />
</p>
<p id="ps2p1c20p3">
<span class="pali m-text">saṅkhāre …</span><br />
</p>
<p id="ps2p1c20p4">
<span class="pali m-text">viññāṇaṁ …</span><br />
</p>
<p id="ps2p1c20p5">
<span class="pali m-text">cakkhuṁ …pe…</span><br />
</p>
<p id="ps2p1c20p6">
<span class="pali m-text">jarāmaraṇaṁ aniccato anupassanaṭṭhena vipassanā, jarāmaraṇaṁ dukkhato …pe…</span><br />
</p>
<p id="ps2p1c20p7">
<span class="pali m-text">anattato anupassanaṭṭhena vipassanā.</span><br />
</p>
<p id="ps2p1c20p8">
<span class="pali m-text">Tattha jātānaṁ dhammānañca vosaggārammaṇatā cittassa ekaggatā avikkhepo samādhi.</span><br />
</p>
<p id="ps2p1c20p9">
<span class="pali m-text">Iti paṭhamaṁ vipassanā, pacchā samatho.</span><br />
</p>
<p id="ps2p1c20p10">
<span class="pali m-text">Tena vuccati—</span><br />
</p>
<p id="ps2p1c20p11">
<span class="pali m-text">“vipassanāpubbaṅgamaṁ samathaṁ bhāvetī”ti.</span><br />
</p>
<p id="ps2p1c20p12">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c20p13">
<span class="pali m-text">āsevanaṭṭhena bhāvanā …pe…</span><br />
</p>
<p id="ps2p1c20p14">
<span class="pali m-text">&lt;b&gt;maggo sañjāyatī&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c20p15">
<span class="pali m-text">evaṁ maggo sañjāyati.</span><br />
</p>
<p id="ps2p1c20p16">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c20p17">
<span class="pali m-text">Evaṁ vipassanāpubbaṅgamaṁ samathaṁ bhāveti.</span><br />
</p>
<p id="ps2p1c21p1">
<span class="pali m-text">Kathaṁ &lt;b&gt;samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c21p2">
<span class="pali m-text">Soḷasahi ākārehi samathavipassanaṁ yuganaddhaṁ bhāveti.</span><br />
</p>
<p id="ps2p1c21p3">
<span class="pali m-text">Ārammaṇaṭṭhena gocaraṭṭhena pahānaṭṭhena pariccāgaṭṭhena vuṭṭhānaṭṭhena vivaṭṭanaṭṭhena santaṭṭhena paṇītaṭṭhena vimuttaṭṭhena anāsavaṭṭhena taraṇaṭṭhena animittaṭṭhena appaṇihitaṭṭhena suññataṭṭhena ekarasaṭṭhena anativattanaṭṭhena yuganaddhaṭṭhena.</span><br />
</p>
<p id="ps2p1c22p1">
<span class="pali m-text">Kathaṁ &lt;b&gt;ārammaṇaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c22p2">
<span class="pali m-text">Uddhaccaṁ pajahato cittassa ekaggatā avikkhepo samādhi nirodhārammaṇo, avijjaṁ pajahato anupassanaṭṭhena vipassanā nirodhārammaṇā.</span><br />
</p>
<p id="ps2p1c22p3">
<span class="pali m-text">Iti ārammaṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c22p4">
<span class="pali m-text">Tena vuccati—</span><br />
</p>
<p id="ps2p1c22p5">
<span class="pali m-text">“ārammaṇaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c22p6">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c22p7">
<span class="pali m-text">āsevanaṭṭhena bhāvanā …pe…</span><br />
</p>
<p id="ps2p1c22p8">
<span class="pali m-text">&lt;b&gt;maggo sañjāyatī&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c22p9">
<span class="pali m-text">evaṁ maggo sañjāyati.</span><br />
</p>
<p id="ps2p1c22p10">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c22p11">
<span class="pali m-text">Evaṁ ārammaṇaṭṭhena samathavipassanaṁ yuganaddhaṁ bhāveti.</span><br />
</p>
<p id="ps2p1c23p1">
<span class="pali m-text">Kathaṁ &lt;b&gt;gocaraṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c23p2">
<span class="pali m-text">Uddhaccaṁ pajahato cittassa ekaggatā avikkhepo samādhi nirodhagocaro, avijjaṁ pajahato anupassanaṭṭhena vipassanā nirodhagocarā.</span><br />
</p>
<p id="ps2p1c23p3">
<span class="pali m-text">Iti gocaraṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c23p4">
<span class="pali m-text">Tena vuccati—</span><br />
</p>
<p id="ps2p1c23p5">
<span class="pali m-text">“gocaraṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c24p1">
<span class="pali m-text">Kathaṁ &lt;b&gt;pahānaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c24p2">
<span class="pali m-text">Uddhaccasahagatakilese ca khandhe ca pajahato cittassa ekaggatā avikkhepo samādhi nirodhagocaro, avijjāsahagatakilese ca khandhe ca pajahato anupassanaṭṭhena vipassanā nirodhagocarā.</span><br />
</p>
<p id="ps2p1c24p3">
<span class="pali m-text">Iti pahānaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c24p4">
<span class="pali m-text">Tena vuccati—</span><br />
</p>
<p id="ps2p1c24p5">
<span class="pali m-text">“pahānaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c25p1">
<span class="pali m-text">Kathaṁ &lt;b&gt;pariccāgaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c25p2">
<span class="pali m-text">Uddhaccasahagatakilese ca khandhe ca pariccajato cittassa ekaggatā avikkhepo samādhi nirodhagocaro, avijjāsahagatakilese ca khandhe ca pariccajato anupassanaṭṭhena vipassanā nirodhagocarā.</span><br />
</p>
<p id="ps2p1c25p3">
<span class="pali m-text">Iti pariccāgaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c25p4">
<span class="pali m-text">Tena vuccati—</span><br />
</p>
<p id="ps2p1c25p5">
<span class="pali m-text">“pariccāgaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c26p1">
<span class="pali m-text">Kathaṁ &lt;b&gt;vuṭṭhānaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c26p2">
<span class="pali m-text">Uddhaccasahagatakilesehi ca khandhehi ca vuṭṭhahato cittassa ekaggatā avikkhepo samādhi nirodhagocaro, avijjāsahagatakilesehi ca khandhehi ca vuṭṭhahato anupassanaṭṭhena vipassanā nirodhagocarā.</span><br />
</p>
<p id="ps2p1c26p3">
<span class="pali m-text">Iti vuṭṭhānaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c26p4">
<span class="pali m-text">Tena vuccati—</span><br />
</p>
<p id="ps2p1c26p5">
<span class="pali m-text">“vuṭṭhānaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c27p1">
<span class="pali m-text">Kathaṁ &lt;b&gt;vivaṭṭanaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c27p2">
<span class="pali m-text">Uddhaccasahagatakilesehi ca khandhehi ca vivaṭṭato cittassa ekaggatā avikkhepo samādhi nirodhagocaro, avijjāsahagatakilesehi ca khandhehi ca vivaṭṭato anupassanaṭṭhena vipassanā nirodhagocarā.</span><br />
</p>
<p id="ps2p1c27p3">
<span class="pali m-text">Iti vivaṭṭanaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c27p4">
<span class="pali m-text">Tena vuccati—</span><br />
</p>
<p id="ps2p1c27p5">
<span class="pali m-text">“vivaṭṭanaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c28p1">
<span class="pali m-text">Kathaṁ &lt;b&gt;santaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c28p2">
<span class="pali m-text">Uddhaccaṁ pajahato cittassa ekaggatā avikkhepo samādhi santo honti nirodhagocaro, avijjaṁ pajahato anupassanaṭṭhena vipassanā santā hoti nirodhagocarā.</span><br />
</p>
<p id="ps2p1c28p3">
<span class="pali m-text">Iti santaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c28p4">
<span class="pali m-text">Tena vuccati—</span><br />
</p>
<p id="ps2p1c28p5">
<span class="pali m-text">“santaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c29p1">
<span class="pali m-text">Kathaṁ &lt;b&gt;paṇītaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c29p2">
<span class="pali m-text">Uddhaccaṁ pajahato cittassa ekaggatā avikkhepo samādhi paṇīto hoti nirodhagocaro, avijjaṁ pajahato anupassanaṭṭhena vipassanā paṇītā hoti nirodhagocarā.</span><br />
</p>
<p id="ps2p1c29p3">
<span class="pali m-text">Iti paṇītaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c29p4">
<span class="pali m-text">Tena vuccati—</span><br />
</p>
<p id="ps2p1c29p5">
<span class="pali m-text">“paṇītaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c30p1">
<span class="pali m-text">Kathaṁ &lt;b&gt;vimuttaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c30p2">
<span class="pali m-text">Uddhaccaṁ pajahato cittassa ekaggatā avikkhepo samādhi kāmāsavā vimutto hoti nirodhagocaro, avijjaṁ pajahato anupassanaṭṭhena vipassanā avijjāsavā vimuttā hoti nirodhagocarā.</span><br />
</p>
<p id="ps2p1c30p3">
<span class="pali m-text">Iti rāgavirāgā cetovimutti avijjāvirāgā paññāvimutti vimuttaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c30p4">
<span class="pali m-text">Tena vuccati—</span><br />
</p>
<p id="ps2p1c30p5">
<span class="pali m-text">“vimuttaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c31p1">
<span class="pali m-text">Kathaṁ &lt;b&gt;anāsavaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c31p2">
<span class="pali m-text">Uddhaccaṁ pajahato cittassa ekaggatā avikkhepo samādhi kāmāsavena anāsavo hoti nirodhagocaro, avijjaṁ pajahato anupassanaṭṭhena vipassanā avijjāsavena anāsavā hoti nirodhagocarā.</span><br />
</p>
<p id="ps2p1c31p3">
<span class="pali m-text">Iti anāsavaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c31p4">
<span class="pali m-text">Tena vuccati—</span><br />
</p>
<p id="ps2p1c31p5">
<span class="pali m-text">“anāsavaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c32p1">
<span class="pali m-text">Kathaṁ &lt;b&gt;taraṇaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c32p2">
<span class="pali m-text">Uddhaccasahagatakilese ca khandhe ca tarato cittassa ekaggatā avikkhepo samādhi nirodhagocaro, avijjāsahagatakilese ca khandhe ca tarato anupassanaṭṭhena vipassanā nirodhagocarā.</span><br />
</p>
<p id="ps2p1c32p3">
<span class="pali m-text">Iti taraṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c32p4">
<span class="pali m-text">Tena vuccati—</span><br />
</p>
<p id="ps2p1c32p5">
<span class="pali m-text">“taraṇaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c33p1">
<span class="pali m-text">Kathaṁ &lt;b&gt;animittaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c33p2">
<span class="pali m-text">Uddhaccaṁ pajahato cittassa ekaggatā avikkhepo samādhi sabbanimittehi animitto hoti nirodhagocaro, avijjaṁ pajahato anupassanaṭṭhena vipassanā sabbanimittehi animittā hoti nirodhagocarā.</span><br />
</p>
<p id="ps2p1c33p3">
<span class="pali m-text">Iti animittaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c33p4">
<span class="pali m-text">Tena vuccati—</span><br />
</p>
<p id="ps2p1c33p5">
<span class="pali m-text">“animittaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c34p1">
<span class="pali m-text">Kathaṁ &lt;b&gt;appaṇihitaṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c34p2">
<span class="pali m-text">Uddhaccaṁ pajahato cittassa ekaggatā avikkhepo samādhi sabbapaṇidhīhi appaṇihito hoti nirodhagocaro, avijjaṁ pajahato anupassanaṭṭhena vipassanā sabbapaṇidhīhi appaṇihitā hoti nirodhagocarā.</span><br />
</p>
<p id="ps2p1c34p3">
<span class="pali m-text">Iti appaṇihitaṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c34p4">
<span class="pali m-text">Tena vuccati—</span><br />
</p>
<p id="ps2p1c34p5">
<span class="pali m-text">“appaṇihitaṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c35p1">
<span class="pali m-text">Kathaṁ &lt;b&gt;suññataṭṭhena samathavipassanaṁ yuganaddhaṁ bhāveti?&lt;/b&gt;</span><br />
</p>
<p id="ps2p1c35p2">
<span class="pali m-text">Uddhaccaṁ pajahato cittassa ekaggatā avikkhepo samādhi sabbābhinivesehi suñño hoti nirodhagocaro, avijjaṁ pajahato anupassanaṭṭhena vipassanā sabbābhinivesehi suññā hoti nirodhagocarā.</span><br />
</p>
<p id="ps2p1c35p3">
<span class="pali m-text">Iti suññataṭṭhena samathavipassanā ekarasā honti, yuganaddhā honti, aññamaññaṁ nātivattantīti.</span><br />
</p>
<p id="ps2p1c35p4">
<span class="pali m-text">Tena vuccati—</span><br />
</p>
<p id="ps2p1c35p5">
<span class="pali m-text">“suññataṭṭhena samathavipassanaṁ yuganaddhaṁ bhāvetī”ti.</span><br />
</p>
<p id="ps2p1c35p6">
<span class="pali m-text">&lt;b&gt;Bhāvetī&lt;/b&gt;ti catasso bhāvanā—</span><br />
</p>
<p id="ps2p1c35p7">
<span class="pali m-text">āsevanaṭṭhena bhāvanā …pe…</span><br />
</p>
<p id="ps2p1c35p8">
<span class="pali m-text">&lt;b&gt;maggo sañjāyatī&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c35p9">
<span class="pali m-text">evaṁ maggo sañjāyati.</span><br />
</p>
<p id="ps2p1c35p10">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c35p11">
<span class="pali m-text">Evaṁ suññataṭṭhena samathavipassanaṁ yuganaddhaṁ bhāveti.</span><br />
</p>
<p id="ps2p1c35p12">
<span class="pali m-text">Imehi soḷasahi ākārehi samathavipassanaṁ yuganaddhaṁ bhāveti, evaṁ samathavipassanaṁ yuganaddhaṁ bhāveti.</span><br />
</p>
<p id="ps2p1c35p13">
<span class="pali m-text">Suttantaniddeso.</span><br />
</p>
<p id="ps2p1c36p0">
<span class="pali m-text">2. Dhammuddhaccavāraniddesa</span><br />
</p>
<p id="ps2p1c36p1">
<span class="pali m-text">Kathaṁ &lt;b&gt;dhammuddhaccaviggahitaṁ mānasaṁ hoti?&lt;/b&gt;</span><br />
</p>
<p id="ps2p1c36p2">
<span class="pali m-text">Aniccato manasikaroto obhāso uppajjati, obhāso dhammoti obhāsaṁ āvajjati, tato vikkhepo uddhaccaṁ.</span><br />
</p>
<p id="ps2p1c36p3">
<span class="pali m-text">Tena uddhaccena viggahitamānaso aniccato upaṭṭhānaṁ yathābhūtaṁ nappajānāti, dukkhato upaṭṭhānaṁ yathābhūtaṁ nappajānāti, anattato upaṭṭhānaṁ yathābhūtaṁ nappajānāti.</span><br />
</p>
<p id="ps2p1c36p4">
<span class="pali m-text">Tena vuccati—</span><br />
</p>
<p id="ps2p1c36p5">
<span class="pali m-text">“dhammuddhaccaviggahitamānaso hoti so samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.</span><br />
</p>
<p id="ps2p1c36p6">
<span class="pali m-text">&lt;b&gt;Tassa maggo sañjāyatī”&lt;/b&gt;ti kathaṁ maggo sañjāyati …pe…</span><br />
</p>
<p id="ps2p1c36p7">
<span class="pali m-text">evaṁ maggo sañjāyati, evaṁ saññojanāni pahīyanti, anusayā byantīhonti.</span><br />
</p>
<p id="ps2p1c37p1">
<span class="pali m-text">Aniccato manasikaroto ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati.</span><br />
</p>
<p id="ps2p1c37p2">
<span class="pali m-text">Tato vikkhepo uddhaccaṁ.</span><br />
</p>
<p id="ps2p1c37p3">
<span class="pali m-text">Tena uddhaccena viggahitamānaso aniccato upaṭṭhānaṁ yathābhūtaṁ nappajānāti, dukkhato upaṭṭhānaṁ yathābhūtaṁ nappajānāti, anattato upaṭṭhānaṁ yathābhūtaṁ nappajānāti.</span><br />
</p>
<p id="ps2p1c37p4">
<span class="pali m-text">Tena vuccati—</span><br />
</p>
<p id="ps2p1c37p5">
<span class="pali m-text">“dhammuddhaccaviggahitamānaso hoti so samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.</span><br />
</p>
<p id="ps2p1c37p6">
<span class="pali m-text">&lt;b&gt;Tassa maggo sañjāyatī&lt;/b&gt;”ti.</span><br />
</p>
<p id="ps2p1c37p7">
<span class="pali m-text">Kathaṁ maggo sañjāyati …pe…</span><br />
</p>
<p id="ps2p1c37p8">
<span class="pali m-text">evaṁ maggo sañjāyati, evaṁ saññojanāni pahīyanti, anusayā byantīhonti.</span><br />
</p>
<p id="ps2p1c38p1">
<span class="pali m-text">Dukkhato manasikaroto …pe…</span><br />
</p>
<p id="ps2p1c38p2">
<span class="pali m-text">anattato manasikaroto obhāso uppajjati …pe… ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati.</span><br />
</p>
<p id="ps2p1c38p3">
<span class="pali m-text">Tato vikkhepo uddhaccaṁ.</span><br />
</p>
<p id="ps2p1c38p4">
<span class="pali m-text">Tena uddhaccena viggahitamānaso anattato upaṭṭhānaṁ, aniccato upaṭṭhānaṁ, dukkhato upaṭṭhānaṁ yathābhūtaṁ nappajānāti.</span><br />
</p>
<p id="ps2p1c38p5">
<span class="pali m-text">Tena vuccati—</span><br />
</p>
<p id="ps2p1c38p6">
<span class="pali m-text">“dhammuddhaccaviggahitamānaso …pe…</span><br />
</p>
<p id="ps2p1c38p7">
<span class="pali m-text">evaṁ saññojanāni pahīyanti, anusayā byantīhonti”.</span><br />
</p>
<p id="ps2p1c39p1">
<span class="pali m-text">Rūpaṁ aniccato manasikaroto …pe…</span><br />
</p>
<p id="ps2p1c39p2">
<span class="pali m-text">rūpaṁ dukkhato manasikaroto …</span><br />
</p>
<p id="ps2p1c39p3">
<span class="pali m-text">rūpaṁ anattato manasikaroto …</span><br />
</p>
<p id="ps2p1c39p4">
<span class="pali m-text">vedanaṁ …pe…</span><br />
</p>
<p id="ps2p1c39p5">
<span class="pali m-text">saññaṁ …</span><br />
</p>
<p id="ps2p1c39p6">
<span class="pali m-text">saṅkhāre …</span><br />
</p>
<p id="ps2p1c39p7">
<span class="pali m-text">viññāṇaṁ …</span><br />
</p>
<p id="ps2p1c39p8">
<span class="pali m-text">cakkhuṁ …pe…</span><br />
</p>
<p id="ps2p1c39p9">
<span class="pali m-text">jarāmaraṇaṁ aniccato manasikaroto …pe…</span><br />
</p>
<p id="ps2p1c39p10">
<span class="pali m-text">jarāmaraṇaṁ dukkhato manasikaroto, jarāmaraṇaṁ anattato manasikaroto obhāso uppajjati …pe… ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati.</span><br />
</p>
<p id="ps2p1c39p11">
<span class="pali m-text">Tato vikkhepo uddhaccaṁ.</span><br />
</p>
<p id="ps2p1c39p12">
<span class="pali m-text">Tena uddhaccena viggahitamānaso.</span><br />
</p>
<p id="ps2p1c39p13">
<span class="pali m-text">Jarāmaraṇaṁ anattato upaṭṭhānaṁ yathābhūtaṁ nappajānāti.</span><br />
</p>
<p id="ps2p1c39p14">
<span class="pali m-text">Jarāmaraṇaṁ aniccato upaṭṭhānaṁ yathābhūtaṁ nappajānāti, jarāmaraṇaṁ dukkhato upaṭṭhānaṁ yathābhūtaṁ nappajānāti.</span><br />
</p>
<p id="ps2p1c39p15">
<span class="pali m-text">Tena vuccati—</span><br />
</p>
<p id="ps2p1c39p16">
<span class="pali m-text">“dhammuddhaccaviggahitamānaso hoti.</span><br />
</p>
<p id="ps2p1c39p17">
<span class="pali m-text">So samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.</span><br />
</p>
<p id="ps2p1c39p18">
<span class="pali m-text">&lt;b&gt;Tassa maggo sañjāyatī&lt;/b&gt;”ti.</span><br />
</p>
<p id="ps2p1c39p19">
<span class="pali m-text">Kathaṁ maggo sañjāyati …pe…</span><br />
</p>
<p id="ps2p1c39p20">
<span class="pali m-text">evaṁ maggo sañjāyati.</span><br />
</p>
<p id="ps2p1c39p21">
<span class="pali m-text">Evaṁ saññojanāni pahīyanti, anusayā byantīhonti.</span><br />
</p>
<p id="ps2p1c39p22">
<span class="pali m-text">Evaṁ dhammuddhaccaviggahitaṁ mānasaṁ hoti.</span><br />
</p>
<p id="ps2p1c40p1">
<span class="pali m-text">Obhāse ceva ñāṇe ca,</span><br />
</p>
<p id="ps2p1c40p2">
<span class="pali m-text">pītiyā ca vikampati;</span><br />
</p>
<p id="ps2p1c40p3">
<span class="pali m-text">Passaddhiyā sukhe ceva,</span><br />
</p>
<p id="ps2p1c40p4">
<span class="pali m-text">yehi cittaṁ pavedhati.</span><br />
</p>
<p id="ps2p1c41p1">
<span class="pali m-text">Adhimokkhe ca paggāhe,</span><br />
</p>
<p id="ps2p1c41p2">
<span class="pali m-text">upaṭṭhāne ca kampati;</span><br />
</p>
<p id="ps2p1c41p3">
<span class="pali m-text">Upekkhāvajjanāya ceva,</span><br />
</p>
<p id="ps2p1c41p4">
<span class="pali m-text">upekkhāya ca nikantiyā.</span><br />
</p>
<p id="ps2p1c42p1">
<span class="pali m-text">Imāni dasa ṭhānāni,</span><br />
</p>
<p id="ps2p1c42p2">
<span class="pali m-text">paññā yassa pariccitā;</span><br />
</p>
<p id="ps2p1c42p3">
<span class="pali m-text">Dhammuddhaccakusalo hoti,</span><br />
</p>
<p id="ps2p1c42p4">
<span class="pali m-text">na ca sammoha gacchati.</span><br />
</p>
<p id="ps2p1c43p1">
<span class="pali m-text">Vikkhipati ceva kilissati ca,</span><br />
</p>
<p id="ps2p1c43p2">
<span class="pali m-text">Cavati cittabhāvanā;</span><br />
</p>
<p id="ps2p1c43p3">
<span class="pali m-text">Vikkhipati na kilissati,</span><br />
</p>
<p id="ps2p1c43p4">
<span class="pali m-text">Bhāvanā parihāyati.</span><br />
</p>
<p id="ps2p1c44p1">
<span class="pali m-text">Vikkhipati na kilissati,</span><br />
</p>
<p id="ps2p1c44p2">
<span class="pali m-text">Bhāvanā na parihāyati;</span><br />
</p>
<p id="ps2p1c44p3">
<span class="pali m-text">Na ca vikkhipate cittaṁ na kilissati,</span><br />
</p>
<p id="ps2p1c44p4">
<span class="pali m-text">Na cavati cittabhāvanā.</span><br />
</p>
<p id="ps2p1c45p1">
<span class="pali m-text">Imehi catūhi ṭhānehi cittassa saṅkhepavikkhepaviggahitaṁ dasa ṭhāne sampajānātīti.</span><br />
</p>
<p id="ps2p1c45p2">
<span class="pali m-text">Yuganaddhakathā niṭṭhitā.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ps0001p0010.html">Previous</a></div>
<div class="m-col-t-6 m-text-right">
<a href="https://theravadan.org/pages/ps0002p0002.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>