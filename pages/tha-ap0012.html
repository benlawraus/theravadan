<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-ap0012.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/tha-ap0011.html">Previous</a></div>
<div class="m-col-t-6 m-text-right">
<a href="../pages/tha-ap0013.html">Next</a></div>
</div>
<p id="tha-ap12c0p2">
<span class="pali m-text">Buddhavagga</span><br />
</p>
<section id="anandattheraapadana">
<span id="tha-ap12c0p3"></span><h2><span class="pali m-text">12. Ānandattheraapadāna</span></h2>
<p id="tha-ap12c1p1">
<span class="pali m-text">“Ārāmadvārā nikkhamma,</span><br />
</p>
<p id="tha-ap12c1p2">
<span class="pali m-text">padumuttaro mahāmuni;</span><br />
</p>
<p id="tha-ap12c1p3">
<span class="pali m-text">Vassento amataṁ vuṭṭhiṁ,</span><br />
</p>
<p id="tha-ap12c1p4">
<span class="pali m-text">nibbāpesi mahājanaṁ.</span><br />
</p>
<p id="tha-ap12c2p1">
<span class="pali m-text">Satasahassaṁ te dhīrā,</span><br />
</p>
<p id="tha-ap12c2p2">
<span class="pali m-text">chaḷabhiññā mahiddhikā;</span><br />
</p>
<p id="tha-ap12c2p3">
<span class="pali m-text">Parivārenti sambuddhaṁ,</span><br />
</p>
<p id="tha-ap12c2p4">
<span class="pali m-text">chāyāva anapāyinī.</span><br />
</p>
<p id="tha-ap12c3p1">
<span class="pali m-text">Hatthikkhandhagato āsiṁ,</span><br />
</p>
<p id="tha-ap12c3p2">
<span class="pali m-text">setacchattaṁ varuttamaṁ;</span><br />
</p>
<p id="tha-ap12c3p3">
<span class="pali m-text">Sucārurūpaṁ disvāna,</span><br />
</p>
<p id="tha-ap12c3p4">
<span class="pali m-text">vitti me udapajjatha.</span><br />
</p>
<p id="tha-ap12c4p1">
<span class="pali m-text">Oruyha hatthikhandhamhā,</span><br />
</p>
<p id="tha-ap12c4p2">
<span class="pali m-text">upagacchiṁ narāsabhaṁ;</span><br />
</p>
<p id="tha-ap12c4p3">
<span class="pali m-text">Ratanāmayachattaṁ me,</span><br />
</p>
<p id="tha-ap12c4p4">
<span class="pali m-text">buddhaseṭṭhassa dhārayiṁ.</span><br />
</p>
<p id="tha-ap12c5p1">
<span class="pali m-text">Mama saṅkappamaññāya,</span><br />
</p>
<p id="tha-ap12c5p2">
<span class="pali m-text">padumuttaro mahāisi;</span><br />
</p>
<p id="tha-ap12c5p3">
<span class="pali m-text">Taṁ kathaṁ ṭhapayitvāna,</span><br />
</p>
<p id="tha-ap12c5p4">
<span class="pali m-text">imā gāthā abhāsatha.</span><br />
</p>
<p id="tha-ap12c6p1">
<span class="pali m-text">‘Yo so chattamadhāresi,</span><br />
</p>
<p id="tha-ap12c6p2">
<span class="pali m-text">soṇṇālaṅkārabhūsitaṁ;</span><br />
</p>
<p id="tha-ap12c6p3">
<span class="pali m-text">Tamahaṁ kittayissāmi,</span><br />
</p>
<p id="tha-ap12c6p4">
<span class="pali m-text">suṇotha mama bhāsato.</span><br />
</p>
<p id="tha-ap12c7p1">
<span class="pali m-text">Ito gantvā ayaṁ poso,</span><br />
</p>
<p id="tha-ap12c7p2">
<span class="pali m-text">tusitaṁ āvasissati;</span><br />
</p>
<p id="tha-ap12c7p3">
<span class="pali m-text">Anubhossati sampattiṁ,</span><br />
</p>
<p id="tha-ap12c7p4">
<span class="pali m-text">accharāhi purakkhato.</span><br />
</p>
<p id="tha-ap12c8p1">
<span class="pali m-text">Catuttiṁsatikkhattuñca,</span><br />
</p>
<p id="tha-ap12c8p2">
<span class="pali m-text">devarajjaṁ karissati;</span><br />
</p>
<p id="tha-ap12c8p3">
<span class="pali m-text">Balādhipo aṭṭhasataṁ,</span><br />
</p>
<p id="tha-ap12c8p4">
<span class="pali m-text">vasudhaṁ āvasissati.</span><br />
</p>
<p id="tha-ap12c9p1">
<span class="pali m-text">Aṭṭhapaññāsakkhattuñca,</span><br />
</p>
<p id="tha-ap12c9p2">
<span class="pali m-text">cakkavattī bhavissati;</span><br />
</p>
<p id="tha-ap12c9p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap12c9p4">
<span class="pali m-text">mahiyā kārayissati.</span><br />
</p>
<p id="tha-ap12c10p1">
<span class="pali m-text">Kappasatasahassamhi,</span><br />
</p>
<p id="tha-ap12c10p2">
<span class="pali m-text">okkākakulasambhavo;</span><br />
</p>
<p id="tha-ap12c10p3">
<span class="pali m-text">Gotamo nāma gottena,</span><br />
</p>
<p id="tha-ap12c10p4">
<span class="pali m-text">satthā loke bhavissati.</span><br />
</p>
<p id="tha-ap12c11p1">
<span class="pali m-text">Sakyānaṁ kulaketussa,</span><br />
</p>
<p id="tha-ap12c11p2">
<span class="pali m-text">ñātibandhu bhavissati;</span><br />
</p>
<p id="tha-ap12c11p3">
<span class="pali m-text">Ānando nāma nāmena,</span><br />
</p>
<p id="tha-ap12c11p4">
<span class="pali m-text">upaṭṭhāko mahesino.</span><br />
</p>
<p id="tha-ap12c12p1">
<span class="pali m-text">Ātāpī nipako cāpi,</span><br />
</p>
<p id="tha-ap12c12p2">
<span class="pali m-text">bāhusacce sukovido;</span><br />
</p>
<p id="tha-ap12c12p3">
<span class="pali m-text">Nivātavutti atthaddho,</span><br />
</p>
<p id="tha-ap12c12p4">
<span class="pali m-text">sabbapāṭhī bhavissati.</span><br />
</p>
<p id="tha-ap12c13p1">
<span class="pali m-text">Padhānapahitatto so,</span><br />
</p>
<p id="tha-ap12c13p2">
<span class="pali m-text">upasanto nirūpadhi;</span><br />
</p>
<p id="tha-ap12c13p3">
<span class="pali m-text">Sabbāsave pariññāya,</span><br />
</p>
<p id="tha-ap12c13p4">
<span class="pali m-text">nibbāyissatināsavo.</span><br />
</p>
<p id="tha-ap12c14p1">
<span class="pali m-text">Santi āraññakā nāgā,</span><br />
</p>
<p id="tha-ap12c14p2">
<span class="pali m-text">kuñjarā saṭṭhihāyanā;</span><br />
</p>
<p id="tha-ap12c14p3">
<span class="pali m-text">Tidhāpabhinnā mātaṅgā,</span><br />
</p>
<p id="tha-ap12c14p4">
<span class="pali m-text">īsādantā urūḷhavā.</span><br />
</p>
<p id="tha-ap12c15p1">
<span class="pali m-text">Anekasatasahassā,</span><br />
</p>
<p id="tha-ap12c15p2">
<span class="pali m-text">paṇḍitāpi mahiddhikā;</span><br />
</p>
<p id="tha-ap12c15p3">
<span class="pali m-text">Sabbe te buddhanāgassa,</span><br />
</p>
<p id="tha-ap12c15p4">
<span class="pali m-text">na hontupaṇidhimhi te’.</span><br />
</p>
<p id="tha-ap12c16p1">
<span class="pali m-text">Ādiyāme namassāmi,</span><br />
</p>
<p id="tha-ap12c16p2">
<span class="pali m-text">majjhime atha pacchime;</span><br />
</p>
<p id="tha-ap12c16p3">
<span class="pali m-text">Pasannacitto sumano,</span><br />
</p>
<p id="tha-ap12c16p4">
<span class="pali m-text">buddhaseṭṭhaṁ upaṭṭhahiṁ.</span><br />
</p>
<p id="tha-ap12c17p1">
<span class="pali m-text">Ātāpī nipako cāpi,</span><br />
</p>
<p id="tha-ap12c17p2">
<span class="pali m-text">sampajāno patissato;</span><br />
</p>
<p id="tha-ap12c17p3">
<span class="pali m-text">Sotāpattiphalaṁ patto,</span><br />
</p>
<p id="tha-ap12c17p4">
<span class="pali m-text">sekhabhūmīsu kovido.</span><br />
</p>
<p id="tha-ap12c18p1">
<span class="pali m-text">Satasahassito kappe,</span><br />
</p>
<p id="tha-ap12c18p2">
<span class="pali m-text">yaṁ kammamabhinīhariṁ;</span><br />
</p>
<p id="tha-ap12c18p3">
<span class="pali m-text">Tāhaṁ bhūmimanuppatto,</span><br />
</p>
<p id="tha-ap12c18p4">
<span class="pali m-text">ṭhitā saddhammamācalā.</span><br />
</p>
<p id="tha-ap12c19p1">
<span class="pali m-text">Svāgataṁ vata me āsi,</span><br />
</p>
<p id="tha-ap12c19p2">
<span class="pali m-text">buddhaseṭṭhassa santike;</span><br />
</p>
<p id="tha-ap12c19p3">
<span class="pali m-text">Tisso vijjā anuppattā,</span><br />
</p>
<p id="tha-ap12c19p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap12c20p1">
<span class="pali m-text">Paṭisambhidā catasso,</span><br />
</p>
<p id="tha-ap12c20p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap12c20p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap12c20p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap12c21p1">
<span class="pali m-text">Itthaṁ sudaṁ āyasmā ānando thero imā gāthāyo abhāsitthāti.</span><br />
</p>
<p id="tha-ap12c22p1">
<span class="pali m-text">Ānandattherassāpadānaṁ dasamaṁ.</span><br />
</p>
<p id="tha-ap12c23p1">
<span class="pali m-text">Tassuddānaṁ</span><br />
</p>
<p id="tha-ap12c24p1">
<span class="pali m-text">Buddho paccekabuddho ca,</span><br />
</p>
<p id="tha-ap12c24p2">
<span class="pali m-text">sāriputto ca kolito;</span><br />
</p>
<p id="tha-ap12c24p3">
<span class="pali m-text">Kassapo anuruddho ca,</span><br />
</p>
<p id="tha-ap12c24p4">
<span class="pali m-text">puṇṇatthero upāli ca.</span><br />
</p>
<p id="tha-ap12c25p1">
<span class="pali m-text">Aññāsikoṇḍañño piṇḍolo,</span><br />
</p>
<p id="tha-ap12c25p2">
<span class="pali m-text">revatānandapaṇḍito;</span><br />
</p>
<p id="tha-ap12c25p3">
<span class="pali m-text">Chasatāni ca paññāsa,</span><br />
</p>
<p id="tha-ap12c25p4">
<span class="pali m-text">gāthāyo sabbapiṇḍitā.</span><br />
</p>
<p id="tha-ap12c26p1">
<span class="pali m-text">Apadāne buddhavaggo paṭhamo.</span><br />
</p>
<div class="m-row">
<div class="m-col-t-6 m-text-left">
<a href="../pages/tha-ap0011.html">Previous</a></div>
<div class="m-col-t-6 m-text-right">
<a href="../pages/tha-ap0013.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>