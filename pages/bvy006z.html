<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/bvy006z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://www.theravadan.org/pages/bvy006z.html" />
  <meta property="og:description" content="6. Sumanabuddhavaṁsa “Maṅgalassa aparena, sumano nāma nāyako; Sabbadhammehi asamo, sabbasattānamuttamo. Tadā amatabheriṁ so, āhanī mekhale pure; Dhammasaṅkhasamāyuttaṁ, navaṅgaṁ jinasāsanaṁ. Nijjinitvā kilese so, patvā sambodhimuttamaṁ; Māpesi nagaraṁ satthā, saddhammapuravaruttamaṁ. Nirantaraṁ akuṭilaṁ, ujuṁ vipulavitthataṁ; Māpesi so mahāvīthiṁ, satipaṭṭhānavaruttamaṁ. Phale cattāri sāmaññe, catasso paṭisambhidā; Chaḷabhiññā …" />
  <meta name="twitter:description" content="6. Sumanabuddhavaṁsa “Maṅgalassa aparena, sumano nāma nāyako; Sabbadhammehi asamo, sabbasattānamuttamo. Tadā amatabheriṁ so, āhanī mekhale pure; Dhammasaṅkhasamāyuttaṁ, navaṅgaṁ jinasāsanaṁ. Nijjinitvā kilese so, patvā sambodhimuttamaṁ; Māpesi nagaraṁ satthā, saddhammapuravaruttamaṁ. Nirantaraṁ akuṭilaṁ, ujuṁ vipulavitthataṁ; Māpesi so mahāvīthiṁ, satipaṭṭhānavaruttamaṁ. Phale cattāri sāmaññe, catasso paṭisambhidā; Chaḷabhiññā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="sumanabuddhavamsa">
<h2><a href="#sumanabuddhavamsa">6. Sumanabuddhavaṁsa</a></h2>
<p id="bv6c1p1">
<span class="m-text m-primary">“Maṅgalassa aparena,</span><br />
</p>
<p id="bv6c1p2">
<span class="m-text m-primary">sumano nāma nāyako;</span><br />
</p>
<p id="bv6c1p3">
<span class="m-text m-primary">Sabbadhammehi asamo,</span><br />
</p>
<p id="bv6c1p4">
<span class="m-text m-primary">sabbasattānamuttamo.</span><br />
</p>
<p id="bv6c2p1">
<span class="m-text m-primary">Tadā amatabheriṁ so,</span><br />
</p>
<p id="bv6c2p2">
<span class="m-text m-primary">āhanī mekhale pure;</span><br />
</p>
<p id="bv6c2p3">
<span class="m-text m-primary">Dhammasaṅkhasamāyuttaṁ,</span><br />
</p>
<p id="bv6c2p4">
<span class="m-text m-primary">navaṅgaṁ jinasāsanaṁ.</span><br />
</p>
<p id="bv6c3p1">
<span class="m-text m-primary">Nijjinitvā kilese so,</span><br />
</p>
<p id="bv6c3p2">
<span class="m-text m-primary">patvā sambodhimuttamaṁ;</span><br />
</p>
<p id="bv6c3p3">
<span class="m-text m-primary">Māpesi nagaraṁ satthā,</span><br />
</p>
<p id="bv6c3p4">
<span class="m-text m-primary">saddhammapuravaruttamaṁ.</span><br />
</p>
<p id="bv6c4p1">
<span class="m-text m-primary">Nirantaraṁ akuṭilaṁ,</span><br />
</p>
<p id="bv6c4p2">
<span class="m-text m-primary">ujuṁ vipulavitthataṁ;</span><br />
</p>
<p id="bv6c4p3">
<span class="m-text m-primary">Māpesi so mahāvīthiṁ,</span><br />
</p>
<p id="bv6c4p4">
<span class="m-text m-primary">satipaṭṭhānavaruttamaṁ.</span><br />
</p>
<p id="bv6c5p1">
<span class="m-text m-primary">Phale cattāri sāmaññe,</span><br />
</p>
<p id="bv6c5p2">
<span class="m-text m-primary">catasso paṭisambhidā;</span><br />
</p>
<p id="bv6c5p3">
<span class="m-text m-primary">Chaḷabhiññāṭṭhasamāpattī,</span><br />
</p>
<p id="bv6c5p4">
<span class="m-text m-primary">pasāresi tattha vīthiyaṁ.</span><br />
</p>
<p id="bv6c6p1">
<span class="m-text m-primary">Ye appamattā akhilā,</span><br />
</p>
<p id="bv6c6p2">
<span class="m-text m-primary">hirivīriyehupāgatā;</span><br />
</p>
<p id="bv6c6p3">
<span class="m-text m-primary">Te te ime guṇavare,</span><br />
</p>
<p id="bv6c6p4">
<span class="m-text m-primary">ādiyanti yathā sukhaṁ.</span><br />
</p>
<p id="bv6c7p1">
<span class="m-text m-primary">Evametena yogena,</span><br />
</p>
<p id="bv6c7p2">
<span class="m-text m-primary">uddharanto mahājanaṁ;</span><br />
</p>
<p id="bv6c7p3">
<span class="m-text m-primary">Bodhesi paṭhamaṁ satthā,</span><br />
</p>
<p id="bv6c7p4">
<span class="m-text m-primary">koṭisatasahassiyo.</span><br />
</p>
<p id="bv6c8p1">
<span class="m-text m-primary">Yamhi kāle mahāvīro,</span><br />
</p>
<p id="bv6c8p2">
<span class="m-text m-primary">ovadī titthiye gaṇe;</span><br />
</p>
<p id="bv6c8p3">
<span class="m-text m-primary">Koṭisahassābhisamiṁsu,</span><br />
</p>
<p id="bv6c8p4">
<span class="m-text m-primary">dutiye dhammadesane.</span><br />
</p>
<p id="bv6c9p1">
<span class="m-text m-primary">Yadā devā manussā ca,</span><br />
</p>
<p id="bv6c9p2">
<span class="m-text m-primary">samaggā ekamānasā;</span><br />
</p>
<p id="bv6c9p3">
<span class="m-text m-primary">Nirodhapañhaṁ pucchiṁsu,</span><br />
</p>
<p id="bv6c9p4">
<span class="m-text m-primary">saṁsayañcāpi mānasaṁ.</span><br />
</p>
<p id="bv6c10p1">
<span class="m-text m-primary">Tadāpi dhammadesane,</span><br />
</p>
<p id="bv6c10p2">
<span class="m-text m-primary">nirodhaparidīpane;</span><br />
</p>
<p id="bv6c10p3">
<span class="m-text m-primary">Navutikoṭisahassānaṁ,</span><br />
</p>
<p id="bv6c10p4">
<span class="m-text m-primary">tatiyābhisamayo ahu.</span><br />
</p>
<p id="bv6c11p1">
<span class="m-text m-primary">Sannipātā tayo āsuṁ,</span><br />
</p>
<p id="bv6c11p2">
<span class="m-text m-primary">sumanassa mahesino;</span><br />
</p>
<p id="bv6c11p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv6c11p4">
<span class="m-text m-primary">santacittāna tādinaṁ.</span><br />
</p>
<p id="bv6c12p1">
<span class="m-text m-primary">Vassaṁvutthassa bhagavato,</span><br />
</p>
<p id="bv6c12p2">
<span class="m-text m-primary">abhighuṭṭhe pavāraṇe;</span><br />
</p>
<p id="bv6c12p3">
<span class="m-text m-primary">Koṭisatasahassehi,</span><br />
</p>
<p id="bv6c12p4">
<span class="m-text m-primary">pavāresi tathāgato.</span><br />
</p>
<p id="bv6c13p1">
<span class="m-text m-primary">Tatoparaṁ sannipāte,</span><br />
</p>
<p id="bv6c13p2">
<span class="m-text m-primary">vimale kañcanapabbate;</span><br />
</p>
<p id="bv6c13p3">
<span class="m-text m-primary">Navutikoṭisahassānaṁ,</span><br />
</p>
<p id="bv6c13p4">
<span class="m-text m-primary">dutiyo āsi samāgamo.</span><br />
</p>
<p id="bv6c14p1">
<span class="m-text m-primary">Yadā sakko devarājā,</span><br />
</p>
<p id="bv6c14p2">
<span class="m-text m-primary">buddhadassanupāgami;</span><br />
</p>
<p id="bv6c14p3">
<span class="m-text m-primary">Asītikoṭisahassānaṁ,</span><br />
</p>
<p id="bv6c14p4">
<span class="m-text m-primary">tatiyo āsi samāgamo.</span><br />
</p>
<p id="bv6c15p1">
<span class="m-text m-primary">Ahaṁ tena samayena,</span><br />
</p>
<p id="bv6c15p2">
<span class="m-text m-primary">nāgarājā mahiddhiko;</span><br />
</p>
<p id="bv6c15p3">
<span class="m-text m-primary">Atulo nāma nāmena,</span><br />
</p>
<p id="bv6c15p4">
<span class="m-text m-primary">ussannakusalasañcayo.</span><br />
</p>
<p id="bv6c16p1">
<span class="m-text m-primary">Tadāhaṁ nāgabhavanā,</span><br />
</p>
<p id="bv6c16p2">
<span class="m-text m-primary">nikkhamitvā sañātibhi;</span><br />
</p>
<p id="bv6c16p3">
<span class="m-text m-primary">Nāgānaṁ dibbaturiyehi,</span><br />
</p>
<p id="bv6c16p4">
<span class="m-text m-primary">sasaṅghaṁ jinamupaṭṭhahiṁ.</span><br />
</p>
<p id="bv6c17p1">
<span class="m-text m-primary">Koṭisatasahassānaṁ,</span><br />
</p>
<p id="bv6c17p2">
<span class="m-text m-primary">annapānena tappayiṁ;</span><br />
</p>
<p id="bv6c17p3">
<span class="m-text m-primary">Paccekadussayugaṁ datvā,</span><br />
</p>
<p id="bv6c17p4">
<span class="m-text m-primary">saraṇaṁ tamupāgamiṁ.</span><br />
</p>
<p id="bv6c18p1">
<span class="m-text m-primary">Sopi maṁ buddho byākāsi,</span><br />
</p>
<p id="bv6c18p2">
<span class="m-text m-primary">sumano lokanāyako;</span><br />
</p>
<p id="bv6c18p3">
<span class="m-text m-primary">‘Aparimeyyito kappe,</span><br />
</p>
<p id="bv6c18p4">
<span class="m-text m-primary">ayaṁ buddho bhavissati.</span><br />
</p>
<p id="bv6c19p1">
<span class="m-text m-primary">Padhānaṁ padahitvāna,</span><br />
</p>
<p id="bv6c19p2">
<span class="m-text m-primary">…pe…</span><br />
</p>
<p id="bv6c19p3">
<span class="m-text m-primary">hessāma sammukhā imaṁ’.</span><br />
</p>
<p id="bv6c20p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv6c20p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv6c20p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv6c20p4">
<span class="m-text m-primary">dasapāramipūriyā.</span><br />
</p>
<p id="bv6c21p1">
<span class="m-text m-primary">Nagaraṁ mekhalaṁ nāma,</span><br />
</p>
<p id="bv6c21p2">
<span class="m-text m-primary">sudatto nāma khattiyo;</span><br />
</p>
<p id="bv6c21p3">
<span class="m-text m-primary">Sirimā nāma janikā,</span><br />
</p>
<p id="bv6c21p4">
<span class="m-text m-primary">sumanassa mahesino.</span><br />
</p>
<p id="bv6c22p1">
<span class="m-text m-primary">Navavassasahassāni,</span><br />
</p>
<p id="bv6c22p2">
<span class="m-text m-primary">agāraṁ ajjha so vasi;</span><br />
</p>
<p id="bv6c22p3">
<span class="m-text m-primary">Cando sucando vaṭaṁso ca,</span><br />
</p>
<p id="bv6c22p4">
<span class="m-text m-primary">tayo pāsādamuttamā.</span><br />
</p>
<p id="bv6c23p1">
<span class="m-text m-primary">Tesaṭṭhisatasahassāni,</span><br />
</p>
<p id="bv6c23p2">
<span class="m-text m-primary">nāriyo samalaṅkatā;</span><br />
</p>
<p id="bv6c23p3">
<span class="m-text m-primary">Vaṭaṁsikā nāma nārī,</span><br />
</p>
<p id="bv6c23p4">
<span class="m-text m-primary">anūpamo nāma atrajo.</span><br />
</p>
<p id="bv6c24p1">
<span class="m-text m-primary">Nimitte caturo disvā,</span><br />
</p>
<p id="bv6c24p2">
<span class="m-text m-primary">hatthiyānena nikkhami;</span><br />
</p>
<p id="bv6c24p3">
<span class="m-text m-primary">Anūnadasamāsāni,</span><br />
</p>
<p id="bv6c24p4">
<span class="m-text m-primary">padhānaṁ padahī jino.</span><br />
</p>
<p id="bv6c25p1">
<span class="m-text m-primary">Brahmunā yācito santo,</span><br />
</p>
<p id="bv6c25p2">
<span class="m-text m-primary">sumano lokanāyako;</span><br />
</p>
<p id="bv6c25p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv6c25p4">
<span class="m-text m-primary">mekhale puramuttame.</span><br />
</p>
<p id="bv6c26p1">
<span class="m-text m-primary">Saraṇo bhāvitatto ca,</span><br />
</p>
<p id="bv6c26p2">
<span class="m-text m-primary">ahesuṁ aggasāvakā;</span><br />
</p>
<p id="bv6c26p3">
<span class="m-text m-primary">Udeno nāmupaṭṭhāko,</span><br />
</p>
<p id="bv6c26p4">
<span class="m-text m-primary">sumanassa mahesino.</span><br />
</p>
<p id="bv6c27p1">
<span class="m-text m-primary">Soṇā ca upasoṇā ca,</span><br />
</p>
<p id="bv6c27p2">
<span class="m-text m-primary">ahesuṁ aggasāvikā;</span><br />
</p>
<p id="bv6c27p3">
<span class="m-text m-primary">Sopi buddho amitayaso,</span><br />
</p>
<p id="bv6c27p4">
<span class="m-text m-primary">nāgamūle abujjhatha.</span><br />
</p>
<p id="bv6c28p1">
<span class="m-text m-primary">Varuṇo ceva saraṇo ca,</span><br />
</p>
<p id="bv6c28p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv6c28p3">
<span class="m-text m-primary">Cālā ca upacālā ca,</span><br />
</p>
<p id="bv6c28p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv6c29p1">
<span class="m-text m-primary">Uccattanena so buddho,</span><br />
</p>
<p id="bv6c29p2">
<span class="m-text m-primary">navutihatthamuggato;</span><br />
</p>
<p id="bv6c29p3">
<span class="m-text m-primary">Kañcanagghiyasaṅkāso,</span><br />
</p>
<p id="bv6c29p4">
<span class="m-text m-primary">dasasahassī virocati.</span><br />
</p>
<p id="bv6c30p1">
<span class="m-text m-primary">Navutivassasahassāni,</span><br />
</p>
<p id="bv6c30p2">
<span class="m-text m-primary">āyu vijjati tāvade;</span><br />
</p>
<p id="bv6c30p3">
<span class="m-text m-primary">Tāvatā tiṭṭhamāno so,</span><br />
</p>
<p id="bv6c30p4">
<span class="m-text m-primary">tāresi janataṁ bahuṁ.</span><br />
</p>
<p id="bv6c31p1">
<span class="m-text m-primary">Tāraṇīye tārayitvā,</span><br />
</p>
<p id="bv6c31p2">
<span class="m-text m-primary">bodhanīye ca bodhayi;</span><br />
</p>
<p id="bv6c31p3">
<span class="m-text m-primary">Parinibbāyi sambuddho,</span><br />
</p>
<p id="bv6c31p4">
<span class="m-text m-primary">uḷurājāva atthami.</span><br />
</p>
<p id="bv6c32p1">
<span class="m-text m-primary">Te ca khīṇāsavā bhikkhū,</span><br />
</p>
<p id="bv6c32p2">
<span class="m-text m-primary">so ca buddho asādiso;</span><br />
</p>
<p id="bv6c32p3">
<span class="m-text m-primary">Atulappabhaṁ dassayitvā,</span><br />
</p>
<p id="bv6c32p4">
<span class="m-text m-primary">nibbutā ye mahāyasā.</span><br />
</p>
<p id="bv6c33p1">
<span class="m-text m-primary">Tañca ñāṇaṁ atuliyaṁ,</span><br />
</p>
<p id="bv6c33p2">
<span class="m-text m-primary">Tāni ca atulāni ratanāni;</span><br />
</p>
<p id="bv6c33p3">
<span class="m-text m-primary">Sabbaṁ tamantarahitaṁ,</span><br />
</p>
<p id="bv6c33p4">
<span class="m-text m-primary">Nanu rittā sabbasaṅkhārā.</span><br />
</p>
<p id="bv6c34p1">
<span class="m-text m-primary">Sumano yasadharo buddho,</span><br />
</p>
<p id="bv6c34p2">
<span class="m-text m-primary">Aṅgārāmamhi nibbuto;</span><br />
</p>
<p id="bv6c34p3">
<span class="m-text m-primary">Tattheva tassa jinathūpo,</span><br />
</p>
<p id="bv6c34p4">
<span class="m-text m-primary">Catuyojanamuggato”ti.</span><br />
</p>
<p id="bv6c35p1">
<span class="m-text m-primary">Sumanassa bhagavato vaṁso catuttho.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>