<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0526.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0525.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0527.html">Next</a></div>
</div>
<p id="ja526c0p2">
<span class="pali m-text">Paṇṇāsanipāta</span><br />
</p>
<p id="ja526c0p3">
<span class="pali m-text">Niḷinikāvagga</span><br />
</p>
<section id="nilinikajataka">
<span id="ja526c0p4"></span><h2><span class="pali m-text">1 Niḷinikājātaka</span></h2>
<p id="ja526c1p1">
<span class="pali m-text">“Uddayhate janapado,</span><br />
</p>
<p id="ja526c1p2">
<span class="pali m-text">raṭṭhañcāpi vinassati;</span><br />
</p>
<p id="ja526c1p3">
<span class="pali m-text">Ehi niḷinike gaccha,</span><br />
</p>
<p id="ja526c1p4">
<span class="pali m-text">taṁ me brāhmaṇamānaya”.</span><br />
</p>
<p id="ja526c2p1">
<span class="pali m-text">“Nāhaṁ dukkhakkhamā rāja,</span><br />
</p>
<p id="ja526c2p2">
<span class="pali m-text">nāhaṁ addhānakovidā;</span><br />
</p>
<p id="ja526c2p3">
<span class="pali m-text">Kathaṁ ahaṁ gamissāmi,</span><br />
</p>
<p id="ja526c2p4">
<span class="pali m-text">vanaṁ kuñjarasevitaṁ”.</span><br />
</p>
<p id="ja526c3p1">
<span class="pali m-text">“Phītaṁ janapadaṁ gantvā,</span><br />
</p>
<p id="ja526c3p2">
<span class="pali m-text">hatthinā ca rathena ca;</span><br />
</p>
<p id="ja526c3p3">
<span class="pali m-text">Dārusaṅghāṭayānena,</span><br />
</p>
<p id="ja526c3p4">
<span class="pali m-text">evaṁ gaccha niḷinike.</span><br />
</p>
<p id="ja526c4p1">
<span class="pali m-text">Hatthiassarathe pattī,</span><br />
</p>
<p id="ja526c4p2">
<span class="pali m-text">gacchevādāya khattiye;</span><br />
</p>
<p id="ja526c4p3">
<span class="pali m-text">Taveva vaṇṇarūpena,</span><br />
</p>
<p id="ja526c4p4">
<span class="pali m-text">vasaṁ tamānayissasi”.</span><br />
</p>
<p id="ja526c5p1">
<span class="pali m-text">“Kadalīdhajapaññāṇo,</span><br />
</p>
<p id="ja526c5p2">
<span class="pali m-text">ābhujīparivārito;</span><br />
</p>
<p id="ja526c5p3">
<span class="pali m-text">Eso padissati rammo,</span><br />
</p>
<p id="ja526c5p4">
<span class="pali m-text">isisiṅgassa assamo.</span><br />
</p>
<p id="ja526c6p1">
<span class="pali m-text">Eso aggissa saṅkhāto,</span><br />
</p>
<p id="ja526c6p2">
<span class="pali m-text">eso dhūmo padissati;</span><br />
</p>
<p id="ja526c6p3">
<span class="pali m-text">Maññe no aggiṁ hāpeti,</span><br />
</p>
<p id="ja526c6p4">
<span class="pali m-text">isisiṅgo mahiddhiko”.</span><br />
</p>
<p id="ja526c7p1">
<span class="pali m-text">“Tañca disvāna āyantiṁ,</span><br />
</p>
<p id="ja526c7p2">
<span class="pali m-text">āmuttamaṇikuṇḍalaṁ;</span><br />
</p>
<p id="ja526c7p3">
<span class="pali m-text">Isisiṅgo pāvisi bhīto,</span><br />
</p>
<p id="ja526c7p4">
<span class="pali m-text">assamaṁ paṇṇachādanaṁ.</span><br />
</p>
<p id="ja526c8p1">
<span class="pali m-text">Assamassa ca sā dvāre,</span><br />
</p>
<p id="ja526c8p2">
<span class="pali m-text">geṇḍukenassa kīḷati;</span><br />
</p>
<p id="ja526c8p3">
<span class="pali m-text">Vidaṁsayantī aṅgāni,</span><br />
</p>
<p id="ja526c8p4">
<span class="pali m-text">guyhaṁ pakāsitāni ca.</span><br />
</p>
<p id="ja526c9p1">
<span class="pali m-text">Tañca disvāna kīḷantiṁ,</span><br />
</p>
<p id="ja526c9p2">
<span class="pali m-text">paṇṇasālagato jaṭī;</span><br />
</p>
<p id="ja526c9p3">
<span class="pali m-text">Assamā nikkhamitvāna,</span><br />
</p>
<p id="ja526c9p4">
<span class="pali m-text">idaṁ vacanamabravi.</span><br />
</p>
<p id="ja526c10p1">
<span class="pali m-text">Ambho ko nāma so rukkho,</span><br />
</p>
<p id="ja526c10p2">
<span class="pali m-text">yassa tevaṅgataṁ phalaṁ;</span><br />
</p>
<p id="ja526c10p3">
<span class="pali m-text">Dūrepi khittaṁ pacceti,</span><br />
</p>
<p id="ja526c10p4">
<span class="pali m-text">na taṁ ohāya gacchati”.</span><br />
</p>
<p id="ja526c11p1">
<span class="pali m-text">“Assamassa mama brahme,</span><br />
</p>
<p id="ja526c11p2">
<span class="pali m-text">samīpe gandhamādane;</span><br />
</p>
<p id="ja526c11p3">
<span class="pali m-text">Bahavo tādisā rukkhā,</span><br />
</p>
<p id="ja526c11p4">
<span class="pali m-text">yassa tevaṅgataṁ phalaṁ;</span><br />
</p>
<p id="ja526c11p5">
<span class="pali m-text">Dūrepi khittaṁ pacceti,</span><br />
</p>
<p id="ja526c11p6">
<span class="pali m-text">na maṁ ohāya gacchati”.</span><br />
</p>
<p id="ja526c12p1">
<span class="pali m-text">“Etū bhavaṁ assamimaṁ adetu,</span><br />
</p>
<p id="ja526c12p2">
<span class="pali m-text">Pajjañca bhakkhañca paṭiccha dammi;</span><br />
</p>
<p id="ja526c12p3">
<span class="pali m-text">Idamāsanaṁ atra bhavaṁ nisīdatu,</span><br />
</p>
<p id="ja526c12p4">
<span class="pali m-text">Ito bhavaṁ mūlaphalāni bhuñjatu.</span><br />
</p>
<p id="ja526c13p1">
<span class="pali m-text">Kiṁ te idaṁ ūrūnamantarasmiṁ,</span><br />
</p>
<p id="ja526c13p2">
<span class="pali m-text">Supicchitaṁ kaṇharivappakāsati;</span><br />
</p>
<p id="ja526c13p3">
<span class="pali m-text">Akkhāhi me pucchito etamatthaṁ,</span><br />
</p>
<p id="ja526c13p4">
<span class="pali m-text">Kose nu te uttamaṅgaṁ paviṭṭhaṁ”.</span><br />
</p>
<p id="ja526c14p1">
<span class="pali m-text">“Ahaṁ vane mūlaphalesanaṁ caraṁ,</span><br />
</p>
<p id="ja526c14p2">
<span class="pali m-text">Āsādayiṁ acchaṁ sughorarūpaṁ;</span><br />
</p>
<p id="ja526c14p3">
<span class="pali m-text">So maṁ patitvā sahasājjhapatto,</span><br />
</p>
<p id="ja526c14p4">
<span class="pali m-text">Panujja maṁ abbahi uttamaṅgaṁ.</span><br />
</p>
<p id="ja526c15p1">
<span class="pali m-text">Svāyaṁ vaṇo khajjati kaṇḍuvāyati,</span><br />
</p>
<p id="ja526c15p2">
<span class="pali m-text">Sabbañca kālaṁ na labhāmi sātaṁ;</span><br />
</p>
<p id="ja526c15p3">
<span class="pali m-text">Paho bhavaṁ kaṇḍumimaṁ vinetuṁ,</span><br />
</p>
<p id="ja526c15p4">
<span class="pali m-text">Kurutaṁ bhavaṁ yācito brāhmaṇatthaṁ”.</span><br />
</p>
<p id="ja526c16p1">
<span class="pali m-text">“Gambhīrarūpo te vaṇo salohito,</span><br />
</p>
<p id="ja526c16p2">
<span class="pali m-text">Apūtiko vaṇagandho mahā ca;</span><br />
</p>
<p id="ja526c16p3">
<span class="pali m-text">Karomi te kiñci kasāyayogaṁ,</span><br />
</p>
<p id="ja526c16p4">
<span class="pali m-text">Yathā bhavaṁ paramasukhī bhaveyya”.</span><br />
</p>
<p id="ja526c17p1">
<span class="pali m-text">“Na mantayogā na kasāyayogā,</span><br />
</p>
<p id="ja526c17p2">
<span class="pali m-text">Na osadhā brahmacāri kamanti;</span><br />
</p>
<p id="ja526c17p3">
<span class="pali m-text">Yaṁ te mudu tena vinehi kaṇḍuṁ,</span><br />
</p>
<p id="ja526c17p4">
<span class="pali m-text">Yathā ahaṁ paramasukhī bhaveyyaṁ”.</span><br />
</p>
<p id="ja526c18p1">
<span class="pali m-text">“Ito nu bhoto katamena assamo,</span><br />
</p>
<p id="ja526c18p2">
<span class="pali m-text">Kacci bhavaṁ abhiramasi araññe;</span><br />
</p>
<p id="ja526c18p3">
<span class="pali m-text">Kacci nu te mūlaphalaṁ pahūtaṁ,</span><br />
</p>
<p id="ja526c18p4">
<span class="pali m-text">Kacci bhavantaṁ na vihiṁsanti vāḷā”.</span><br />
</p>
<p id="ja526c19p1">
<span class="pali m-text">“Ito ujuṁ uttarāyaṁ disāyaṁ,</span><br />
</p>
<p id="ja526c19p2">
<span class="pali m-text">Khemānadī himavatā pabhāvī;</span><br />
</p>
<p id="ja526c19p3">
<span class="pali m-text">Tassā tīre assamo mayha rammo,</span><br />
</p>
<p id="ja526c19p4">
<span class="pali m-text">Aho bhavaṁ assamaṁ mayhaṁ passe.</span><br />
</p>
<p id="ja526c20p1">
<span class="pali m-text">Ambā ca sālā tilakā ca jambuyo,</span><br />
</p>
<p id="ja526c20p2">
<span class="pali m-text">Uddālakā pāṭaliyo ca phullā;</span><br />
</p>
<p id="ja526c20p3">
<span class="pali m-text">Samantato kimpurisābhigītaṁ,</span><br />
</p>
<p id="ja526c20p4">
<span class="pali m-text">Aho bhavaṁ assamaṁ mayhaṁ passe.</span><br />
</p>
<p id="ja526c21p1">
<span class="pali m-text">Tālā ca mūlā ca phalā ca mettha,</span><br />
</p>
<p id="ja526c21p2">
<span class="pali m-text">Vaṇṇena gandhena upetarūpaṁ;</span><br />
</p>
<p id="ja526c21p3">
<span class="pali m-text">Taṁ bhūmibhāgehi upetarūpaṁ,</span><br />
</p>
<p id="ja526c21p4">
<span class="pali m-text">Aho bhavaṁ assamaṁ mayhaṁ passe.</span><br />
</p>
<p id="ja526c22p1">
<span class="pali m-text">Phalā ca mūlā ca pahūtamettha,</span><br />
</p>
<p id="ja526c22p2">
<span class="pali m-text">Vaṇṇena gandhena rasenupetā;</span><br />
</p>
<p id="ja526c22p3">
<span class="pali m-text">Āyanti ca luddakā taṁ padesaṁ,</span><br />
</p>
<p id="ja526c22p4">
<span class="pali m-text">Mā me tato mūlaphalaṁ ahāsuṁ”.</span><br />
</p>
<p id="ja526c23p1">
<span class="pali m-text">“Pitā mamaṁ mūlaphalesanaṁ gato,</span><br />
</p>
<p id="ja526c23p2">
<span class="pali m-text">Idāni āgacchati sāyakāle;</span><br />
</p>
<p id="ja526c23p3">
<span class="pali m-text">Ubhova gacchāmase assamaṁ taṁ,</span><br />
</p>
<p id="ja526c23p4">
<span class="pali m-text">Yāva pitā mūlaphalato etu”.</span><br />
</p>
<p id="ja526c24p1">
<span class="pali m-text">“Aññe bahū isayo sādhurūpā,</span><br />
</p>
<p id="ja526c24p2">
<span class="pali m-text">Rājīsayo anumagge vasanti;</span><br />
</p>
<p id="ja526c24p3">
<span class="pali m-text">Teyeva pucchesi mamassamaṁ taṁ,</span><br />
</p>
<p id="ja526c24p4">
<span class="pali m-text">Te taṁ nayissanti mamaṁ sakāse”.</span><br />
</p>
<p id="ja526c25p1">
<span class="pali m-text">“Na te kaṭṭhāni bhinnāni,</span><br />
</p>
<p id="ja526c25p2">
<span class="pali m-text">na te udakamābhataṁ;</span><br />
</p>
<p id="ja526c25p3">
<span class="pali m-text">Aggīpi te na hāpito,</span><br />
</p>
<p id="ja526c25p4">
<span class="pali m-text">kiṁ nu mandova jhāyasi.</span><br />
</p>
<p id="ja526c26p1">
<span class="pali m-text">Bhinnāni kaṭṭhāni huto ca aggi,</span><br />
</p>
<p id="ja526c26p2">
<span class="pali m-text">Tapanīpi te samitā brahmacārī;</span><br />
</p>
<p id="ja526c26p3">
<span class="pali m-text">Pīṭhañca mayhaṁ udakañca hoti,</span><br />
</p>
<p id="ja526c26p4">
<span class="pali m-text">Ramasi tuvaṁ brahmabhūto puratthā.</span><br />
</p>
<p id="ja526c27p1">
<span class="pali m-text">Abhinnakaṭṭhosi anābhatodako,</span><br />
</p>
<p id="ja526c27p2">
<span class="pali m-text">Ahāpitaggīsi asiddhabhojano;</span><br />
</p>
<p id="ja526c27p3">
<span class="pali m-text">Na me tuvaṁ ālapasī mamajja,</span><br />
</p>
<p id="ja526c27p4">
<span class="pali m-text">Naṭṭhaṁ nu kiṁ cetasikañca dukkhaṁ”.</span><br />
</p>
<p id="ja526c28p1">
<span class="pali m-text">“Idhāgamā jaṭilo brahmacārī,</span><br />
</p>
<p id="ja526c28p2">
<span class="pali m-text">Sudassaneyyo sutanū vineti;</span><br />
</p>
<p id="ja526c28p3">
<span class="pali m-text">Nevātidīgho na panātirasso,</span><br />
</p>
<p id="ja526c28p4">
<span class="pali m-text">Sukaṇhakaṇhacchadanehi bhoto.</span><br />
</p>
<p id="ja526c29p1">
<span class="pali m-text">Amassujāto apurāṇavaṇṇī,</span><br />
</p>
<p id="ja526c29p2">
<span class="pali m-text">Ādhārarūpañca panassa kaṇṭhe;</span><br />
</p>
<p id="ja526c29p3">
<span class="pali m-text">Dve yamā gaṇḍā ure sujātā,</span><br />
</p>
<p id="ja526c29p4">
<span class="pali m-text">Suvaṇṇatindukanibhā pabhassarā.</span><br />
</p>
<p id="ja526c30p1">
<span class="pali m-text">Mukhañca tassa bhusadassaneyyaṁ,</span><br />
</p>
<p id="ja526c30p2">
<span class="pali m-text">Kaṇṇesu lambanti ca kuñcitaggā;</span><br />
</p>
<p id="ja526c30p3">
<span class="pali m-text">Te jotare carato māṇavassa,</span><br />
</p>
<p id="ja526c30p4">
<span class="pali m-text">Suttañca yaṁ saṁyamanaṁ jaṭānaṁ.</span><br />
</p>
<p id="ja526c31p1">
<span class="pali m-text">Aññā ca tassa saṁyamāni catasso,</span><br />
</p>
<p id="ja526c31p2">
<span class="pali m-text">Nīlā pītā lohitikā ca setā;</span><br />
</p>
<p id="ja526c31p3">
<span class="pali m-text">Tā piṁsare carato māṇavassa,</span><br />
</p>
<p id="ja526c31p4">
<span class="pali m-text">Tiriṭisaṅghāriva pāvusamhi.</span><br />
</p>
<p id="ja526c32p1">
<span class="pali m-text">Na mikhalaṁ muñjamayaṁ dhāreti,</span><br />
</p>
<p id="ja526c32p2">
<span class="pali m-text">Na santhare no pana pabbajassa;</span><br />
</p>
<p id="ja526c32p3">
<span class="pali m-text">Tā jotare jaghanantare vilaggā,</span><br />
</p>
<p id="ja526c32p4">
<span class="pali m-text">Sateratā vijjurivantalikkhe.</span><br />
</p>
<p id="ja526c33p1">
<span class="pali m-text">Akhīlakāni ca avaṇṭakāni,</span><br />
</p>
<p id="ja526c33p2">
<span class="pali m-text">Heṭṭhā nabhyā kaṭisamohitāni;</span><br />
</p>
<p id="ja526c33p3">
<span class="pali m-text">Aghaṭṭitā niccakīḷaṁ karonti,</span><br />
</p>
<p id="ja526c33p4">
<span class="pali m-text">Haṁ tāta kiṁrukkhaphalāni tāni.</span><br />
</p>
<p id="ja526c34p1">
<span class="pali m-text">Jaṭā ca tassa bhusadassaneyyā,</span><br />
</p>
<p id="ja526c34p2">
<span class="pali m-text">Parosataṁ vellitaggā sugandhā;</span><br />
</p>
<p id="ja526c34p3">
<span class="pali m-text">Dvedhā siro sādhu vibhattarūpo,</span><br />
</p>
<p id="ja526c34p4">
<span class="pali m-text">Aho nu kho mayha tathā jaṭāssu.</span><br />
</p>
<p id="ja526c35p1">
<span class="pali m-text">Yadā ca so pakirati tā jaṭāyo,</span><br />
</p>
<p id="ja526c35p2">
<span class="pali m-text">Vaṇṇena gandhena upetarūpā;</span><br />
</p>
<p id="ja526c35p3">
<span class="pali m-text">Nīluppalaṁ vātasameritaṁva,</span><br />
</p>
<p id="ja526c35p4">
<span class="pali m-text">Tatheva saṁvāti panassamo ayaṁ.</span><br />
</p>
<p id="ja526c36p1">
<span class="pali m-text">Paṅko ca tassa bhusadassaneyyo,</span><br />
</p>
<p id="ja526c36p2">
<span class="pali m-text">Netādiso yādiso mayhaṁ kāye;</span><br />
</p>
<p id="ja526c36p3">
<span class="pali m-text">So vāyatī erito mālutena,</span><br />
</p>
<p id="ja526c36p4">
<span class="pali m-text">Vanaṁ yathā aggagimhe suphullaṁ.</span><br />
</p>
<p id="ja526c37p1">
<span class="pali m-text">Nihanti so rukkhaphalaṁ pathabyā,</span><br />
</p>
<p id="ja526c37p2">
<span class="pali m-text">Sucittarūpaṁ ruciraṁ dassaneyyaṁ;</span><br />
</p>
<p id="ja526c37p3">
<span class="pali m-text">Khittañca tassa punareti hatthaṁ,</span><br />
</p>
<p id="ja526c37p4">
<span class="pali m-text">Haṁ tāta kiṁrukkhaphalaṁ nu kho taṁ.</span><br />
</p>
<p id="ja526c38p1">
<span class="pali m-text">Dantā ca tassa bhusadassaneyyā,</span><br />
</p>
<p id="ja526c38p2">
<span class="pali m-text">Suddhā samā saṅkhavarūpapannā;</span><br />
</p>
<p id="ja526c38p3">
<span class="pali m-text">Mano pasādenti vivariyamānā,</span><br />
</p>
<p id="ja526c38p4">
<span class="pali m-text">Na hi nūna so sākamakhādi tehi.</span><br />
</p>
<p id="ja526c39p1">
<span class="pali m-text">Akakkasaṁ aggaḷitaṁ muhuṁ muduṁ,</span><br />
</p>
<p id="ja526c39p2">
<span class="pali m-text">Ujuṁ anuddhataṁ acapalamassa bhāsitaṁ;</span><br />
</p>
<p id="ja526c39p3">
<span class="pali m-text">Rudaṁ manuññaṁ karavīkasussaraṁ,</span><br />
</p>
<p id="ja526c39p4">
<span class="pali m-text">Hadayaṅgamaṁ rañjayateva me mano.</span><br />
</p>
<p id="ja526c40p1">
<span class="pali m-text">Bindussaro nātivisaṭṭhavākyo,</span><br />
</p>
<p id="ja526c40p2">
<span class="pali m-text">Na nūna sajjhāyamatippayutto;</span><br />
</p>
<p id="ja526c40p3">
<span class="pali m-text">Icchāmi bho taṁ punadeva daṭṭhuṁ,</span><br />
</p>
<p id="ja526c40p4">
<span class="pali m-text">Mitto hi me māṇavohu puratthā.</span><br />
</p>
<p id="ja526c41p1">
<span class="pali m-text">Susandhi sabbattha vimaṭṭhimaṁ vaṇaṁ,</span><br />
</p>
<p id="ja526c41p2">
<span class="pali m-text">Puthū sujātaṁ kharapattasannitaṁ;</span><br />
</p>
<p id="ja526c41p3">
<span class="pali m-text">Teneva maṁ uttariyāna māṇavo,</span><br />
</p>
<p id="ja526c41p4">
<span class="pali m-text">Vivaritaṁ ūruṁ jaghanena piḷayi.</span><br />
</p>
<p id="ja526c42p1">
<span class="pali m-text">Tapanti ābhanti virocare ca,</span><br />
</p>
<p id="ja526c42p2">
<span class="pali m-text">Sateratā vijjurivantalikkhe;</span><br />
</p>
<p id="ja526c42p3">
<span class="pali m-text">Bāhā mudū añjanalomasādisā,</span><br />
</p>
<p id="ja526c42p4">
<span class="pali m-text">Vicitravaṭṭaṅgulikāssa sobhare.</span><br />
</p>
<p id="ja526c43p1">
<span class="pali m-text">Akakkasaṅgo na ca dīghalomo,</span><br />
</p>
<p id="ja526c43p2">
<span class="pali m-text">Nakhāssa dīghā api lohitaggā;</span><br />
</p>
<p id="ja526c43p3">
<span class="pali m-text">Mudūhi bāhāhi palissajanto,</span><br />
</p>
<p id="ja526c43p4">
<span class="pali m-text">Kalyāṇarūpo ramayaṁ upaṭṭhahi.</span><br />
</p>
<p id="ja526c44p1">
<span class="pali m-text">Dumassa tūlūpanibhā pabhassarā,</span><br />
</p>
<p id="ja526c44p2">
<span class="pali m-text">Suvaṇṇakambutalavaṭṭasucchavi;</span><br />
</p>
<p id="ja526c44p3">
<span class="pali m-text">Hatthā mudū tehi maṁ samphusitvā,</span><br />
</p>
<p id="ja526c44p4">
<span class="pali m-text">Ito gato tena maṁ dahanti tāta.</span><br />
</p>
<p id="ja526c45p1">
<span class="pali m-text">Na nūna so khārividhaṁ ahāsi,</span><br />
</p>
<p id="ja526c45p2">
<span class="pali m-text">Na nūna so kaṭṭhāni sayaṁ abhañji;</span><br />
</p>
<p id="ja526c45p3">
<span class="pali m-text">Na nūna so hanti dume kuṭhāriyā,</span><br />
</p>
<p id="ja526c45p4">
<span class="pali m-text">Na hissa hatthesu khilāni atthi.</span><br />
</p>
<p id="ja526c46p1">
<span class="pali m-text">Accho ca kho tassa vaṇaṁ akāsi,</span><br />
</p>
<p id="ja526c46p2">
<span class="pali m-text">So maṁbravi sukhitaṁ maṁ karohi;</span><br />
</p>
<p id="ja526c46p3">
<span class="pali m-text">Tāhaṁ kariṁ tena mamāsi sokhyaṁ,</span><br />
</p>
<p id="ja526c46p4">
<span class="pali m-text">So cabravi ‘sukhitosmī’ti brahme.</span><br />
</p>
<p id="ja526c47p1">
<span class="pali m-text">Ayañca te māluvapaṇṇasanthatā,</span><br />
</p>
<p id="ja526c47p2">
<span class="pali m-text">Vikiṇṇarūpāva mayā ca tena ca;</span><br />
</p>
<p id="ja526c47p3">
<span class="pali m-text">Kilantarūpā udake ramitvā,</span><br />
</p>
<p id="ja526c47p4">
<span class="pali m-text">Punappunaṁ paṇṇakuṭiṁ vajāma.</span><br />
</p>
<p id="ja526c48p1">
<span class="pali m-text">Na majja mantā paṭibhanti tāta,</span><br />
</p>
<p id="ja526c48p2">
<span class="pali m-text">Na aggihuttaṁ napi yaññatantaṁ;</span><br />
</p>
<p id="ja526c48p3">
<span class="pali m-text">Na cāpi te mūlaphalāni bhuñje,</span><br />
</p>
<p id="ja526c48p4">
<span class="pali m-text">Yāva na passāmi taṁ brahmacāriṁ.</span><br />
</p>
<p id="ja526c49p1">
<span class="pali m-text">Addhā pajānāsi tuvampi tāta,</span><br />
</p>
<p id="ja526c49p2">
<span class="pali m-text">Yassaṁ disaṁ vasate brahmacārī;</span><br />
</p>
<p id="ja526c49p3">
<span class="pali m-text">Taṁ maṁ disaṁ pāpaya tāta khippaṁ,</span><br />
</p>
<p id="ja526c49p4">
<span class="pali m-text">Mā te ahaṁ amarimassamamhi.</span><br />
</p>
<p id="ja526c50p1">
<span class="pali m-text">Vicitraphullaṁ hi vanaṁ sutaṁ mayā,</span><br />
</p>
<p id="ja526c50p2">
<span class="pali m-text">Dijābhighuṭṭhaṁ dijasaṅghasevitaṁ;</span><br />
</p>
<p id="ja526c50p3">
<span class="pali m-text">Taṁ maṁ vanaṁ pāpaya tāta khippaṁ,</span><br />
</p>
<p id="ja526c50p4">
<span class="pali m-text">Purā te pāṇaṁ vijahāmi assame”.</span><br />
</p>
<p id="ja526c51p1">
<span class="pali m-text">“Imasmāhaṁ jotirase vanamhi,</span><br />
</p>
<p id="ja526c51p2">
<span class="pali m-text">Gandhabbadevaccharasaṅghasevite;</span><br />
</p>
<p id="ja526c51p3">
<span class="pali m-text">Isīnamāvāse sanantanamhi,</span><br />
</p>
<p id="ja526c51p4">
<span class="pali m-text">Netādisaṁ aratiṁ pāpuṇetha.</span><br />
</p>
<p id="ja526c52p1">
<span class="pali m-text">Bhavanti mittāni atho na honti,</span><br />
</p>
<p id="ja526c52p2">
<span class="pali m-text">Ñātīsu mittesu karonti pemaṁ;</span><br />
</p>
<p id="ja526c52p3">
<span class="pali m-text">Ayañca jammo kissa vā niviṭṭho,</span><br />
</p>
<p id="ja526c52p4">
<span class="pali m-text">Yo neva jānāti kutomhi āgato.</span><br />
</p>
<p id="ja526c53p1">
<span class="pali m-text">Saṁvāsena hi mittāni,</span><br />
</p>
<p id="ja526c53p2">
<span class="pali m-text">sandhīyanti punappunaṁ;</span><br />
</p>
<p id="ja526c53p3">
<span class="pali m-text">Sveva mitto asaṅgantu,</span><br />
</p>
<p id="ja526c53p4">
<span class="pali m-text">asaṁvāsena jīrati.</span><br />
</p>
<p id="ja526c54p1">
<span class="pali m-text">Sace tuvaṁ dakkhasi brahmacāriṁ,</span><br />
</p>
<p id="ja526c54p2">
<span class="pali m-text">Sace tuvaṁ sallape brahmacārinā;</span><br />
</p>
<p id="ja526c54p3">
<span class="pali m-text">Sampannasassaṁva mahodakena,</span><br />
</p>
<p id="ja526c54p4">
<span class="pali m-text">Tapoguṇaṁ khippamimaṁ pahissasi.</span><br />
</p>
<p id="ja526c55p1">
<span class="pali m-text">Punapi ce dakkhasi brahmacāriṁ,</span><br />
</p>
<p id="ja526c55p2">
<span class="pali m-text">Punapi ce sallape brahmacārinā;</span><br />
</p>
<p id="ja526c55p3">
<span class="pali m-text">Sampannasassaṁva mahodakena,</span><br />
</p>
<p id="ja526c55p4">
<span class="pali m-text">Usmāgataṁ khippamimaṁ pahissasi.</span><br />
</p>
<p id="ja526c56p1">
<span class="pali m-text">Bhūtāni hetāni caranti tāta,</span><br />
</p>
<p id="ja526c56p2">
<span class="pali m-text">Virūparūpena manussaloke;</span><br />
</p>
<p id="ja526c56p3">
<span class="pali m-text">Na tāni sevetha naro sapañño,</span><br />
</p>
<p id="ja526c56p4">
<span class="pali m-text">Āsajja naṁ nassati brahmacārī”ti.</span><br />
</p>
<p id="ja526c57p1">
<span class="pali m-text">Niḷinikājātakaṁ paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0525.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0527.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>