<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bvy00nz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://theravadan.org/pages/bvy00nz.html" />
  <meta property="og:description" content="19. Tissabuddhavaṁsa “Siddhatthassa aparena, Asamo appaṭipuggalo; Anantatejo amitayaso, Tisso lokagganāyako. Tamandhakāraṁ vidhamitvā, obhāsetvā sadevakaṁ; Anukampako mahāvīro, loke uppajji cakkhumā. Tassāpi atulā iddhi, atulaṁ sīlaṁ samādhi ca; Sabbattha pāramiṁ gantvā, dhammacakkaṁ pavattayi. So buddho dasasahassimhi, Viññāpesi giraṁ suciṁ; Koṭisatāni abhisamiṁsu, Paṭhame dhammadesane. Dutiyo navutikoṭīnaṁ, tatiyo …" />
  <meta name="twitter:description" content="19. Tissabuddhavaṁsa “Siddhatthassa aparena, Asamo appaṭipuggalo; Anantatejo amitayaso, Tisso lokagganāyako. Tamandhakāraṁ vidhamitvā, obhāsetvā sadevakaṁ; Anukampako mahāvīro, loke uppajji cakkhumā. Tassāpi atulā iddhi, atulaṁ sīlaṁ samādhi ca; Sabbattha pāramiṁ gantvā, dhammacakkaṁ pavattayi. So buddho dasasahassimhi, Viññāpesi giraṁ suciṁ; Koṭisatāni abhisamiṁsu, Paṭhame dhammadesane. Dutiyo navutikoṭīnaṁ, tatiyo …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="tissabuddhavamsa">
<h2><a href="#tissabuddhavamsa">19. Tissabuddhavaṁsa</a></h2>
<p id="bv19c1p1">
<span class="m-text m-primary">“Siddhatthassa aparena,</span><br />
</p>
<p id="bv19c1p2">
<span class="m-text m-primary">Asamo appaṭipuggalo;</span><br />
</p>
<p id="bv19c1p3">
<span class="m-text m-primary">Anantatejo amitayaso,</span><br />
</p>
<p id="bv19c1p4">
<span class="m-text m-primary">Tisso lokagganāyako.</span><br />
</p>
<p id="bv19c2p1">
<span class="m-text m-primary">Tamandhakāraṁ vidhamitvā,</span><br />
</p>
<p id="bv19c2p2">
<span class="m-text m-primary">obhāsetvā sadevakaṁ;</span><br />
</p>
<p id="bv19c2p3">
<span class="m-text m-primary">Anukampako mahāvīro,</span><br />
</p>
<p id="bv19c2p4">
<span class="m-text m-primary">loke uppajji cakkhumā.</span><br />
</p>
<p id="bv19c3p1">
<span class="m-text m-primary">Tassāpi atulā iddhi,</span><br />
</p>
<p id="bv19c3p2">
<span class="m-text m-primary">atulaṁ sīlaṁ samādhi ca;</span><br />
</p>
<p id="bv19c3p3">
<span class="m-text m-primary">Sabbattha pāramiṁ gantvā,</span><br />
</p>
<p id="bv19c3p4">
<span class="m-text m-primary">dhammacakkaṁ pavattayi.</span><br />
</p>
<p id="bv19c4p1">
<span class="m-text m-primary">So buddho dasasahassimhi,</span><br />
</p>
<p id="bv19c4p2">
<span class="m-text m-primary">Viññāpesi giraṁ suciṁ;</span><br />
</p>
<p id="bv19c4p3">
<span class="m-text m-primary">Koṭisatāni abhisamiṁsu,</span><br />
</p>
<p id="bv19c4p4">
<span class="m-text m-primary">Paṭhame dhammadesane.</span><br />
</p>
<p id="bv19c5p1">
<span class="m-text m-primary">Dutiyo navutikoṭīnaṁ,</span><br />
</p>
<p id="bv19c5p2">
<span class="m-text m-primary">tatiyo saṭṭhikoṭiyo;</span><br />
</p>
<p id="bv19c5p3">
<span class="m-text m-primary">Bandhanāto pamocesi,</span><br />
</p>
<p id="bv19c5p4">
<span class="m-text m-primary">satte naramarū tadā.</span><br />
</p>
<p id="bv19c6p1">
<span class="m-text m-primary">Sannipātā tayo āsuṁ,</span><br />
</p>
<p id="bv19c6p2">
<span class="m-text m-primary">tisse lokagganāyake;</span><br />
</p>
<p id="bv19c6p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv19c6p4">
<span class="m-text m-primary">santacittāna tādinaṁ.</span><br />
</p>
<p id="bv19c7p1">
<span class="m-text m-primary">Khīṇāsavasatasahassānaṁ,</span><br />
</p>
<p id="bv19c7p2">
<span class="m-text m-primary">Paṭhamo āsi samāgamo;</span><br />
</p>
<p id="bv19c7p3">
<span class="m-text m-primary">Navutisatasahassānaṁ,</span><br />
</p>
<p id="bv19c7p4">
<span class="m-text m-primary">Dutiyo āsi samāgamo.</span><br />
</p>
<p id="bv19c8p1">
<span class="m-text m-primary">Asītisatasahassānaṁ,</span><br />
</p>
<p id="bv19c8p2">
<span class="m-text m-primary">tatiyo āsi samāgamo;</span><br />
</p>
<p id="bv19c8p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv19c8p4">
<span class="m-text m-primary">pupphitānaṁ vimuttiyā.</span><br />
</p>
<p id="bv19c9p1">
<span class="m-text m-primary">Ahaṁ tena samayena,</span><br />
</p>
<p id="bv19c9p2">
<span class="m-text m-primary">sujāto nāma khattiyo;</span><br />
</p>
<p id="bv19c9p3">
<span class="m-text m-primary">Mahābhogaṁ chaḍḍayitvā,</span><br />
</p>
<p id="bv19c9p4">
<span class="m-text m-primary">pabbajiṁ isipabbajaṁ.</span><br />
</p>
<p id="bv19c10p1">
<span class="m-text m-primary">Mayi pabbajite sante,</span><br />
</p>
<p id="bv19c10p2">
<span class="m-text m-primary">uppajji lokanāyako;</span><br />
</p>
<p id="bv19c10p3">
<span class="m-text m-primary">Buddhoti saddaṁ sutvāna,</span><br />
</p>
<p id="bv19c10p4">
<span class="m-text m-primary">pīti me upapajjatha.</span><br />
</p>
<p id="bv19c11p1">
<span class="m-text m-primary">Dibbaṁ mandāravaṁ pupphaṁ,</span><br />
</p>
<p id="bv19c11p2">
<span class="m-text m-primary">padumaṁ pārichattakaṁ;</span><br />
</p>
<p id="bv19c11p3">
<span class="m-text m-primary">Ubho hatthehi paggayha,</span><br />
</p>
<p id="bv19c11p4">
<span class="m-text m-primary">dhunamāno upāgamiṁ.</span><br />
</p>
<p id="bv19c12p1">
<span class="m-text m-primary">Catuvaṇṇaparivutaṁ,</span><br />
</p>
<p id="bv19c12p2">
<span class="m-text m-primary">tissaṁ lokagganāyakaṁ;</span><br />
</p>
<p id="bv19c12p3">
<span class="m-text m-primary">Tamahaṁ pupphaṁ gahetvā,</span><br />
</p>
<p id="bv19c12p4">
<span class="m-text m-primary">matthake dhārayiṁ jinaṁ.</span><br />
</p>
<p id="bv19c13p1">
<span class="m-text m-primary">Sopi maṁ buddho byākāsi,</span><br />
</p>
<p id="bv19c13p2">
<span class="m-text m-primary">janamajjhe nisīdiya;</span><br />
</p>
<p id="bv19c13p3">
<span class="m-text m-primary">‘Dvenavute ito kappe,</span><br />
</p>
<p id="bv19c13p4">
<span class="m-text m-primary">ayaṁ buddho bhavissati.</span><br />
</p>
<p id="bv19c14p1">
<span class="m-text m-primary">Padhānaṁ padahitvāna,</span><br />
</p>
<p id="bv19c14p2">
<span class="m-text m-primary">…pe…</span><br />
</p>
<p id="bv19c14p3">
<span class="m-text m-primary">hessāma sammukhā imaṁ’.</span><br />
</p>
<p id="bv19c15p1">
<span class="m-text m-primary">Tassāpi vacanaṁ sutvā,</span><br />
</p>
<p id="bv19c15p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv19c15p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv19c15p4">
<span class="m-text m-primary">dasapāramipūriyā.</span><br />
</p>
<p id="bv19c16p1">
<span class="m-text m-primary">Khemakaṁ nāma nagaraṁ,</span><br />
</p>
<p id="bv19c16p2">
<span class="m-text m-primary">janasandho nāma khattiyo;</span><br />
</p>
<p id="bv19c16p3">
<span class="m-text m-primary">Padumā nāma janikā,</span><br />
</p>
<p id="bv19c16p4">
<span class="m-text m-primary">tissassa ca mahesino.</span><br />
</p>
<p id="bv19c17p1">
<span class="m-text m-primary">Sattavassasahassāni,</span><br />
</p>
<p id="bv19c17p2">
<span class="m-text m-primary">Agāraṁ ajjha so vasi;</span><br />
</p>
<p id="bv19c17p3">
<span class="m-text m-primary">Guhāsela nārisaya nisabhā,</span><br />
</p>
<p id="bv19c17p4">
<span class="m-text m-primary">Tayo pāsādamuttamā.</span><br />
</p>
<p id="bv19c18p1">
<span class="m-text m-primary">Samatiṁsasahassāni,</span><br />
</p>
<p id="bv19c18p2">
<span class="m-text m-primary">nāriyo samalaṅkatā;</span><br />
</p>
<p id="bv19c18p3">
<span class="m-text m-primary">Subhaddānāmikā nārī,</span><br />
</p>
<p id="bv19c18p4">
<span class="m-text m-primary">ānando nāma atrajo.</span><br />
</p>
<p id="bv19c19p1">
<span class="m-text m-primary">Nimitte caturo disvā,</span><br />
</p>
<p id="bv19c19p2">
<span class="m-text m-primary">assayānena nikkhami;</span><br />
</p>
<p id="bv19c19p3">
<span class="m-text m-primary">Anūnaaṭṭhamāsāni,</span><br />
</p>
<p id="bv19c19p4">
<span class="m-text m-primary">padhānaṁ padahī jino.</span><br />
</p>
<p id="bv19c20p1">
<span class="m-text m-primary">Brahmunā yācito santo,</span><br />
</p>
<p id="bv19c20p2">
<span class="m-text m-primary">tisso lokagganāyako;</span><br />
</p>
<p id="bv19c20p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv19c20p4">
<span class="m-text m-primary">yasavatiyamuttame.</span><br />
</p>
<p id="bv19c21p1">
<span class="m-text m-primary">Brahmadevo udayo ca,</span><br />
</p>
<p id="bv19c21p2">
<span class="m-text m-primary">ahesuṁ aggasāvakā;</span><br />
</p>
<p id="bv19c21p3">
<span class="m-text m-primary">Samaṅgo nāmupaṭṭhāko,</span><br />
</p>
<p id="bv19c21p4">
<span class="m-text m-primary">tissassa ca mahesino.</span><br />
</p>
<p id="bv19c22p1">
<span class="m-text m-primary">Phussā ceva sudattā ca,</span><br />
</p>
<p id="bv19c22p2">
<span class="m-text m-primary">ahesuṁ aggasāvikā;</span><br />
</p>
<p id="bv19c22p3">
<span class="m-text m-primary">Bodhi tassa bhagavato,</span><br />
</p>
<p id="bv19c22p4">
<span class="m-text m-primary">asanoti pavuccati.</span><br />
</p>
<p id="bv19c23p1">
<span class="m-text m-primary">Sambalo ca sirimā ceva,</span><br />
</p>
<p id="bv19c23p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv19c23p3">
<span class="m-text m-primary">Kisāgotamī upasenā,</span><br />
</p>
<p id="bv19c23p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv19c24p1">
<span class="m-text m-primary">So buddho saṭṭhiratano,</span><br />
</p>
<p id="bv19c24p2">
<span class="m-text m-primary">ahu uccattane jino;</span><br />
</p>
<p id="bv19c24p3">
<span class="m-text m-primary">Anūpamo asadiso,</span><br />
</p>
<p id="bv19c24p4">
<span class="m-text m-primary">himavā viya dissati.</span><br />
</p>
<p id="bv19c25p1">
<span class="m-text m-primary">Tassāpi atulatejassa,</span><br />
</p>
<p id="bv19c25p2">
<span class="m-text m-primary">āyu āsi anuttaro;</span><br />
</p>
<p id="bv19c25p3">
<span class="m-text m-primary">Vassasatasahassāni,</span><br />
</p>
<p id="bv19c25p4">
<span class="m-text m-primary">loke aṭṭhāsi cakkhumā.</span><br />
</p>
<p id="bv19c26p1">
<span class="m-text m-primary">Uttamaṁ pavaraṁ seṭṭhaṁ,</span><br />
</p>
<p id="bv19c26p2">
<span class="m-text m-primary">anubhotvā mahāyasaṁ;</span><br />
</p>
<p id="bv19c26p3">
<span class="m-text m-primary">Jalitvā aggikkhandhova,</span><br />
</p>
<p id="bv19c26p4">
<span class="m-text m-primary">nibbuto so sasāvako.</span><br />
</p>
<p id="bv19c27p1">
<span class="m-text m-primary">Valāhakova anilena,</span><br />
</p>
<p id="bv19c27p2">
<span class="m-text m-primary">sūriyena viya ussavo;</span><br />
</p>
<p id="bv19c27p3">
<span class="m-text m-primary">Andhakārova padīpena,</span><br />
</p>
<p id="bv19c27p4">
<span class="m-text m-primary">nibbuto so sasāvako.</span><br />
</p>
<p id="bv19c28p1">
<span class="m-text m-primary">Tisso jinavaro buddho,</span><br />
</p>
<p id="bv19c28p2">
<span class="m-text m-primary">Nandārāmamhi nibbuto;</span><br />
</p>
<p id="bv19c28p3">
<span class="m-text m-primary">Tatthevassa jinathūpo,</span><br />
</p>
<p id="bv19c28p4">
<span class="m-text m-primary">Tīṇiyojanamuggato”ti.</span><br />
</p>
<p id="bv19c29p1">
<span class="m-text m-primary">Tissassa bhagavato vaṁso sattarasamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>