<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/ney00iz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="/pages/ney00iz.html" />
  <meta property="og:description" content="Paṭiniddesavāra Vibhaṅga 12 Otaraṇahāravibhaṅga Tattha katamo otaraṇo hāro? “Yo ca paṭiccuppādo”ti. “Uddhaṁ adho sabbadhi vippamutto, Ayaṁ ahasmīti anānupassī; Evaṁ vimutto udatāri oghaṁ, Atiṇṇapubbaṁ apunabbhavāyā”ti. **“Uddhan”**ti rūpadhātu ca arūpadhātu ca. **“Adho”**ti kāmadhātu. **“Sabbadhi vippamutto”**ti tedhātuke ayaṁ asekkhāvimutti. Tāniyeva asekkhāni …" />
  <meta name="twitter:description" content="Paṭiniddesavāra Vibhaṅga 12 Otaraṇahāravibhaṅga Tattha katamo otaraṇo hāro? “Yo ca paṭiccuppādo”ti. “Uddhaṁ adho sabbadhi vippamutto, Ayaṁ ahasmīti anānupassī; Evaṁ vimutto udatāri oghaṁ, Atiṇṇapubbaṁ apunabbhavāyā”ti. **“Uddhan”**ti rūpadhātu ca arūpadhātu ca. **“Adho”**ti kāmadhātu. **“Sabbadhi vippamutto”**ti tedhātuke ayaṁ asekkhāvimutti. Tāniyeva asekkhāni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-12">
<h3><a href="#vibhanga-12">Vibhaṅga 12</a></h3>
<p id="ne15c0p4">
<span class="pali m-text">Otaraṇahāravibhaṅga</span><br />
</p>
<p id="ne15c1p1">
<span class="pali m-text">Tattha katamo otaraṇo hāro?</span><br />
</p>
<p id="ne15c1p2">
<span class="pali m-text">“Yo ca paṭiccuppādo”ti.</span><br />
</p>
<p id="ne15c2p1">
<span class="pali m-text">“Uddhaṁ adho sabbadhi vippamutto,</span><br />
</p>
<p id="ne15c2p2">
<span class="pali m-text">Ayaṁ ahasmīti anānupassī;</span><br />
</p>
<p id="ne15c2p3">
<span class="pali m-text">Evaṁ vimutto udatāri oghaṁ,</span><br />
</p>
<p id="ne15c2p4">
<span class="pali m-text">Atiṇṇapubbaṁ apunabbhavāyā”ti.</span><br />
</p>
<p id="ne15c3p1">
<span class="pali m-text">**“Uddhan”**ti rūpadhātu ca arūpadhātu ca.</span><br />
</p>
<p id="ne15c3p2">
<span class="pali m-text">**“Adho”**ti kāmadhātu.</span><br />
</p>
<p id="ne15c3p3">
<span class="pali m-text">**“Sabbadhi vippamutto”**ti tedhātuke ayaṁ asekkhāvimutti.</span><br />
</p>
<p id="ne15c3p4">
<span class="pali m-text">Tāniyeva asekkhāni pañcindriyāni, ayaṁ indriyehi otaraṇā.</span><br />
</p>
<p id="ne15c4p1">
<span class="pali m-text">Tāniyeva asekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti.</span><br />
</p>
<p id="ne15c4p2">
<span class="pali m-text">Evametassa kevalassa dukkhakkhandhassa nirodho hoti.</span><br />
</p>
<p id="ne15c4p3">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c5p1">
<span class="pali m-text">Tāniyeva asekkhāni pañcindriyāni tīhi khandhehi saṅgahitāni—</span><br />
</p>
<p id="ne15c5p2">
<span class="pali m-text">sīlakkhandhena samādhikkhandhena paññākkhandhena, ayaṁ khandhehi otaraṇā.</span><br />
</p>
<p id="ne15c6p1">
<span class="pali m-text">Tāniyeva asekkhāni pañcindriyāni saṅkhārapariyāpannāni ye saṅkhārā anāsavā, no ca bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c6p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c7p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ.</span><br />
</p>
<p id="ne15c7p2">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c8p1">
<span class="pali m-text">“Ayaṁ ahasmīti anānupassī”ti ayaṁ sakkāyadiṭṭhiyā samugghāto, sā sekkhāvimutti, tāniyeva sekkhāni pañcindriyāni.</span><br />
</p>
<p id="ne15c8p2">
<span class="pali m-text">Ayaṁ indriyehi otaraṇā.</span><br />
</p>
<p id="ne15c9p1">
<span class="pali m-text">Tāniyeva sekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, evaṁ sabbo paṭiccasamuppādo.</span><br />
</p>
<p id="ne15c9p2">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c10p1">
<span class="pali m-text">Sāyeva vijjā paññākkhandho.</span><br />
</p>
<p id="ne15c10p2">
<span class="pali m-text">Ayaṁ khandhehi otaraṇā.</span><br />
</p>
<p id="ne15c11p1">
<span class="pali m-text">Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā, ayaṁ dhātūhi otaraṇā.</span><br />
</p>
<p id="ne15c12p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ, ayaṁ āyatanehi otaraṇā.</span><br />
</p>
<p id="ne15c13p1">
<span class="pali m-text">Sekkhāya ca vimuttiyā asekkhāya ca vimuttiyā vimutto udatāri oghaṁ atiṇṇapubbaṁ apunabbhavāya.</span><br />
</p>
<p id="ne15c13p2">
<span class="pali m-text">Tenāha bhagavā “uddhaṁ adho”ti.</span><br />
</p>
<p id="ne15c14p1">
<span class="pali m-text">“Nissitassa calitaṁ, anissitassa calitaṁ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṁ na ubhayamantarena esevanto dukkhassā”ti.</span><br />
</p>
<p id="ne15c15p1">
<span class="pali m-text">**“Nissitassa calitan”**ti nissayo nāma duvidho taṇhānissayo ca diṭṭhinissayo ca.</span><br />
</p>
<p id="ne15c15p2">
<span class="pali m-text">Tattha yā rattassa cetanā, ayaṁ taṇhānissayo;</span><br />
</p>
<p id="ne15c15p3">
<span class="pali m-text">yā mūḷhassa cetanā, ayaṁ diṭṭhinissayo.</span><br />
</p>
<p id="ne15c15p4">
<span class="pali m-text">Cetanā pana saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, evaṁ sabbo paṭiccasamuppādo.</span><br />
</p>
<p id="ne15c15p5">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c16p1">
<span class="pali m-text">Tattha yā rattassa vedanā, ayaṁ sukhā vedanā.</span><br />
</p>
<p id="ne15c16p2">
<span class="pali m-text">Yā sammūḷhassa vedanā, ayaṁ adukkhamasukhā vedanā, imā dve vedanā vedanākkhandho.</span><br />
</p>
<p id="ne15c16p3">
<span class="pali m-text">Ayaṁ khandhehi otaraṇā.</span><br />
</p>
<p id="ne15c17p1">
<span class="pali m-text">Tattha sukhā vedanā dve indriyāni sukhindriyaṁ somanassindriyañca, adukkhamasukhā vedanā upekkhindriyaṁ.</span><br />
</p>
<p id="ne15c17p2">
<span class="pali m-text">Ayaṁ indriyehi otaraṇā.</span><br />
</p>
<p id="ne15c18p1">
<span class="pali m-text">Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c18p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c19p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ, ayaṁ āyatanehi otaraṇā.</span><br />
</p>
<p id="ne15c20p1">
<span class="pali m-text">**“Anissitassa calitaṁ natthī”**ti samathavasena vā taṇhāya anissito vipassanāvasena vā diṭṭhiyā anissito.</span><br />
</p>
<p id="ne15c20p2">
<span class="pali m-text">Yā vipassanā ayaṁ vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṁ sabbo paṭiccasamuppādo.</span><br />
</p>
<p id="ne15c20p3">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c21p1">
<span class="pali m-text">Sāyeva vipassanā paññākkhandho.</span><br />
</p>
<p id="ne15c21p2">
<span class="pali m-text">Ayaṁ khandhehi otaraṇā.</span><br />
</p>
<p id="ne15c22p1">
<span class="pali m-text">Sāyeva vipassanā dve indriyāni—</span><br />
</p>
<p id="ne15c22p2">
<span class="pali m-text">vīriyindriyañca paññindriyañca.</span><br />
</p>
<p id="ne15c22p3">
<span class="pali m-text">Ayaṁ indriyehi otaraṇā.</span><br />
</p>
<p id="ne15c23p1">
<span class="pali m-text">Sāyeva vipassanā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c23p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c24p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ.</span><br />
</p>
<p id="ne15c24p2">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c25p1">
<span class="pali m-text">**“Passaddhiyā satī”**ti duvidhā passaddhi kāyikā ca cetasikā ca.</span><br />
</p>
<p id="ne15c25p2">
<span class="pali m-text">Yaṁ kāyikaṁ sukhaṁ, ayaṁ kāyapassaddhi.</span><br />
</p>
<p id="ne15c25p3">
<span class="pali m-text">Yaṁ cetasikaṁ sukhaṁ, ayaṁ cetasikā passaddhi.</span><br />
</p>
<p id="ne15c25p4">
<span class="pali m-text">Passaddhakāyo sukhaṁ vediyati, sukhino cittaṁ samādhiyati, samāhito yathābhūtaṁ pajānāti, yathābhūtaṁ pajānanto nibbindati, nibbindanto virajjati, virāgā vimuccati, vimuttasmiṁ “vimuttam”iti ñāṇaṁ hoti, “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti.</span><br />
</p>
<p id="ne15c25p5">
<span class="pali m-text">So na namati rūpesu, na saddesu, na gandhesu, na rasesu, na phoṭṭhabbesu, na dhammesu khayā rāgassa khayā dosassa khayā mohassa yena rūpena tathāgataṁ tiṭṭhantaṁ carantaṁ paññāpayamāno paññāpeyya, tassa rūpassa khayā virāgā nirodhā cāgā paṭinissaggā rūpasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti.</span><br />
</p>
<p id="ne15c25p6">
<span class="pali m-text">Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa.</span><br />
</p>
<p id="ne15c26p1">
<span class="pali m-text">Yāya vedanāya …pe…</span><br />
</p>
<p id="ne15c26p2">
<span class="pali m-text">yāya saññāya.</span><br />
</p>
<p id="ne15c26p3">
<span class="pali m-text">Yehi saṅkhārehi.</span><br />
</p>
<p id="ne15c26p4">
<span class="pali m-text">Yena viññāṇena tathāgataṁ tiṭṭhantaṁ carantaṁ paññāpayamāno paññāpeyya, tassa viññāṇassa khayā virāgā nirodhā cāgā paṭinissaggā viññāṇasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti.</span><br />
</p>
<p id="ne15c26p5">
<span class="pali m-text">Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa.</span><br />
</p>
<p id="ne15c26p6">
<span class="pali m-text">**“Āgatī”**ti idhāgati.</span><br />
</p>
<p id="ne15c26p7">
<span class="pali m-text">**“Gatī”**ti peccabhavo.</span><br />
</p>
<p id="ne15c26p8">
<span class="pali m-text">Āgatigatīpi na bhavanti, **“nevidhā”**ti chasu ajjhattikesu āyatanesu.</span><br />
</p>
<p id="ne15c26p9">
<span class="pali m-text">**“Na huran”**ti chasu bāhiresu āyatanesu.</span><br />
</p>
<p id="ne15c26p10">
<span class="pali m-text">“Na ubhayamantarenā”ti phassasamuditesu dhammesu attānaṁ na passati.</span><br />
</p>
<p id="ne15c26p11">
<span class="pali m-text">**“Esevanto dukkhassā”**ti paṭiccasamuppādo.</span><br />
</p>
<p id="ne15c26p12">
<span class="pali m-text">So duvidho lokiyo ca lokuttaro ca.</span><br />
</p>
<p id="ne15c26p13">
<span class="pali m-text">Tattha lokiyo avijjāpaccayā saṅkhārā, yāva jarāmaraṇā.</span><br />
</p>
<p id="ne15c26p14">
<span class="pali m-text">Lokuttaro sīlavato avippaṭisāro jāyati, yāva nāparaṁ itthattāyāti pajānāti.</span><br />
</p>
<p id="ne15c26p15">
<span class="pali m-text">Tenāha bhagavā “nissitassa calitaṁ anissitassa calitaṁ natthi …pe…</span><br />
</p>
<p id="ne15c26p16">
<span class="pali m-text">esevanto dukkhassā”ti.</span><br />
</p>
<p id="ne15c27p1">
<span class="pali m-text">“Ye keci sokā paridevitā vā,</span><br />
</p>
<p id="ne15c27p2">
<span class="pali m-text">Dukkhā ca lokasmimanekarūpā;</span><br />
</p>
<p id="ne15c27p3">
<span class="pali m-text">Piyaṁ paṭiccappabhavanti ete,</span><br />
</p>
<p id="ne15c27p4">
<span class="pali m-text">Piye asante na bhavanti ete.</span><br />
</p>
<p id="ne15c28p1">
<span class="pali m-text">Tasmā hi te sukhino vītasokā,</span><br />
</p>
<p id="ne15c28p2">
<span class="pali m-text">Yesaṁ piyaṁ natthi kuhiñci loke;</span><br />
</p>
<p id="ne15c28p3">
<span class="pali m-text">Tasmā asokaṁ virajaṁ patthayāno,</span><br />
</p>
<p id="ne15c28p4">
<span class="pali m-text">Piyaṁ na kayirātha kuhiñci loke”ti.</span><br />
</p>
<p id="ne15c29p1">
<span class="pali m-text">“Ye keci sokā paridevitā vā, dukkhā ca lokasmimanekarūpā piyaṁ paṭiccappabhavanti ete”ti—</span><br />
</p>
<p id="ne15c29p2">
<span class="pali m-text">ayaṁ dukkhā vedanā.</span><br />
</p>
<p id="ne15c29p3">
<span class="pali m-text">“Piye asante na bhavanti ete”ti—</span><br />
</p>
<p id="ne15c29p4">
<span class="pali m-text">ayaṁ sukhā vedanā.</span><br />
</p>
<p id="ne15c29p5">
<span class="pali m-text">Vedanā vedanākkhandho.</span><br />
</p>
<p id="ne15c29p6">
<span class="pali m-text">Ayaṁ khandhehi otaraṇā.</span><br />
</p>
<p id="ne15c30p1">
<span class="pali m-text">Vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ, evaṁ sabbaṁ.</span><br />
</p>
<p id="ne15c30p2">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c31p1">
<span class="pali m-text">Tattha sukhā vedanā dve indriyāni—</span><br />
</p>
<p id="ne15c31p2">
<span class="pali m-text">sukhindriyaṁ somanassindriyañca.</span><br />
</p>
<p id="ne15c31p3">
<span class="pali m-text">Dukkhā vedanā dve indriyāni—</span><br />
</p>
<p id="ne15c31p4">
<span class="pali m-text">dukkhindriyaṁ domanassindriyañca.</span><br />
</p>
<p id="ne15c31p5">
<span class="pali m-text">Ayaṁ indriyehi otaraṇā.</span><br />
</p>
<p id="ne15c32p1">
<span class="pali m-text">Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c32p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c33p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ.</span><br />
</p>
<p id="ne15c33p2">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c34p1">
<span class="pali m-text">“Tasmā hi te sukhino vītasokā,</span><br />
</p>
<p id="ne15c34p2">
<span class="pali m-text">Yesaṁ piyaṁ natthi kuhiñci loke;</span><br />
</p>
<p id="ne15c34p3">
<span class="pali m-text">Tasmā asokaṁ virajaṁ patthayāno,</span><br />
</p>
<p id="ne15c34p4">
<span class="pali m-text">Piyaṁ na kayirātha kuhiñci loke”ti.</span><br />
</p>
<p id="ne15c35p1">
<span class="pali m-text">Idaṁ taṇhāpahānaṁ.</span><br />
</p>
<p id="ne15c35p2">
<span class="pali m-text">Taṇhānirodhā upādānanirodho, upādānanirodhā bhavanirodho, evaṁ sabbaṁ.</span><br />
</p>
<p id="ne15c35p3">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c36p1">
<span class="pali m-text">Taṁyeva taṇhāpahānaṁ samatho.</span><br />
</p>
<p id="ne15c36p2">
<span class="pali m-text">So samatho dve indriyāni satindriyaṁ samādhindriyañca.</span><br />
</p>
<p id="ne15c36p3">
<span class="pali m-text">Ayaṁ indriyehi otaraṇā.</span><br />
</p>
<p id="ne15c37p1">
<span class="pali m-text">Soyeva samatho samādhikkhandho.</span><br />
</p>
<p id="ne15c37p2">
<span class="pali m-text">Ayaṁ khandhehi otaraṇā.</span><br />
</p>
<p id="ne15c38p1">
<span class="pali m-text">Soyeva samatho saṅkhārapariyāpanno, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c38p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c39p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ.</span><br />
</p>
<p id="ne15c39p2">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c39p3">
<span class="pali m-text">Tenāha bhagavā “ye keci sokā”ti.</span><br />
</p>
<p id="ne15c40p1">
<span class="pali m-text">“Kāmaṁ kāmayamānassa,</span><br />
</p>
<p id="ne15c40p2">
<span class="pali m-text">tassa ce taṁ samijjhati;</span><br />
</p>
<p id="ne15c40p3">
<span class="pali m-text">Addhā pītimano hoti,</span><br />
</p>
<p id="ne15c40p4">
<span class="pali m-text">laddhā macco yadicchati.</span><br />
</p>
<p id="ne15c41p1">
<span class="pali m-text">Tassa ce kāmayānassa,</span><br />
</p>
<p id="ne15c41p2">
<span class="pali m-text">chandajātassa jantuno;</span><br />
</p>
<p id="ne15c41p3">
<span class="pali m-text">Te kāmā parihāyanti,</span><br />
</p>
<p id="ne15c41p4">
<span class="pali m-text">sallaviddhova ruppati.</span><br />
</p>
<p id="ne15c42p1">
<span class="pali m-text">Yo kāme parivajjeti,</span><br />
</p>
<p id="ne15c42p2">
<span class="pali m-text">sappasseva padā siro;</span><br />
</p>
<p id="ne15c42p3">
<span class="pali m-text">Somaṁ visattikaṁ loke,</span><br />
</p>
<p id="ne15c42p4">
<span class="pali m-text">sato samativattatī”ti.</span><br />
</p>
<p id="ne15c43p1">
<span class="pali m-text">Tattha yā pītimanatā, ayaṁ anunayo.</span><br />
</p>
<p id="ne15c43p2">
<span class="pali m-text">Yadāha sallaviddhova ruppatīti, idaṁ paṭighaṁ.</span><br />
</p>
<p id="ne15c43p3">
<span class="pali m-text">Anunayaṁ paṭighañca pana taṇhāpakkho, taṇhāya ca pana dasarūpīni āyatanāni padaṭṭhānaṁ.</span><br />
</p>
<p id="ne15c43p4">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c44p1">
<span class="pali m-text">Tāniyeva dasa rūpīni rūpakāyo nāmasampayutto, tadubhayaṁ nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, evaṁ sabbaṁ.</span><br />
</p>
<p id="ne15c44p2">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c45p1">
<span class="pali m-text">Tadeva nāmarūpaṁ pañcakkhandho.</span><br />
</p>
<p id="ne15c45p2">
<span class="pali m-text">Ayaṁ khandhehi otaraṇā.</span><br />
</p>
<p id="ne15c46p1">
<span class="pali m-text">Tadeva nāmarūpaṁ aṭṭhārasa dhātuyo.</span><br />
</p>
<p id="ne15c46p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c47p1">
<span class="pali m-text">Tattha yo rūpakāyo imāni pañca rūpīni indriyāni, yo nāmakāyo imāni pañca arūpīni indriyāni, imāni dasa indriyāni.</span><br />
</p>
<p id="ne15c47p2">
<span class="pali m-text">Ayaṁ indriyehi otaraṇā.</span><br />
</p>
<p id="ne15c48p1">
<span class="pali m-text">Tattha yadāha—</span><br />
</p>
<p id="ne15c49p1">
<span class="pali m-text">“Yo kāme parivajjeti,</span><br />
</p>
<p id="ne15c49p2">
<span class="pali m-text">sappasseva padā siro;</span><br />
</p>
<p id="ne15c49p3">
<span class="pali m-text">Somaṁ visattikaṁ loke,</span><br />
</p>
<p id="ne15c49p4">
<span class="pali m-text">sato samativattatī”ti.</span><br />
</p>
<p id="ne15c50p1">
<span class="pali m-text">Ayaṁ saupādisesā nibbānadhātu, ayaṁ dhātūhi otaraṇā.</span><br />
</p>
<p id="ne15c51p1">
<span class="pali m-text">Sāyeva saupādisesā nibbānadhātu vijjā, vijjuppādā avijjānirodho, avijjānirodhā saṅkhāranirodho, evaṁ sabbaṁ.</span><br />
</p>
<p id="ne15c51p2">
<span class="pali m-text">Ayaṁ paṭiccasamuppādehi otaraṇā.</span><br />
</p>
<p id="ne15c52p1">
<span class="pali m-text">Sāyeva vijjā paññākkhandho.</span><br />
</p>
<p id="ne15c52p2">
<span class="pali m-text">Ayaṁ khandhehi otaraṇā.</span><br />
</p>
<p id="ne15c53p1">
<span class="pali m-text">Sāyeva vijjā dve indriyāni—</span><br />
</p>
<p id="ne15c53p2">
<span class="pali m-text">vīriyindriyaṁ paññindriyañca.</span><br />
</p>
<p id="ne15c53p3">
<span class="pali m-text">Ayaṁ indriyehi otaraṇā.</span><br />
</p>
<p id="ne15c54p1">
<span class="pali m-text">Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā.</span><br />
</p>
<p id="ne15c54p2">
<span class="pali m-text">Ayaṁ dhātūhi otaraṇā.</span><br />
</p>
<p id="ne15c55p1">
<span class="pali m-text">Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ.</span><br />
</p>
<p id="ne15c55p2">
<span class="pali m-text">Ayaṁ āyatanehi otaraṇā.</span><br />
</p>
<p id="ne15c55p3">
<span class="pali m-text">Tenāha bhagavā “kāmaṁ kāmayamānassā”ti.</span><br />
</p>
<p id="ne15c56p1">
<span class="pali m-text">Ettāvatā paṭicca indriyakhandhadhātuāyatanāni samosaraṇotaraṇāni bhavanti.</span><br />
</p>
<p id="ne15c56p2">
<span class="pali m-text">Evaṁ paṭicca indriyakhandhadhātuāyatanāni otāretabbāni.</span><br />
</p>
<p id="ne15c56p3">
<span class="pali m-text">Tenāha āyasmā mahākaccāyano “yo ca paṭiccuppādo”ti.</span><br />
</p>
<p id="ne15c56p4">
<span class="pali m-text">Niyutto otaraṇo hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>