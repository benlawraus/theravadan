<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy002z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy002z.html" />
  <meta property="og:description" content="Buddhavagga 2. Paccekabuddhaapadāna Atha paccekabuddhāpadānaṁ suṇātha— “Tathāgataṁ jetavane vasantaṁ, Apucchi vedehamunī nataṅgo; ‘Paccekabuddhā kira nāma honti, Bhavanti te hetubhi kehi vīra’. Tadāha sabbaññuvaro mahesi, Ānandabhaddaṁ madhurassarena; ‘Ye pubbabuddhesu katādhikārā, Aladdhamokkhā jinasāsanesu. Teneva saṁvegamukhena dhīrā, Vināpi buddhehi sutikkhapaññā; Ārammaṇenāpi parittakena, Paccekabodhiṁ anupāpuṇanti. Sabbamhi lokamhi mamaṁ ṭhapetvā …" />
  <meta name="twitter:description" content="Buddhavagga 2. Paccekabuddhaapadāna Atha paccekabuddhāpadānaṁ suṇātha— “Tathāgataṁ jetavane vasantaṁ, Apucchi vedehamunī nataṅgo; ‘Paccekabuddhā kira nāma honti, Bhavanti te hetubhi kehi vīra’. Tadāha sabbaññuvaro mahesi, Ānandabhaddaṁ madhurassarena; ‘Ye pubbabuddhesu katādhikārā, Aladdhamokkhā jinasāsanesu. Teneva saṁvegamukhena dhīrā, Vināpi buddhehi sutikkhapaññā; Ārammaṇenāpi parittakena, Paccekabodhiṁ anupāpuṇanti. Sabbamhi lokamhi mamaṁ ṭhapetvā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="buddhavagga">
<h2><a href="#buddhavagga">Buddhavagga</a></h2>
<section id="paccekabuddhaapadana">
<h3><a href="#paccekabuddhaapadana">2. Paccekabuddhaapadāna</a></h3>
<p id="tha-ap2c1p1">
<span class="m-text m-primary">Atha paccekabuddhāpadānaṁ suṇātha—</span><br />
</p>
<p id="tha-ap2c2p1">
<span class="m-text m-primary">“Tathāgataṁ jetavane vasantaṁ,</span><br />
</p>
<p id="tha-ap2c2p2">
<span class="m-text m-primary">Apucchi vedehamunī nataṅgo;</span><br />
</p>
<p id="tha-ap2c2p3">
<span class="m-text m-primary">‘Paccekabuddhā kira nāma honti,</span><br />
</p>
<p id="tha-ap2c2p4">
<span class="m-text m-primary">Bhavanti te hetubhi kehi vīra’.</span><br />
</p>
<p id="tha-ap2c3p1">
<span class="m-text m-primary">Tadāha sabbaññuvaro mahesi,</span><br />
</p>
<p id="tha-ap2c3p2">
<span class="m-text m-primary">Ānandabhaddaṁ madhurassarena;</span><br />
</p>
<p id="tha-ap2c3p3">
<span class="m-text m-primary">‘Ye pubbabuddhesu katādhikārā,</span><br />
</p>
<p id="tha-ap2c3p4">
<span class="m-text m-primary">Aladdhamokkhā jinasāsanesu.</span><br />
</p>
<p id="tha-ap2c4p1">
<span class="m-text m-primary">Teneva saṁvegamukhena dhīrā,</span><br />
</p>
<p id="tha-ap2c4p2">
<span class="m-text m-primary">Vināpi buddhehi sutikkhapaññā;</span><br />
</p>
<p id="tha-ap2c4p3">
<span class="m-text m-primary">Ārammaṇenāpi parittakena,</span><br />
</p>
<p id="tha-ap2c4p4">
<span class="m-text m-primary">Paccekabodhiṁ anupāpuṇanti.</span><br />
</p>
<p id="tha-ap2c5p1">
<span class="m-text m-primary">Sabbamhi lokamhi mamaṁ ṭhapetvā,</span><br />
</p>
<p id="tha-ap2c5p2">
<span class="m-text m-primary">Paccekabuddhehi samova natthi;</span><br />
</p>
<p id="tha-ap2c5p3">
<span class="m-text m-primary">Tesaṁ imaṁ vaṇṇapadesamattaṁ,</span><br />
</p>
<p id="tha-ap2c5p4">
<span class="m-text m-primary">Vakkhāmahaṁ sādhu mahāmunīnaṁ.</span><br />
</p>
<p id="tha-ap2c6p1">
<span class="m-text m-primary">Sayameva buddhānaṁ mahāisīnaṁ,</span><br />
</p>
<p id="tha-ap2c6p2">
<span class="m-text m-primary">Sādhūni vākyāni madhūva khuddaṁ;</span><br />
</p>
<p id="tha-ap2c6p3">
<span class="m-text m-primary">Anuttaraṁ bhesajaṁ patthayantā,</span><br />
</p>
<p id="tha-ap2c6p4">
<span class="m-text m-primary">Suṇātha sabbesu pasannacittā’.</span><br />
</p>
<p id="tha-ap2c7p1">
<span class="m-text m-primary">Paccekabuddhānaṁ samāgatānaṁ,</span><br />
</p>
<p id="tha-ap2c7p2">
<span class="m-text m-primary">Paramparaṁ byākaraṇāni yāni;</span><br />
</p>
<p id="tha-ap2c7p3">
<span class="m-text m-primary">Ādīnavo yañca virāgavatthuṁ,</span><br />
</p>
<p id="tha-ap2c7p4">
<span class="m-text m-primary">Yathā ca bodhiṁ anupāpuṇiṁsu.</span><br />
</p>
<p id="tha-ap2c8p1">
<span class="m-text m-primary">Sarāgavatthūsu virāgasaññī,</span><br />
</p>
<p id="tha-ap2c8p2">
<span class="m-text m-primary">Rattamhi lokamhi virattacittā;</span><br />
</p>
<p id="tha-ap2c8p3">
<span class="m-text m-primary">Hitvā papañce jiya phanditāni,</span><br />
</p>
<p id="tha-ap2c8p4">
<span class="m-text m-primary">Tatheva bodhiṁ anupāpuṇiṁsu.</span><br />
</p>
<p id="tha-ap2c9p1">
<span class="m-text m-primary">Sabbesu bhūtesu nidhāya daṇḍaṁ,</span><br />
</p>
<p id="tha-ap2c9p2">
<span class="m-text m-primary">Aviheṭhayaṁ aññatarampi tesaṁ;</span><br />
</p>
<p id="tha-ap2c9p3">
<span class="m-text m-primary">Mettena cittena hitānukampī,</span><br />
</p>
<p id="tha-ap2c9p4">
<span class="m-text m-primary">Eko care khaggavisāṇakappo.</span><br />
</p>
<p id="tha-ap2c10p1">
<span class="m-text m-primary">Sabbesu bhūtesu nidhāya daṇḍaṁ,</span><br />
</p>
<p id="tha-ap2c10p2">
<span class="m-text m-primary">Aviheṭhayaṁ aññatarampi tesaṁ;</span><br />
</p>
<p id="tha-ap2c10p3">
<span class="m-text m-primary">Na puttamiccheyya kuto sahāyaṁ,</span><br />
</p>
<p id="tha-ap2c10p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c11p1">
<span class="m-text m-primary">‘Saṁsaggajātassa bhavanti snehā,</span><br />
</p>
<p id="tha-ap2c11p2">
<span class="m-text m-primary">Snehanvayaṁ dukkhamidaṁ pahoti;</span><br />
</p>
<p id="tha-ap2c11p3">
<span class="m-text m-primary">Ādīnavaṁ snehajaṁ pekkhamāno,</span><br />
</p>
<p id="tha-ap2c11p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c12p1">
<span class="m-text m-primary">‘Mitte suhajje anukampamāno,</span><br />
</p>
<p id="tha-ap2c12p2">
<span class="m-text m-primary">Hāpeti atthaṁ paṭibaddhacitto;</span><br />
</p>
<p id="tha-ap2c12p3">
<span class="m-text m-primary">Etaṁ bhayaṁ santhave pekkhamāno,</span><br />
</p>
<p id="tha-ap2c12p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c13p1">
<span class="m-text m-primary">‘Vaṁso visālova yathā visatto,</span><br />
</p>
<p id="tha-ap2c13p2">
<span class="m-text m-primary">Puttesu dāresu ca yā apekkhā;</span><br />
</p>
<p id="tha-ap2c13p3">
<span class="m-text m-primary">Vaṁse kaḷīrova asajjamāno,</span><br />
</p>
<p id="tha-ap2c13p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c14p1">
<span class="m-text m-primary">‘Migo araññamhi yathā abaddho,</span><br />
</p>
<p id="tha-ap2c14p2">
<span class="m-text m-primary">Yenicchakaṁ gacchati gocarāya;</span><br />
</p>
<p id="tha-ap2c14p3">
<span class="m-text m-primary">Viññū naro seritaṁ pekkhamāno,</span><br />
</p>
<p id="tha-ap2c14p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c15p1">
<span class="m-text m-primary">‘Āmantanā hoti sahāyamajjhe,</span><br />
</p>
<p id="tha-ap2c15p2">
<span class="m-text m-primary">Vāse ca ṭhāne gamane cārikāya;</span><br />
</p>
<p id="tha-ap2c15p3">
<span class="m-text m-primary">Anabhijjhitaṁ seritaṁ pekkhamāno,</span><br />
</p>
<p id="tha-ap2c15p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c16p1">
<span class="m-text m-primary">‘Khiḍḍā ratī hoti sahāyamajjhe,</span><br />
</p>
<p id="tha-ap2c16p2">
<span class="m-text m-primary">Puttesu pemaṁ vipulañca hoti;</span><br />
</p>
<p id="tha-ap2c16p3">
<span class="m-text m-primary">Piyavippayogaṁ vijigucchamāno,</span><br />
</p>
<p id="tha-ap2c16p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c17p1">
<span class="m-text m-primary">‘Cātuddiso appaṭigho ca hoti,</span><br />
</p>
<p id="tha-ap2c17p2">
<span class="m-text m-primary">Santussamāno itarītarena;</span><br />
</p>
<p id="tha-ap2c17p3">
<span class="m-text m-primary">Parissayānaṁ sahitā achambhī,</span><br />
</p>
<p id="tha-ap2c17p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c18p1">
<span class="m-text m-primary">‘Dussaṅgahā pabbajitāpi eke,</span><br />
</p>
<p id="tha-ap2c18p2">
<span class="m-text m-primary">Atho gahaṭṭhā gharamāvasantā;</span><br />
</p>
<p id="tha-ap2c18p3">
<span class="m-text m-primary">Appossukko paraputtesu hutvā,</span><br />
</p>
<p id="tha-ap2c18p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c19p1">
<span class="m-text m-primary">‘Oropayitvā gihibyañjanāni,</span><br />
</p>
<p id="tha-ap2c19p2">
<span class="m-text m-primary">Sañchinnapatto yathā koviḷāro;</span><br />
</p>
<p id="tha-ap2c19p3">
<span class="m-text m-primary">Chetvāna vīro gihibandhanāni,</span><br />
</p>
<p id="tha-ap2c19p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c20p1">
<span class="m-text m-primary">‘Sace labhetha nipakaṁ sahāyaṁ,</span><br />
</p>
<p id="tha-ap2c20p2">
<span class="m-text m-primary">Saddhiṁ caraṁ sādhuvihāridhīraṁ;</span><br />
</p>
<p id="tha-ap2c20p3">
<span class="m-text m-primary">Abhibhuyya sabbāni parissayāni,</span><br />
</p>
<p id="tha-ap2c20p4">
<span class="m-text m-primary">Careyya tenattamano satīmā’.</span><br />
</p>
<p id="tha-ap2c21p1">
<span class="m-text m-primary">‘No ce labhetha nipakaṁ sahāyaṁ,</span><br />
</p>
<p id="tha-ap2c21p2">
<span class="m-text m-primary">Saddhiṁ caraṁ sādhuvihāri dhīraṁ;</span><br />
</p>
<p id="tha-ap2c21p3">
<span class="m-text m-primary">Rājāva raṭṭhaṁ vijitaṁ pahāya,</span><br />
</p>
<p id="tha-ap2c21p4">
<span class="m-text m-primary">Eko care mātaṅgaraññeva nāgo’.</span><br />
</p>
<p id="tha-ap2c22p1">
<span class="m-text m-primary">‘Addhā pasaṁsāma sahāyasampadaṁ,</span><br />
</p>
<p id="tha-ap2c22p2">
<span class="m-text m-primary">Seṭṭhā samā sevitabbā sahāyā;</span><br />
</p>
<p id="tha-ap2c22p3">
<span class="m-text m-primary">Ete aladdhā anavajjabhojī,</span><br />
</p>
<p id="tha-ap2c22p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c23p1">
<span class="m-text m-primary">‘Disvā suvaṇṇassa pabhassarāni,</span><br />
</p>
<p id="tha-ap2c23p2">
<span class="m-text m-primary">Kammāraputtena suniṭṭhitāni;</span><br />
</p>
<p id="tha-ap2c23p3">
<span class="m-text m-primary">Saṅghaṭṭamānāni duve bhujasmiṁ,</span><br />
</p>
<p id="tha-ap2c23p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c24p1">
<span class="m-text m-primary">‘Evaṁ dutīyena sahā mamassa,</span><br />
</p>
<p id="tha-ap2c24p2">
<span class="m-text m-primary">Vācābhilāpo abhisajjanā vā;</span><br />
</p>
<p id="tha-ap2c24p3">
<span class="m-text m-primary">Etaṁ bhayaṁ āyatiṁ pekkhamāno,</span><br />
</p>
<p id="tha-ap2c24p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c25p1">
<span class="m-text m-primary">‘Kāmā hi citrā madhurā manoramā,</span><br />
</p>
<p id="tha-ap2c25p2">
<span class="m-text m-primary">Virūparūpena mathenti cittaṁ;</span><br />
</p>
<p id="tha-ap2c25p3">
<span class="m-text m-primary">Ādīnavaṁ kāmaguṇesu disvā,</span><br />
</p>
<p id="tha-ap2c25p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c26p1">
<span class="m-text m-primary">‘Ītī ca gaṇḍo ca upaddavo ca,</span><br />
</p>
<p id="tha-ap2c26p2">
<span class="m-text m-primary">Rogo ca sallañca bhayañca metaṁ;</span><br />
</p>
<p id="tha-ap2c26p3">
<span class="m-text m-primary">Etaṁ bhayaṁ kāmaguṇesu disvā,</span><br />
</p>
<p id="tha-ap2c26p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c27p1">
<span class="m-text m-primary">‘Sītañca uṇhañca khudaṁ pipāsaṁ,</span><br />
</p>
<p id="tha-ap2c27p2">
<span class="m-text m-primary">Vātātape ḍaṁsasarīsape ca;</span><br />
</p>
<p id="tha-ap2c27p3">
<span class="m-text m-primary">Sabbānipetāni abhibbhavitvā,</span><br />
</p>
<p id="tha-ap2c27p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c28p1">
<span class="m-text m-primary">‘Nāgova yūthāni vivajjayitvā,</span><br />
</p>
<p id="tha-ap2c28p2">
<span class="m-text m-primary">Sañjātakhandho padumī uḷāro;</span><br />
</p>
<p id="tha-ap2c28p3">
<span class="m-text m-primary">Yathābhirantaṁ viharaṁ araññe,</span><br />
</p>
<p id="tha-ap2c28p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c29p1">
<span class="m-text m-primary">‘Aṭṭhāna taṁ saṅgaṇikāratassa,</span><br />
</p>
<p id="tha-ap2c29p2">
<span class="m-text m-primary">Yaṁ phassaye sāmayikaṁ vimuttiṁ;</span><br />
</p>
<p id="tha-ap2c29p3">
<span class="m-text m-primary">Ādiccabandhussa vaco nisamma,</span><br />
</p>
<p id="tha-ap2c29p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c30p1">
<span class="m-text m-primary">‘Diṭṭhīvisūkāni upātivatto,</span><br />
</p>
<p id="tha-ap2c30p2">
<span class="m-text m-primary">Patto niyāmaṁ paṭiladdhamaggo;</span><br />
</p>
<p id="tha-ap2c30p3">
<span class="m-text m-primary">Uppannañāṇomhi anaññaneyyo,</span><br />
</p>
<p id="tha-ap2c30p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c31p1">
<span class="m-text m-primary">‘Nillolupo nikkuho nippipāso,</span><br />
</p>
<p id="tha-ap2c31p2">
<span class="m-text m-primary">Nimmakkha niddhantakasāvamoho;</span><br />
</p>
<p id="tha-ap2c31p3">
<span class="m-text m-primary">Nirāsayo sabbaloke bhavitvā,</span><br />
</p>
<p id="tha-ap2c31p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c32p1">
<span class="m-text m-primary">‘Pāpaṁ sahāyaṁ parivajjayetha,</span><br />
</p>
<p id="tha-ap2c32p2">
<span class="m-text m-primary">Anatthadassiṁ visame niviṭṭhaṁ;</span><br />
</p>
<p id="tha-ap2c32p3">
<span class="m-text m-primary">Sayaṁ na seve pasutaṁ pamattaṁ,</span><br />
</p>
<p id="tha-ap2c32p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c33p1">
<span class="m-text m-primary">‘Bahussutaṁ dhammadharaṁ bhajetha,</span><br />
</p>
<p id="tha-ap2c33p2">
<span class="m-text m-primary">Mittaṁ uḷāraṁ paṭibhānavantaṁ;</span><br />
</p>
<p id="tha-ap2c33p3">
<span class="m-text m-primary">Aññāya atthāni vineyya kaṅkhaṁ,</span><br />
</p>
<p id="tha-ap2c33p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c34p1">
<span class="m-text m-primary">‘Khiḍḍaṁ ratiṁ kāmasukhañca loke,</span><br />
</p>
<p id="tha-ap2c34p2">
<span class="m-text m-primary">Analaṅkaritvā anapekkhamāno;</span><br />
</p>
<p id="tha-ap2c34p3">
<span class="m-text m-primary">Vibhūsaṭṭhānā virato saccavādī,</span><br />
</p>
<p id="tha-ap2c34p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c35p1">
<span class="m-text m-primary">‘Puttañca dāraṁ pitarañca mātaraṁ,</span><br />
</p>
<p id="tha-ap2c35p2">
<span class="m-text m-primary">Dhanāni dhaññāni ca bandhavāni;</span><br />
</p>
<p id="tha-ap2c35p3">
<span class="m-text m-primary">Hitvāna kāmāni yathodhikāni,</span><br />
</p>
<p id="tha-ap2c35p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c36p1">
<span class="m-text m-primary">‘Saṅgo eso parittamettha sokhyaṁ,</span><br />
</p>
<p id="tha-ap2c36p2">
<span class="m-text m-primary">Appassādo dukkhamevettha bhiyyo;</span><br />
</p>
<p id="tha-ap2c36p3">
<span class="m-text m-primary">Gaḷo eso iti ñatvā matimā,</span><br />
</p>
<p id="tha-ap2c36p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c37p1">
<span class="m-text m-primary">‘Sandālayitvāna saṁyojanāni,</span><br />
</p>
<p id="tha-ap2c37p2">
<span class="m-text m-primary">Jālaṁva bhetvā salilambucārī;</span><br />
</p>
<p id="tha-ap2c37p3">
<span class="m-text m-primary">Aggīva daḍḍhaṁ anivattamāno,</span><br />
</p>
<p id="tha-ap2c37p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c38p1">
<span class="m-text m-primary">‘Okkhittacakkhū na ca pādalolo,</span><br />
</p>
<p id="tha-ap2c38p2">
<span class="m-text m-primary">Guttindriyo rakkhitamānasāno;</span><br />
</p>
<p id="tha-ap2c38p3">
<span class="m-text m-primary">Anavassuto apariḍayhamāno,</span><br />
</p>
<p id="tha-ap2c38p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c39p1">
<span class="m-text m-primary">‘Ohārayitvā gihibyañjanāni,</span><br />
</p>
<p id="tha-ap2c39p2">
<span class="m-text m-primary">Sañchannapatto yathā pārichatto;</span><br />
</p>
<p id="tha-ap2c39p3">
<span class="m-text m-primary">Kāsāyavattho abhinikkhamitvā,</span><br />
</p>
<p id="tha-ap2c39p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c40p1">
<span class="m-text m-primary">‘Rasesu gedhaṁ akaraṁ alolo,</span><br />
</p>
<p id="tha-ap2c40p2">
<span class="m-text m-primary">Anaññaposī sapadānacārī;</span><br />
</p>
<p id="tha-ap2c40p3">
<span class="m-text m-primary">Kule kule appaṭibaddhacitto,</span><br />
</p>
<p id="tha-ap2c40p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c41p1">
<span class="m-text m-primary">‘Pahāya pañcāvaraṇāni cetaso,</span><br />
</p>
<p id="tha-ap2c41p2">
<span class="m-text m-primary">Upakkilese byapanujja sabbe;</span><br />
</p>
<p id="tha-ap2c41p3">
<span class="m-text m-primary">Anissito chejja sinehadosaṁ,</span><br />
</p>
<p id="tha-ap2c41p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c42p1">
<span class="m-text m-primary">‘Vipiṭṭhikatvāna sukhañca dukkhaṁ,</span><br />
</p>
<p id="tha-ap2c42p2">
<span class="m-text m-primary">Pubbeva somanassadomanassaṁ;</span><br />
</p>
<p id="tha-ap2c42p3">
<span class="m-text m-primary">Laddhānupekkhaṁ samathaṁ visuddhaṁ,</span><br />
</p>
<p id="tha-ap2c42p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c43p1">
<span class="m-text m-primary">‘Āraddhavīriyo paramatthapattiyā,</span><br />
</p>
<p id="tha-ap2c43p2">
<span class="m-text m-primary">Alīnacitto akusītavutti;</span><br />
</p>
<p id="tha-ap2c43p3">
<span class="m-text m-primary">Daḷhanikkamo thāmabalūpapanno,</span><br />
</p>
<p id="tha-ap2c43p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c44p1">
<span class="m-text m-primary">‘Paṭisallānaṁ jhānamariñcamāno,</span><br />
</p>
<p id="tha-ap2c44p2">
<span class="m-text m-primary">Dhammesu niccaṁ anudhammacārī;</span><br />
</p>
<p id="tha-ap2c44p3">
<span class="m-text m-primary">Ādīnavaṁ sammasitā bhavesu,</span><br />
</p>
<p id="tha-ap2c44p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c45p1">
<span class="m-text m-primary">‘Taṇhakkhayaṁ patthayamappamatto,</span><br />
</p>
<p id="tha-ap2c45p2">
<span class="m-text m-primary">Aneḷamūgo sutavā satīmā;</span><br />
</p>
<p id="tha-ap2c45p3">
<span class="m-text m-primary">Saṅkhātadhammo niyato padhānavā,</span><br />
</p>
<p id="tha-ap2c45p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c46p1">
<span class="m-text m-primary">‘Sīhova saddesu asantasanto,</span><br />
</p>
<p id="tha-ap2c46p2">
<span class="m-text m-primary">Vātova jālamhi asajjamāno;</span><br />
</p>
<p id="tha-ap2c46p3">
<span class="m-text m-primary">Padumaṁva toyena alippamāno,</span><br />
</p>
<p id="tha-ap2c46p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c47p1">
<span class="m-text m-primary">‘Sīho yathā dāṭhabalī pasayha,</span><br />
</p>
<p id="tha-ap2c47p2">
<span class="m-text m-primary">Rājā migānaṁ abhibhuyya cārī;</span><br />
</p>
<p id="tha-ap2c47p3">
<span class="m-text m-primary">Sevetha pantāni senāsanāni,</span><br />
</p>
<p id="tha-ap2c47p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c48p1">
<span class="m-text m-primary">‘Mettaṁ upekkhaṁ karuṇaṁ vimuttiṁ,</span><br />
</p>
<p id="tha-ap2c48p2">
<span class="m-text m-primary">Āsevamāno muditañca kāle;</span><br />
</p>
<p id="tha-ap2c48p3">
<span class="m-text m-primary">Sabbena lokena avirujjhamāno,</span><br />
</p>
<p id="tha-ap2c48p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c49p1">
<span class="m-text m-primary">‘Rāgañca dosañca pahāya mohaṁ,</span><br />
</p>
<p id="tha-ap2c49p2">
<span class="m-text m-primary">Sandālayitvāna saṁyojanāni;</span><br />
</p>
<p id="tha-ap2c49p3">
<span class="m-text m-primary">Asantasaṁ jīvitasaṅkhayamhi,</span><br />
</p>
<p id="tha-ap2c49p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c50p1">
<span class="m-text m-primary">‘Bhajanti sevanti ca kāraṇatthā,</span><br />
</p>
<p id="tha-ap2c50p2">
<span class="m-text m-primary">Nikkāraṇā dullabhā ajja mittā;</span><br />
</p>
<p id="tha-ap2c50p3">
<span class="m-text m-primary">Attatthapaññā asucīmanussā,</span><br />
</p>
<p id="tha-ap2c50p4">
<span class="m-text m-primary">Eko care khaggavisāṇakappo’.</span><br />
</p>
<p id="tha-ap2c51p1">
<span class="m-text m-primary">Visuddhasīlā suvisuddhapaññā,</span><br />
</p>
<p id="tha-ap2c51p2">
<span class="m-text m-primary">Samāhitā jāgariyānuyuttā;</span><br />
</p>
<p id="tha-ap2c51p3">
<span class="m-text m-primary">Vipassakā dhammavisesadassī,</span><br />
</p>
<p id="tha-ap2c51p4">
<span class="m-text m-primary">Maggaṅgabojjhaṅgagate vijaññā.</span><br />
</p>
<p id="tha-ap2c52p1">
<span class="m-text m-primary">Suññappaṇidhiñca tathānimittaṁ,</span><br />
</p>
<p id="tha-ap2c52p2">
<span class="m-text m-primary">Āsevayitvā jinasāsanamhi;</span><br />
</p>
<p id="tha-ap2c52p3">
<span class="m-text m-primary">Ye sāvakattaṁ na vajanti dhīrā,</span><br />
</p>
<p id="tha-ap2c52p4">
<span class="m-text m-primary">Bhavanti paccekajinā sayambhū.</span><br />
</p>
<p id="tha-ap2c53p1">
<span class="m-text m-primary">Mahantadhammā bahudhammakāyā,</span><br />
</p>
<p id="tha-ap2c53p2">
<span class="m-text m-primary">Cittissarā sabbadukkhoghatiṇṇā;</span><br />
</p>
<p id="tha-ap2c53p3">
<span class="m-text m-primary">Udaggacittā paramatthadassī,</span><br />
</p>
<p id="tha-ap2c53p4">
<span class="m-text m-primary">Sīhopamā khaggavisāṇakappā.</span><br />
</p>
<p id="tha-ap2c54p1">
<span class="m-text m-primary">Santindriyā santamanā samādhī,</span><br />
</p>
<p id="tha-ap2c54p2">
<span class="m-text m-primary">Paccantasattesu patippacārā;</span><br />
</p>
<p id="tha-ap2c54p3">
<span class="m-text m-primary">Dīpā parattha idha vijjalantā,</span><br />
</p>
<p id="tha-ap2c54p4">
<span class="m-text m-primary">Paccekabuddhā satataṁ hitāme.</span><br />
</p>
<p id="tha-ap2c55p1">
<span class="m-text m-primary">Pahīnasabbāvaraṇā janindā,</span><br />
</p>
<p id="tha-ap2c55p2">
<span class="m-text m-primary">Lokappadīpā ghanakañcanābhā;</span><br />
</p>
<p id="tha-ap2c55p3">
<span class="m-text m-primary">Nissaṁsayaṁ lokasudakkhiṇeyyā,</span><br />
</p>
<p id="tha-ap2c55p4">
<span class="m-text m-primary">Paccekabuddhā satatappitāme.</span><br />
</p>
<p id="tha-ap2c56p1">
<span class="m-text m-primary">Paccekabuddhānaṁ subhāsitāni,</span><br />
</p>
<p id="tha-ap2c56p2">
<span class="m-text m-primary">Caranti lokamhi sadevakamhi;</span><br />
</p>
<p id="tha-ap2c56p3">
<span class="m-text m-primary">Sutvā tathā ye na karonti bālā,</span><br />
</p>
<p id="tha-ap2c56p4">
<span class="m-text m-primary">Caranti dukkhesu punappunaṁ te.</span><br />
</p>
<p id="tha-ap2c57p1">
<span class="m-text m-primary">Paccekabuddhāna subhāsitāni,</span><br />
</p>
<p id="tha-ap2c57p2">
<span class="m-text m-primary">Madhuṁ yathā khuddamavassavantaṁ;</span><br />
</p>
<p id="tha-ap2c57p3">
<span class="m-text m-primary">Sutvā tathā ye paṭipattiyuttā,</span><br />
</p>
<p id="tha-ap2c57p4">
<span class="m-text m-primary">Bhavanti te saccadasā sapaññā.</span><br />
</p>
<p id="tha-ap2c58p1">
<span class="m-text m-primary">Paccekabuddhehi jinehi bhāsitā,</span><br />
</p>
<p id="tha-ap2c58p2">
<span class="m-text m-primary">Kathā uḷārā abhinikkhamitvā;</span><br />
</p>
<p id="tha-ap2c58p3">
<span class="m-text m-primary">Tā sakyasīhena naruttamena,</span><br />
</p>
<p id="tha-ap2c58p4">
<span class="m-text m-primary">Pakāsitā dhammavijānanatthaṁ.</span><br />
</p>
<p id="tha-ap2c59p1">
<span class="m-text m-primary">Lokānukampāya imāni tesaṁ,</span><br />
</p>
<p id="tha-ap2c59p2">
<span class="m-text m-primary">Paccekabuddhāna vikubbitāni;</span><br />
</p>
<p id="tha-ap2c59p3">
<span class="m-text m-primary">Saṁvegasaṅgamativaḍḍhanatthaṁ,</span><br />
</p>
<p id="tha-ap2c59p4">
<span class="m-text m-primary">Sayambhusīhena pakāsitānī”ti.</span><br />
</p>
<p id="tha-ap2c60p1">
<span class="m-text m-primary">Paccekabuddhāpadānaṁ samattaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>