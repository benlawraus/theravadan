<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0itz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0itz.html" />
  <meta property="og:description" content="Dasakanipāta Catudvāravagga 5. Cūḷabodhijātaka “Yo te imaṁ visālakkhiṁ, piyaṁ sammhitabhāsiniṁ; Ādāya balā gaccheyya, kiṁ nu kayirāsi brāhmaṇa”. “Uppajje me na mucceyya, na me mucceyya jīvato; Rajaṁva vipulā vuṭṭhi, khippameva nivāraye”. “Yannu pubbe vikatthittho, balamhiva apassito; Svajja tuṇhikato dāni, saṅghāṭiṁ sibbamacchasi”. “Uppajji me na …" />
  <meta name="twitter:description" content="Dasakanipāta Catudvāravagga 5. Cūḷabodhijātaka “Yo te imaṁ visālakkhiṁ, piyaṁ sammhitabhāsiniṁ; Ādāya balā gaccheyya, kiṁ nu kayirāsi brāhmaṇa”. “Uppajje me na mucceyya, na me mucceyya jīvato; Rajaṁva vipulā vuṭṭhi, khippameva nivāraye”. “Yannu pubbe vikatthittho, balamhiva apassito; Svajja tuṇhikato dāni, saṅghāṭiṁ sibbamacchasi”. “Uppajji me na …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="dasakanipata">
<h2><a href="#dasakanipata">Dasakanipāta</a></h2>
<section id="catudvaravagga">
<h3><a href="#catudvaravagga">Catudvāravagga</a></h3>
<section id="culabodhijataka">
<h4><a href="#culabodhijataka">5. Cūḷabodhijātaka</a></h4>
<p id="ja443c1p1">
<span class="m-text m-primary">“Yo te imaṁ visālakkhiṁ,</span><br />
</p>
<p id="ja443c1p2">
<span class="m-text m-primary">piyaṁ sammhitabhāsiniṁ;</span><br />
</p>
<p id="ja443c1p3">
<span class="m-text m-primary">Ādāya balā gaccheyya,</span><br />
</p>
<p id="ja443c1p4">
<span class="m-text m-primary">kiṁ nu kayirāsi brāhmaṇa”.</span><br />
</p>
<p id="ja443c2p1">
<span class="m-text m-primary">“Uppajje me na mucceyya,</span><br />
</p>
<p id="ja443c2p2">
<span class="m-text m-primary">na me mucceyya jīvato;</span><br />
</p>
<p id="ja443c2p3">
<span class="m-text m-primary">Rajaṁva vipulā vuṭṭhi,</span><br />
</p>
<p id="ja443c2p4">
<span class="m-text m-primary">khippameva nivāraye”.</span><br />
</p>
<p id="ja443c3p1">
<span class="m-text m-primary">“Yannu pubbe vikatthittho,</span><br />
</p>
<p id="ja443c3p2">
<span class="m-text m-primary">balamhiva apassito;</span><br />
</p>
<p id="ja443c3p3">
<span class="m-text m-primary">Svajja tuṇhikato dāni,</span><br />
</p>
<p id="ja443c3p4">
<span class="m-text m-primary">saṅghāṭiṁ sibbamacchasi”.</span><br />
</p>
<p id="ja443c4p1">
<span class="m-text m-primary">“Uppajji me na muccittha,</span><br />
</p>
<p id="ja443c4p2">
<span class="m-text m-primary">na me muccittha jīvato;</span><br />
</p>
<p id="ja443c4p3">
<span class="m-text m-primary">Rajaṁva vipulā vuṭṭhi,</span><br />
</p>
<p id="ja443c4p4">
<span class="m-text m-primary">khippameva nivārayiṁ”.</span><br />
</p>
<p id="ja443c5p1">
<span class="m-text m-primary">“Kiṁ te uppajji no mucci,</span><br />
</p>
<p id="ja443c5p2">
<span class="m-text m-primary">kiṁ te na mucci jīvato;</span><br />
</p>
<p id="ja443c5p3">
<span class="m-text m-primary">Rajaṁva vipulā vuṭṭhi,</span><br />
</p>
<p id="ja443c5p4">
<span class="m-text m-primary">katamaṁ tvaṁ nivārayi”.</span><br />
</p>
<p id="ja443c6p1">
<span class="m-text m-primary">“Yamhi jāte na passati,</span><br />
</p>
<p id="ja443c6p2">
<span class="m-text m-primary">ajāte sādhu passati;</span><br />
</p>
<p id="ja443c6p3">
<span class="m-text m-primary">So me uppajji no mucci,</span><br />
</p>
<p id="ja443c6p4">
<span class="m-text m-primary">kodho dummedhagocaro.</span><br />
</p>
<p id="ja443c7p1">
<span class="m-text m-primary">Yena jātena nandanti,</span><br />
</p>
<p id="ja443c7p2">
<span class="m-text m-primary">amittā dukkhamesino;</span><br />
</p>
<p id="ja443c7p3">
<span class="m-text m-primary">So me uppajji no mucci,</span><br />
</p>
<p id="ja443c7p4">
<span class="m-text m-primary">kodho dummedhagocaro.</span><br />
</p>
<p id="ja443c8p1">
<span class="m-text m-primary">Yasmiñca jāyamānamhi,</span><br />
</p>
<p id="ja443c8p2">
<span class="m-text m-primary">sadatthaṁ nāvabujjhati;</span><br />
</p>
<p id="ja443c8p3">
<span class="m-text m-primary">So me uppajji no mucci,</span><br />
</p>
<p id="ja443c8p4">
<span class="m-text m-primary">kodho dummedhagocaro.</span><br />
</p>
<p id="ja443c9p1">
<span class="m-text m-primary">Yenābhibhūto kusalaṁ jahāti,</span><br />
</p>
<p id="ja443c9p2">
<span class="m-text m-primary">Parakkare vipulañcāpi atthaṁ;</span><br />
</p>
<p id="ja443c9p3">
<span class="m-text m-primary">Sa bhīmaseno balavā pamaddī,</span><br />
</p>
<p id="ja443c9p4">
<span class="m-text m-primary">Kodho mahārāja na me amuccatha.</span><br />
</p>
<p id="ja443c10p1">
<span class="m-text m-primary">Kaṭṭhasmiṁ matthamānasmiṁ,</span><br />
</p>
<p id="ja443c10p2">
<span class="m-text m-primary">Pāvako nāma jāyati;</span><br />
</p>
<p id="ja443c10p3">
<span class="m-text m-primary">Tameva kaṭṭhaṁ ḍahati,</span><br />
</p>
<p id="ja443c10p4">
<span class="m-text m-primary">Yasmā so jāyate gini.</span><br />
</p>
<p id="ja443c11p1">
<span class="m-text m-primary">Evaṁ mandassa posassa,</span><br />
</p>
<p id="ja443c11p2">
<span class="m-text m-primary">bālassa avijānato;</span><br />
</p>
<p id="ja443c11p3">
<span class="m-text m-primary">Sārambhā jāyate kodho,</span><br />
</p>
<p id="ja443c11p4">
<span class="m-text m-primary">sopi teneva ḍayhati.</span><br />
</p>
<p id="ja443c12p1">
<span class="m-text m-primary">Aggīva tiṇakaṭṭhasmiṁ,</span><br />
</p>
<p id="ja443c12p2">
<span class="m-text m-primary">kodho yassa pavaḍḍhati;</span><br />
</p>
<p id="ja443c12p3">
<span class="m-text m-primary">Nihīyati tassa yaso,</span><br />
</p>
<p id="ja443c12p4">
<span class="m-text m-primary">kāḷapakkheva candimā.</span><br />
</p>
<p id="ja443c13p1">
<span class="m-text m-primary">Anedho dhūmaketūva,</span><br />
</p>
<p id="ja443c13p2">
<span class="m-text m-primary">kodho yassūpasammati;</span><br />
</p>
<p id="ja443c13p3">
<span class="m-text m-primary">Āpūrati tassa yaso,</span><br />
</p>
<p id="ja443c13p4">
<span class="m-text m-primary">sukkapakkheva candimā”ti.</span><br />
</p>
<p id="ja443c14p1">
<span class="m-text m-primary">Cūḷabodhijātakaṁ pañcamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>