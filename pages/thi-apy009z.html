<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/thi-apy009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://theravadan.org/pages/thi-apy009z.html" />
  <meta property="og:description" content="Sumedhāvagga 9. Pañcadīpikātherīapadāna “Nagare haṁsavatiyā, cārikī āsahaṁ tadā; Ārāmena ca ārāmaṁ, carāmi kusalatthikā. Kāḷapakkhamhi divase, addasaṁ bodhimuttamaṁ; Tattha cittaṁ pasādetvā, bodhimūle nisīdahaṁ. Garucittaṁ upaṭṭhetvā, sire katvāna añjaliṁ; Somanassaṁ pavedetvā, evaṁ cintesi tāvade. ‘Yadi buddho amitaguṇo, asamappaṭipuggalo; Dassetu pāṭihīraṁ me, bodhi obhāsatu ayaṁ’. Saha āvajjite …" />
  <meta name="twitter:description" content="Sumedhāvagga 9. Pañcadīpikātherīapadāna “Nagare haṁsavatiyā, cārikī āsahaṁ tadā; Ārāmena ca ārāmaṁ, carāmi kusalatthikā. Kāḷapakkhamhi divase, addasaṁ bodhimuttamaṁ; Tattha cittaṁ pasādetvā, bodhimūle nisīdahaṁ. Garucittaṁ upaṭṭhetvā, sire katvāna añjaliṁ; Somanassaṁ pavedetvā, evaṁ cintesi tāvade. ‘Yadi buddho amitaguṇo, asamappaṭipuggalo; Dassetu pāṭihīraṁ me, bodhi obhāsatu ayaṁ’. Saha āvajjite …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="sumedhavagga">
<h2><a href="#sumedhavagga">Sumedhāvagga</a></h2>
<section id="pancadipikatheriapadana">
<h3><a href="#pancadipikatheriapadana">9. Pañcadīpikātherīapadāna</a></h3>
<p id="thi-ap9c1p1">
<span class="m-text m-primary">“Nagare haṁsavatiyā,</span><br />
</p>
<p id="thi-ap9c1p2">
<span class="m-text m-primary">cārikī āsahaṁ tadā;</span><br />
</p>
<p id="thi-ap9c1p3">
<span class="m-text m-primary">Ārāmena ca ārāmaṁ,</span><br />
</p>
<p id="thi-ap9c1p4">
<span class="m-text m-primary">carāmi kusalatthikā.</span><br />
</p>
<p id="thi-ap9c2p1">
<span class="m-text m-primary">Kāḷapakkhamhi divase,</span><br />
</p>
<p id="thi-ap9c2p2">
<span class="m-text m-primary">addasaṁ bodhimuttamaṁ;</span><br />
</p>
<p id="thi-ap9c2p3">
<span class="m-text m-primary">Tattha cittaṁ pasādetvā,</span><br />
</p>
<p id="thi-ap9c2p4">
<span class="m-text m-primary">bodhimūle nisīdahaṁ.</span><br />
</p>
<p id="thi-ap9c3p1">
<span class="m-text m-primary">Garucittaṁ upaṭṭhetvā,</span><br />
</p>
<p id="thi-ap9c3p2">
<span class="m-text m-primary">sire katvāna añjaliṁ;</span><br />
</p>
<p id="thi-ap9c3p3">
<span class="m-text m-primary">Somanassaṁ pavedetvā,</span><br />
</p>
<p id="thi-ap9c3p4">
<span class="m-text m-primary">evaṁ cintesi tāvade.</span><br />
</p>
<p id="thi-ap9c4p1">
<span class="m-text m-primary">‘Yadi buddho amitaguṇo,</span><br />
</p>
<p id="thi-ap9c4p2">
<span class="m-text m-primary">asamappaṭipuggalo;</span><br />
</p>
<p id="thi-ap9c4p3">
<span class="m-text m-primary">Dassetu pāṭihīraṁ me,</span><br />
</p>
<p id="thi-ap9c4p4">
<span class="m-text m-primary">bodhi obhāsatu ayaṁ’.</span><br />
</p>
<p id="thi-ap9c5p1">
<span class="m-text m-primary">Saha āvajjite mayhaṁ,</span><br />
</p>
<p id="thi-ap9c5p2">
<span class="m-text m-primary">bodhi pajjali tāvade;</span><br />
</p>
<p id="thi-ap9c5p3">
<span class="m-text m-primary">Sabbasoṇṇamayā āsi,</span><br />
</p>
<p id="thi-ap9c5p4">
<span class="m-text m-primary">disā sabbā virocati.</span><br />
</p>
<p id="thi-ap9c6p1">
<span class="m-text m-primary">Sattarattindivaṁ tattha,</span><br />
</p>
<p id="thi-ap9c6p2">
<span class="m-text m-primary">bodhimūle nisīdahaṁ;</span><br />
</p>
<p id="thi-ap9c6p3">
<span class="m-text m-primary">Sattame divase patte,</span><br />
</p>
<p id="thi-ap9c6p4">
<span class="m-text m-primary">dīpapūjaṁ akāsahaṁ.</span><br />
</p>
<p id="thi-ap9c7p1">
<span class="m-text m-primary">Āsanaṁ parivāretvā,</span><br />
</p>
<p id="thi-ap9c7p2">
<span class="m-text m-primary">pañca dīpāni pajjaluṁ;</span><br />
</p>
<p id="thi-ap9c7p3">
<span class="m-text m-primary">Yāva udeti sūriyo,</span><br />
</p>
<p id="thi-ap9c7p4">
<span class="m-text m-primary">dīpā me pajjaluṁ tadā.</span><br />
</p>
<p id="thi-ap9c8p1">
<span class="m-text m-primary">Tena kammena sukatena,</span><br />
</p>
<p id="thi-ap9c8p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap9c8p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap9c8p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap9c9p1">
<span class="m-text m-primary">Tattha me sukataṁ byamhaṁ,</span><br />
</p>
<p id="thi-ap9c9p2">
<span class="m-text m-primary">pañcadīpāti vuccati;</span><br />
</p>
<p id="thi-ap9c9p3">
<span class="m-text m-primary">Saṭṭhiyojanamubbedhaṁ,</span><br />
</p>
<p id="thi-ap9c9p4">
<span class="m-text m-primary">tiṁsayojanavitthataṁ.</span><br />
</p>
<p id="thi-ap9c10p1">
<span class="m-text m-primary">Asaṅkhiyāni dīpāni,</span><br />
</p>
<p id="thi-ap9c10p2">
<span class="m-text m-primary">parivāre jalanti me;</span><br />
</p>
<p id="thi-ap9c10p3">
<span class="m-text m-primary">Yāvatā devabhavanaṁ,</span><br />
</p>
<p id="thi-ap9c10p4">
<span class="m-text m-primary">dīpālokena jotati.</span><br />
</p>
<p id="thi-ap9c11p1">
<span class="m-text m-primary">Parammukhā nisīditvā,</span><br />
</p>
<p id="thi-ap9c11p2">
<span class="m-text m-primary">yadi icchāmi passituṁ;</span><br />
</p>
<p id="thi-ap9c11p3">
<span class="m-text m-primary">Uddhaṁ adho ca tiriyaṁ,</span><br />
</p>
<p id="thi-ap9c11p4">
<span class="m-text m-primary">sabbaṁ passāmi cakkhunā.</span><br />
</p>
<p id="thi-ap9c12p1">
<span class="m-text m-primary">Yāvatā abhikaṅkhāmi,</span><br />
</p>
<p id="thi-ap9c12p2">
<span class="m-text m-primary">daṭṭhuṁ sugataduggate;</span><br />
</p>
<p id="thi-ap9c12p3">
<span class="m-text m-primary">Tattha āvaraṇaṁ natthi,</span><br />
</p>
<p id="thi-ap9c12p4">
<span class="m-text m-primary">rukkhesu pabbatesu vā.</span><br />
</p>
<p id="thi-ap9c13p1">
<span class="m-text m-primary">Asīti devarājūnaṁ,</span><br />
</p>
<p id="thi-ap9c13p2">
<span class="m-text m-primary">mahesittamakārayiṁ;</span><br />
</p>
<p id="thi-ap9c13p3">
<span class="m-text m-primary">Satānaṁ cakkavattīnaṁ,</span><br />
</p>
<p id="thi-ap9c13p4">
<span class="m-text m-primary">mahesittamakārayiṁ.</span><br />
</p>
<p id="thi-ap9c14p1">
<span class="m-text m-primary">Yaṁ yaṁ yonupapajjāmi,</span><br />
</p>
<p id="thi-ap9c14p2">
<span class="m-text m-primary">devattaṁ atha mānusaṁ;</span><br />
</p>
<p id="thi-ap9c14p3">
<span class="m-text m-primary">Dīpasatasahassāni,</span><br />
</p>
<p id="thi-ap9c14p4">
<span class="m-text m-primary">parivāre jalanti me.</span><br />
</p>
<p id="thi-ap9c15p1">
<span class="m-text m-primary">Devalokā cavitvāna,</span><br />
</p>
<p id="thi-ap9c15p2">
<span class="m-text m-primary">uppajjiṁ mātukucchiyaṁ;</span><br />
</p>
<p id="thi-ap9c15p3">
<span class="m-text m-primary">Mātukucchigatā santī,</span><br />
</p>
<p id="thi-ap9c15p4">
<span class="m-text m-primary">akkhi me na nimīlati.</span><br />
</p>
<p id="thi-ap9c16p1">
<span class="m-text m-primary">Dīpasatasahassāni,</span><br />
</p>
<p id="thi-ap9c16p2">
<span class="m-text m-primary">puññakammasamaṅgitā;</span><br />
</p>
<p id="thi-ap9c16p3">
<span class="m-text m-primary">Jalanti sūtikāgehe,</span><br />
</p>
<p id="thi-ap9c16p4">
<span class="m-text m-primary">pañcadīpānidaṁ phalaṁ.</span><br />
</p>
<p id="thi-ap9c17p1">
<span class="m-text m-primary">Pacchime bhave sampatte,</span><br />
</p>
<p id="thi-ap9c17p2">
<span class="m-text m-primary">mānasaṁ vinivattayiṁ;</span><br />
</p>
<p id="thi-ap9c17p3">
<span class="m-text m-primary">Ajarāmataṁ sītibhāvaṁ,</span><br />
</p>
<p id="thi-ap9c17p4">
<span class="m-text m-primary">nibbānaṁ phassayiṁ ahaṁ.</span><br />
</p>
<p id="thi-ap9c18p1">
<span class="m-text m-primary">Jātiyā sattavassāhaṁ,</span><br />
</p>
<p id="thi-ap9c18p2">
<span class="m-text m-primary">arahattamapāpuṇiṁ;</span><br />
</p>
<p id="thi-ap9c18p3">
<span class="m-text m-primary">Upasampādayī buddho,</span><br />
</p>
<p id="thi-ap9c18p4">
<span class="m-text m-primary">guṇamaññāya gotamo.</span><br />
</p>
<p id="thi-ap9c19p1">
<span class="m-text m-primary">Maṇḍape rukkhamūle vā,</span><br />
</p>
<p id="thi-ap9c19p2">
<span class="m-text m-primary">pāsādesu guhāsu vā;</span><br />
</p>
<p id="thi-ap9c19p3">
<span class="m-text m-primary">Suññāgāre vasantiyā,</span><br />
</p>
<p id="thi-ap9c19p4">
<span class="m-text m-primary">pañcadīpā jalanti me.</span><br />
</p>
<p id="thi-ap9c20p1">
<span class="m-text m-primary">Dibbacakkhuvisuddhaṁ me,</span><br />
</p>
<p id="thi-ap9c20p2">
<span class="m-text m-primary">samādhikusalā ahaṁ;</span><br />
</p>
<p id="thi-ap9c20p3">
<span class="m-text m-primary">Abhiññāpāramippattā,</span><br />
</p>
<p id="thi-ap9c20p4">
<span class="m-text m-primary">pañcadīpānidaṁ phalaṁ.</span><br />
</p>
<p id="thi-ap9c21p1">
<span class="m-text m-primary">Sabbavositavosānā,</span><br />
</p>
<p id="thi-ap9c21p2">
<span class="m-text m-primary">katakiccā anāsavā;</span><br />
</p>
<p id="thi-ap9c21p3">
<span class="m-text m-primary">Pañcadīpā mahāvīra,</span><br />
</p>
<p id="thi-ap9c21p4">
<span class="m-text m-primary">pāde vandāmi cakkhuma.</span><br />
</p>
<p id="thi-ap9c22p1">
<span class="m-text m-primary">Satasahassito kappe,</span><br />
</p>
<p id="thi-ap9c22p2">
<span class="m-text m-primary">yaṁ dīpamadadiṁ tadā;</span><br />
</p>
<p id="thi-ap9c22p3">
<span class="m-text m-primary">Duggatiṁ nābhijānāmi,</span><br />
</p>
<p id="thi-ap9c22p4">
<span class="m-text m-primary">pañcadīpānidaṁ phalaṁ.</span><br />
</p>
<p id="thi-ap9c23p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap9c23p2">
<span class="m-text m-primary">…pe…</span><br />
</p>
<p id="thi-ap9c23p3">
<span class="m-text m-primary">viharāmi anāsavā.</span><br />
</p>
<p id="thi-ap9c24p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap9c24p2">
<span class="m-text m-primary">…pe…</span><br />
</p>
<p id="thi-ap9c24p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap9c25p1">
<span class="m-text m-primary">Paṭisambhidā catasso,</span><br />
</p>
<p id="thi-ap9c25p2">
<span class="m-text m-primary">…pe…</span><br />
</p>
<p id="thi-ap9c25p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap9c26p1">
<span class="m-text m-primary">Itthaṁ sudaṁ pañcadīpikā bhikkhunī imā gāthāyo abhāsitthāti.</span><br />
</p>
<p id="thi-ap9c27p1">
<span class="m-text m-primary">Pañcadīpikātheriyāpadānaṁ navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>