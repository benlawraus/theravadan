<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0g2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0g2z.html" />
  <meta property="og:description" content="Pilindavacchavagga 2. Selattheraapadāna “Nagare haṁsavatiyā, vīthisāmī ahosahaṁ; Mama ñātī samānetvā, idaṁ vacanamabraviṁ. ‘Buddho loke samuppanno, puññakkhetto anuttaro; Āsi so sabbalokassa, āhutīnaṁ paṭiggaho. Khattiyā negamā ceva, mahāsālā ca brāhmaṇā; Pasannacittā sumanā, pūgadhammaṁ akaṁsu te. Hatthārohā anīkaṭṭhā, rathikā pattikārakā; Pasannacittā sumanā, pūgadhammaṁ akaṁsu te. Uggā ca …" />
  <meta name="twitter:description" content="Pilindavacchavagga 2. Selattheraapadāna “Nagare haṁsavatiyā, vīthisāmī ahosahaṁ; Mama ñātī samānetvā, idaṁ vacanamabraviṁ. ‘Buddho loke samuppanno, puññakkhetto anuttaro; Āsi so sabbalokassa, āhutīnaṁ paṭiggaho. Khattiyā negamā ceva, mahāsālā ca brāhmaṇā; Pasannacittā sumanā, pūgadhammaṁ akaṁsu te. Hatthārohā anīkaṭṭhā, rathikā pattikārakā; Pasannacittā sumanā, pūgadhammaṁ akaṁsu te. Uggā ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pilindavacchavagga">
<h2><a href="#pilindavacchavagga">Pilindavacchavagga</a></h2>
<section id="selattheraapadana">
<h3><a href="#selattheraapadana">2. Selattheraapadāna</a></h3>
<p id="tha-ap394c1p1">
<span class="m-text m-primary">“Nagare haṁsavatiyā,</span><br />
</p>
<p id="tha-ap394c1p2">
<span class="m-text m-primary">vīthisāmī ahosahaṁ;</span><br />
</p>
<p id="tha-ap394c1p3">
<span class="m-text m-primary">Mama ñātī samānetvā,</span><br />
</p>
<p id="tha-ap394c1p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap394c2p1">
<span class="m-text m-primary">‘Buddho loke samuppanno,</span><br />
</p>
<p id="tha-ap394c2p2">
<span class="m-text m-primary">puññakkhetto anuttaro;</span><br />
</p>
<p id="tha-ap394c2p3">
<span class="m-text m-primary">Āsi so sabbalokassa,</span><br />
</p>
<p id="tha-ap394c2p4">
<span class="m-text m-primary">āhutīnaṁ paṭiggaho.</span><br />
</p>
<p id="tha-ap394c3p1">
<span class="m-text m-primary">Khattiyā negamā ceva,</span><br />
</p>
<p id="tha-ap394c3p2">
<span class="m-text m-primary">mahāsālā ca brāhmaṇā;</span><br />
</p>
<p id="tha-ap394c3p3">
<span class="m-text m-primary">Pasannacittā sumanā,</span><br />
</p>
<p id="tha-ap394c3p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c4p1">
<span class="m-text m-primary">Hatthārohā anīkaṭṭhā,</span><br />
</p>
<p id="tha-ap394c4p2">
<span class="m-text m-primary">rathikā pattikārakā;</span><br />
</p>
<p id="tha-ap394c4p3">
<span class="m-text m-primary">Pasannacittā sumanā,</span><br />
</p>
<p id="tha-ap394c4p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c5p1">
<span class="m-text m-primary">Uggā ca rājaputtā ca,</span><br />
</p>
<p id="tha-ap394c5p2">
<span class="m-text m-primary">vesiyānā ca brāhmaṇā;</span><br />
</p>
<p id="tha-ap394c5p3">
<span class="m-text m-primary">Pasannacittā sumanā,</span><br />
</p>
<p id="tha-ap394c5p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c6p1">
<span class="m-text m-primary">Āḷārikā kappakā ca,</span><br />
</p>
<p id="tha-ap394c6p2">
<span class="m-text m-primary">nhāpakā mālakārakā;</span><br />
</p>
<p id="tha-ap394c6p3">
<span class="m-text m-primary">Pasannacittā sumanā,</span><br />
</p>
<p id="tha-ap394c6p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c7p1">
<span class="m-text m-primary">Rajakā pesakārā ca,</span><br />
</p>
<p id="tha-ap394c7p2">
<span class="m-text m-primary">cammakārā ca nhāpitā;</span><br />
</p>
<p id="tha-ap394c7p3">
<span class="m-text m-primary">Pasannacittā sumanā,</span><br />
</p>
<p id="tha-ap394c7p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c8p1">
<span class="m-text m-primary">Usukārā bhamakārā,</span><br />
</p>
<p id="tha-ap394c8p2">
<span class="m-text m-primary">cammakārā ca tacchakā;</span><br />
</p>
<p id="tha-ap394c8p3">
<span class="m-text m-primary">Pasannacittā sumanā,</span><br />
</p>
<p id="tha-ap394c8p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c9p1">
<span class="m-text m-primary">Kammārā soṇṇakārā ca,</span><br />
</p>
<p id="tha-ap394c9p2">
<span class="m-text m-primary">tipulohakarā tathā;</span><br />
</p>
<p id="tha-ap394c9p3">
<span class="m-text m-primary">Pasannacittā sumanā,</span><br />
</p>
<p id="tha-ap394c9p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c10p1">
<span class="m-text m-primary">Bhatakā ceṭakā ceva,</span><br />
</p>
<p id="tha-ap394c10p2">
<span class="m-text m-primary">dāsakammakarā bahū;</span><br />
</p>
<p id="tha-ap394c10p3">
<span class="m-text m-primary">Yathāsakena thāmena,</span><br />
</p>
<p id="tha-ap394c10p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c11p1">
<span class="m-text m-primary">Udahārā kaṭṭhahārā,</span><br />
</p>
<p id="tha-ap394c11p2">
<span class="m-text m-primary">kassakā tiṇahārakā;</span><br />
</p>
<p id="tha-ap394c11p3">
<span class="m-text m-primary">Yathāsakena thāmena,</span><br />
</p>
<p id="tha-ap394c11p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c12p1">
<span class="m-text m-primary">Pupphikā mālikā ceva,</span><br />
</p>
<p id="tha-ap394c12p2">
<span class="m-text m-primary">paṇṇikā phalahārakā;</span><br />
</p>
<p id="tha-ap394c12p3">
<span class="m-text m-primary">Yathāsakena thāmena,</span><br />
</p>
<p id="tha-ap394c12p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c13p1">
<span class="m-text m-primary">Gaṇikā kumbhadāsī ca,</span><br />
</p>
<p id="tha-ap394c13p2">
<span class="m-text m-primary">pūvikā macchikāpi ca;</span><br />
</p>
<p id="tha-ap394c13p3">
<span class="m-text m-primary">Yathāsakena thāmena,</span><br />
</p>
<p id="tha-ap394c13p4">
<span class="m-text m-primary">pūgadhammaṁ akaṁsu te.</span><br />
</p>
<p id="tha-ap394c14p1">
<span class="m-text m-primary">Etha sabbe samāgantvā,</span><br />
</p>
<p id="tha-ap394c14p2">
<span class="m-text m-primary">gaṇaṁ bandhāma ekato;</span><br />
</p>
<p id="tha-ap394c14p3">
<span class="m-text m-primary">Adhikāraṁ karissāma,</span><br />
</p>
<p id="tha-ap394c14p4">
<span class="m-text m-primary">puññakkhette anuttare’.</span><br />
</p>
<p id="tha-ap394c15p1">
<span class="m-text m-primary">Te me sutvāna vacanaṁ,</span><br />
</p>
<p id="tha-ap394c15p2">
<span class="m-text m-primary">gaṇaṁ bandhiṁsu tāvade;</span><br />
</p>
<p id="tha-ap394c15p3">
<span class="m-text m-primary">‘Upaṭṭhānasālaṁ sukataṁ,</span><br />
</p>
<p id="tha-ap394c15p4">
<span class="m-text m-primary">bhikkhusaṅghassa kārayuṁ’.</span><br />
</p>
<p id="tha-ap394c16p1">
<span class="m-text m-primary">Niṭṭhāpetvāna taṁ sālaṁ,</span><br />
</p>
<p id="tha-ap394c16p2">
<span class="m-text m-primary">udaggo tuṭṭhamānaso;</span><br />
</p>
<p id="tha-ap394c16p3">
<span class="m-text m-primary">Pareto tehi sabbehi,</span><br />
</p>
<p id="tha-ap394c16p4">
<span class="m-text m-primary">sambuddhamupasaṅkamiṁ.</span><br />
</p>
<p id="tha-ap394c17p1">
<span class="m-text m-primary">Upasaṅkamma sambuddhaṁ,</span><br />
</p>
<p id="tha-ap394c17p2">
<span class="m-text m-primary">lokanāthaṁ narāsabhaṁ;</span><br />
</p>
<p id="tha-ap394c17p3">
<span class="m-text m-primary">Vanditvā satthuno pāde,</span><br />
</p>
<p id="tha-ap394c17p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap394c18p1">
<span class="m-text m-primary">‘Ime tīṇi satā vīra,</span><br />
</p>
<p id="tha-ap394c18p2">
<span class="m-text m-primary">Purisā ekato gaṇā;</span><br />
</p>
<p id="tha-ap394c18p3">
<span class="m-text m-primary">Upaṭṭhānasālaṁ sukataṁ,</span><br />
</p>
<p id="tha-ap394c18p4">
<span class="m-text m-primary">Niyyādenti tuvaṁ muni.</span><br />
</p>
<p id="tha-ap394c19p1">
<span class="m-text m-primary">Bhikkhusaṅghassa purato,</span><br />
</p>
<p id="tha-ap394c19p2">
<span class="m-text m-primary">sampaṭicchitva cakkhumā’;</span><br />
</p>
<p id="tha-ap394c19p3">
<span class="m-text m-primary">Tiṇṇaṁ satānaṁ purato,</span><br />
</p>
<p id="tha-ap394c19p4">
<span class="m-text m-primary">imā gāthā abhāsatha.</span><br />
</p>
<p id="tha-ap394c20p1">
<span class="m-text m-primary">‘Tisatāpi ca jeṭṭho ca,</span><br />
</p>
<p id="tha-ap394c20p2">
<span class="m-text m-primary">anuvattiṁsu ekato;</span><br />
</p>
<p id="tha-ap394c20p3">
<span class="m-text m-primary">Sampattiñhi karitvāna,</span><br />
</p>
<p id="tha-ap394c20p4">
<span class="m-text m-primary">sabbe anubhavissatha.</span><br />
</p>
<p id="tha-ap394c21p1">
<span class="m-text m-primary">Pacchime bhave sampatte,</span><br />
</p>
<p id="tha-ap394c21p2">
<span class="m-text m-primary">sītibhāvamanuttaraṁ;</span><br />
</p>
<p id="tha-ap394c21p3">
<span class="m-text m-primary">Ajaraṁ amataṁ santaṁ,</span><br />
</p>
<p id="tha-ap394c21p4">
<span class="m-text m-primary">nibbānaṁ phassayissatha’.</span><br />
</p>
<p id="tha-ap394c22p1">
<span class="m-text m-primary">Evaṁ buddho viyākāsi,</span><br />
</p>
<p id="tha-ap394c22p2">
<span class="m-text m-primary">sabbaññū samaṇuttaro;</span><br />
</p>
<p id="tha-ap394c22p3">
<span class="m-text m-primary">Buddhassa vacanaṁ sutvā,</span><br />
</p>
<p id="tha-ap394c22p4">
<span class="m-text m-primary">somanassaṁ pavedayiṁ.</span><br />
</p>
<p id="tha-ap394c23p1">
<span class="m-text m-primary">Tiṁsa kappasahassāni,</span><br />
</p>
<p id="tha-ap394c23p2">
<span class="m-text m-primary">devaloke ramiṁ ahaṁ;</span><br />
</p>
<p id="tha-ap394c23p3">
<span class="m-text m-primary">Devādhipo pañcasataṁ,</span><br />
</p>
<p id="tha-ap394c23p4">
<span class="m-text m-primary">devarajjamakārayiṁ.</span><br />
</p>
<p id="tha-ap394c24p1">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap394c24p2">
<span class="m-text m-primary">cakkavattī ahosahaṁ;</span><br />
</p>
<p id="tha-ap394c24p3">
<span class="m-text m-primary">Devarajjaṁ karontassa,</span><br />
</p>
<p id="tha-ap394c24p4">
<span class="m-text m-primary">mahādevā avandisuṁ.</span><br />
</p>
<p id="tha-ap394c25p1">
<span class="m-text m-primary">Idha mānusake rajjaṁ,</span><br />
</p>
<p id="tha-ap394c25p2">
<span class="m-text m-primary">parisā honti bandhavā;</span><br />
</p>
<p id="tha-ap394c25p3">
<span class="m-text m-primary">Pacchime bhave sampatte,</span><br />
</p>
<p id="tha-ap394c25p4">
<span class="m-text m-primary">vāseṭṭho nāma brāhmaṇo.</span><br />
</p>
<p id="tha-ap394c26p1">
<span class="m-text m-primary">Asītikoṭi nicayo,</span><br />
</p>
<p id="tha-ap394c26p2">
<span class="m-text m-primary">tassa putto ahosahaṁ;</span><br />
</p>
<p id="tha-ap394c26p3">
<span class="m-text m-primary">Selo iti mamaṁ nāmaṁ,</span><br />
</p>
<p id="tha-ap394c26p4">
<span class="m-text m-primary">chaḷaṅge pāramiṁ gato.</span><br />
</p>
<p id="tha-ap394c27p1">
<span class="m-text m-primary">Jaṅghāvihāraṁ vicaraṁ,</span><br />
</p>
<p id="tha-ap394c27p2">
<span class="m-text m-primary">sasissehi purakkhato;</span><br />
</p>
<p id="tha-ap394c27p3">
<span class="m-text m-primary">Jaṭābhārikabharitaṁ,</span><br />
</p>
<p id="tha-ap394c27p4">
<span class="m-text m-primary">keṇiyaṁ nāma tāpasaṁ.</span><br />
</p>
<p id="tha-ap394c28p1">
<span class="m-text m-primary">Paṭiyattāhutiṁ disvā,</span><br />
</p>
<p id="tha-ap394c28p2">
<span class="m-text m-primary">idaṁ vacanamabraviṁ;</span><br />
</p>
<p id="tha-ap394c28p3">
<span class="m-text m-primary">‘Āvāho vā vivāho vā,</span><br />
</p>
<p id="tha-ap394c28p4">
<span class="m-text m-primary">rājā vā te nimantito’.</span><br />
</p>
<p id="tha-ap394c29p1">
<span class="m-text m-primary">‘Āhutiṁ yiṭṭhukāmohaṁ,</span><br />
</p>
<p id="tha-ap394c29p2">
<span class="m-text m-primary">brāhmaṇe devasammate;</span><br />
</p>
<p id="tha-ap394c29p3">
<span class="m-text m-primary">Na nimantemi rājānaṁ,</span><br />
</p>
<p id="tha-ap394c29p4">
<span class="m-text m-primary">āhutī me na vijjati.</span><br />
</p>
<p id="tha-ap394c30p1">
<span class="m-text m-primary">Na catthi mayhamāvāho,</span><br />
</p>
<p id="tha-ap394c30p2">
<span class="m-text m-primary">vivāho me na vijjati;</span><br />
</p>
<p id="tha-ap394c30p3">
<span class="m-text m-primary">Sakyānaṁ nandijanano,</span><br />
</p>
<p id="tha-ap394c30p4">
<span class="m-text m-primary">seṭṭho loke sadevake.</span><br />
</p>
<p id="tha-ap394c31p1">
<span class="m-text m-primary">Sabbalokahitatthāya,</span><br />
</p>
<p id="tha-ap394c31p2">
<span class="m-text m-primary">sabbasattasukhāvaho;</span><br />
</p>
<p id="tha-ap394c31p3">
<span class="m-text m-primary">So me nimantito ajja,</span><br />
</p>
<p id="tha-ap394c31p4">
<span class="m-text m-primary">tassetaṁ paṭiyādanaṁ.</span><br />
</p>
<p id="tha-ap394c32p1">
<span class="m-text m-primary">Timbarūsakavaṇṇābho,</span><br />
</p>
<p id="tha-ap394c32p2">
<span class="m-text m-primary">appameyyo anūpamo;</span><br />
</p>
<p id="tha-ap394c32p3">
<span class="m-text m-primary">Rūpenāsadiso buddho,</span><br />
</p>
<p id="tha-ap394c32p4">
<span class="m-text m-primary">svātanāya nimantito.</span><br />
</p>
<p id="tha-ap394c33p1">
<span class="m-text m-primary">Ukkāmukhapahaṭṭhova,</span><br />
</p>
<p id="tha-ap394c33p2">
<span class="m-text m-primary">khadiraṅgārasannibho;</span><br />
</p>
<p id="tha-ap394c33p3">
<span class="m-text m-primary">Vijjūpamo mahāvīro,</span><br />
</p>
<p id="tha-ap394c33p4">
<span class="m-text m-primary">so me buddho nimantito.</span><br />
</p>
<p id="tha-ap394c34p1">
<span class="m-text m-primary">Pabbatagge yathā acci,</span><br />
</p>
<p id="tha-ap394c34p2">
<span class="m-text m-primary">puṇṇamāyeva candimā;</span><br />
</p>
<p id="tha-ap394c34p3">
<span class="m-text m-primary">Naḷaggivaṇṇasaṅkāso,</span><br />
</p>
<p id="tha-ap394c34p4">
<span class="m-text m-primary">so me buddho nimantito.</span><br />
</p>
<p id="tha-ap394c35p1">
<span class="m-text m-primary">Asambhīto bhayātīto,</span><br />
</p>
<p id="tha-ap394c35p2">
<span class="m-text m-primary">bhavantakaraṇo muni;</span><br />
</p>
<p id="tha-ap394c35p3">
<span class="m-text m-primary">Sīhūpamo mahāvīro,</span><br />
</p>
<p id="tha-ap394c35p4">
<span class="m-text m-primary">so me buddho nimantito.</span><br />
</p>
<p id="tha-ap394c36p1">
<span class="m-text m-primary">Kusalo buddhadhammehi,</span><br />
</p>
<p id="tha-ap394c36p2">
<span class="m-text m-primary">apasayho parehi so;</span><br />
</p>
<p id="tha-ap394c36p3">
<span class="m-text m-primary">Nāgūpamo mahāvīro,</span><br />
</p>
<p id="tha-ap394c36p4">
<span class="m-text m-primary">so me buddho nimantito.</span><br />
</p>
<p id="tha-ap394c37p1">
<span class="m-text m-primary">Saddhammācārakusalo,</span><br />
</p>
<p id="tha-ap394c37p2">
<span class="m-text m-primary">buddhanāgo asādiso;</span><br />
</p>
<p id="tha-ap394c37p3">
<span class="m-text m-primary">Usabhūpamo mahāvīro,</span><br />
</p>
<p id="tha-ap394c37p4">
<span class="m-text m-primary">so me buddho nimantito.</span><br />
</p>
<p id="tha-ap394c38p1">
<span class="m-text m-primary">Anantavaṇṇo amitayaso,</span><br />
</p>
<p id="tha-ap394c38p2">
<span class="m-text m-primary">Vicittasabbalakkhaṇo;</span><br />
</p>
<p id="tha-ap394c38p3">
<span class="m-text m-primary">Sakkūpamo mahāvīro,</span><br />
</p>
<p id="tha-ap394c38p4">
<span class="m-text m-primary">So me buddho nimantito.</span><br />
</p>
<p id="tha-ap394c39p1">
<span class="m-text m-primary">Vasī gaṇī patāpī ca,</span><br />
</p>
<p id="tha-ap394c39p2">
<span class="m-text m-primary">tejassī ca durāsado;</span><br />
</p>
<p id="tha-ap394c39p3">
<span class="m-text m-primary">Brahmūpamo mahāvīro,</span><br />
</p>
<p id="tha-ap394c39p4">
<span class="m-text m-primary">so me buddho nimantito.</span><br />
</p>
<p id="tha-ap394c40p1">
<span class="m-text m-primary">Pattadhammo dasabalo,</span><br />
</p>
<p id="tha-ap394c40p2">
<span class="m-text m-primary">balātibalapārago;</span><br />
</p>
<p id="tha-ap394c40p3">
<span class="m-text m-primary">Dharaṇūpamo mahāvīro,</span><br />
</p>
<p id="tha-ap394c40p4">
<span class="m-text m-primary">so me buddho nimantito.</span><br />
</p>
<p id="tha-ap394c41p1">
<span class="m-text m-primary">Sīlavīcisamākiṇṇo,</span><br />
</p>
<p id="tha-ap394c41p2">
<span class="m-text m-primary">dhammaviññāṇakhobhito;</span><br />
</p>
<p id="tha-ap394c41p3">
<span class="m-text m-primary">Udadhūpamo mahāvīro,</span><br />
</p>
<p id="tha-ap394c41p4">
<span class="m-text m-primary">so me buddho nimantito.</span><br />
</p>
<p id="tha-ap394c42p1">
<span class="m-text m-primary">Durāsado duppasaho,</span><br />
</p>
<p id="tha-ap394c42p2">
<span class="m-text m-primary">acalo uggato brahā;</span><br />
</p>
<p id="tha-ap394c42p3">
<span class="m-text m-primary">Nerūpamo mahāvīro,</span><br />
</p>
<p id="tha-ap394c42p4">
<span class="m-text m-primary">so me buddho nimantito.</span><br />
</p>
<p id="tha-ap394c43p1">
<span class="m-text m-primary">Anantañāṇo asamasamo,</span><br />
</p>
<p id="tha-ap394c43p2">
<span class="m-text m-primary">Atulo aggataṁ gato;</span><br />
</p>
<p id="tha-ap394c43p3">
<span class="m-text m-primary">Gaganūpamo mahāvīro,</span><br />
</p>
<p id="tha-ap394c43p4">
<span class="m-text m-primary">So me buddho nimantito.</span><br />
</p>
<p id="tha-ap394c44p1">
<span class="m-text m-primary">Pannarasamaṁ bhāṇavāraṁ.</span><br />
</p>
<p id="tha-ap394c45p1">
<span class="m-text m-primary">Patiṭṭhā bhayabhītānaṁ,</span><br />
</p>
<p id="tha-ap394c45p2">
<span class="m-text m-primary">tāṇo saraṇagāminaṁ;</span><br />
</p>
<p id="tha-ap394c45p3">
<span class="m-text m-primary">Assāsako mahāvīro,</span><br />
</p>
<p id="tha-ap394c45p4">
<span class="m-text m-primary">so me buddho nimantito.</span><br />
</p>
<p id="tha-ap394c46p1">
<span class="m-text m-primary">Āsayo buddhimantānaṁ,</span><br />
</p>
<p id="tha-ap394c46p2">
<span class="m-text m-primary">puññakkhettaṁ sukhesinaṁ;</span><br />
</p>
<p id="tha-ap394c46p3">
<span class="m-text m-primary">Ratanākaro mahāvīro,</span><br />
</p>
<p id="tha-ap394c46p4">
<span class="m-text m-primary">so me buddho nimantito.</span><br />
</p>
<p id="tha-ap394c47p1">
<span class="m-text m-primary">Assāsako vedakaro,</span><br />
</p>
<p id="tha-ap394c47p2">
<span class="m-text m-primary">sāmaññaphaladāyako;</span><br />
</p>
<p id="tha-ap394c47p3">
<span class="m-text m-primary">Meghūpamo mahāvīro,</span><br />
</p>
<p id="tha-ap394c47p4">
<span class="m-text m-primary">so me buddho nimantito.</span><br />
</p>
<p id="tha-ap394c48p1">
<span class="m-text m-primary">Lokacakkhu mahātejo,</span><br />
</p>
<p id="tha-ap394c48p2">
<span class="m-text m-primary">sabbatamavinodano;</span><br />
</p>
<p id="tha-ap394c48p3">
<span class="m-text m-primary">Sūriyūpamo mahāvīro,</span><br />
</p>
<p id="tha-ap394c48p4">
<span class="m-text m-primary">so me buddho nimantito.</span><br />
</p>
<p id="tha-ap394c49p1">
<span class="m-text m-primary">Ārammaṇavimuttīsu,</span><br />
</p>
<p id="tha-ap394c49p2">
<span class="m-text m-primary">sabhāvadassano muni;</span><br />
</p>
<p id="tha-ap394c49p3">
<span class="m-text m-primary">Candūpamo mahāvīro,</span><br />
</p>
<p id="tha-ap394c49p4">
<span class="m-text m-primary">so me buddho nimantito.</span><br />
</p>
<p id="tha-ap394c50p1">
<span class="m-text m-primary">Buddho samussito loke,</span><br />
</p>
<p id="tha-ap394c50p2">
<span class="m-text m-primary">lakkhaṇehi alaṅkato;</span><br />
</p>
<p id="tha-ap394c50p3">
<span class="m-text m-primary">Appameyyo mahāvīro,</span><br />
</p>
<p id="tha-ap394c50p4">
<span class="m-text m-primary">so me buddho nimantito.</span><br />
</p>
<p id="tha-ap394c51p1">
<span class="m-text m-primary">Yassa ñāṇaṁ appameyyaṁ,</span><br />
</p>
<p id="tha-ap394c51p2">
<span class="m-text m-primary">sīlaṁ yassa anūpamaṁ;</span><br />
</p>
<p id="tha-ap394c51p3">
<span class="m-text m-primary">Vimutti asadisā yassa,</span><br />
</p>
<p id="tha-ap394c51p4">
<span class="m-text m-primary">so me buddho nimantito.</span><br />
</p>
<p id="tha-ap394c52p1">
<span class="m-text m-primary">Yassa dhīti asadisā,</span><br />
</p>
<p id="tha-ap394c52p2">
<span class="m-text m-primary">thāmo yassa acintiyo;</span><br />
</p>
<p id="tha-ap394c52p3">
<span class="m-text m-primary">Yassa parakkamo jeṭṭho,</span><br />
</p>
<p id="tha-ap394c52p4">
<span class="m-text m-primary">so me buddho nimantito.</span><br />
</p>
<p id="tha-ap394c53p1">
<span class="m-text m-primary">Rāgo doso ca moho ca,</span><br />
</p>
<p id="tha-ap394c53p2">
<span class="m-text m-primary">visā sabbe samūhatā;</span><br />
</p>
<p id="tha-ap394c53p3">
<span class="m-text m-primary">Agadūpamo mahāvīro,</span><br />
</p>
<p id="tha-ap394c53p4">
<span class="m-text m-primary">so me buddho nimantito.</span><br />
</p>
<p id="tha-ap394c54p1">
<span class="m-text m-primary">Klesabyādhibahudukkha,</span><br />
</p>
<p id="tha-ap394c54p2">
<span class="m-text m-primary">sabbatamavinodano;</span><br />
</p>
<p id="tha-ap394c54p3">
<span class="m-text m-primary">Vejjūpamo mahāvīro,</span><br />
</p>
<p id="tha-ap394c54p4">
<span class="m-text m-primary">so me buddho nimantito’.</span><br />
</p>
<p id="tha-ap394c55p1">
<span class="m-text m-primary">Buddhoti bho yaṁ vadesi,</span><br />
</p>
<p id="tha-ap394c55p2">
<span class="m-text m-primary">ghosopeso sudullabho;</span><br />
</p>
<p id="tha-ap394c55p3">
<span class="m-text m-primary">Buddho buddhoti sutvāna,</span><br />
</p>
<p id="tha-ap394c55p4">
<span class="m-text m-primary">pīti me udapajjatha.</span><br />
</p>
<p id="tha-ap394c56p1">
<span class="m-text m-primary">Abbhantaraṁ agaṇhantaṁ,</span><br />
</p>
<p id="tha-ap394c56p2">
<span class="m-text m-primary">pīti me bahi nicchare;</span><br />
</p>
<p id="tha-ap394c56p3">
<span class="m-text m-primary">Sohaṁ pītimano santo,</span><br />
</p>
<p id="tha-ap394c56p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap394c57p1">
<span class="m-text m-primary">‘Kahaṁ nu kho so bhagavā,</span><br />
</p>
<p id="tha-ap394c57p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap394c57p3">
<span class="m-text m-primary">Tattha gantvā namassissaṁ,</span><br />
</p>
<p id="tha-ap394c57p4">
<span class="m-text m-primary">sāmaññaphaladāyakaṁ.</span><br />
</p>
<p id="tha-ap394c58p1">
<span class="m-text m-primary">Paggayha dakkhiṇaṁ bāhuṁ,</span><br />
</p>
<p id="tha-ap394c58p2">
<span class="m-text m-primary">vedajāto katañjalī;</span><br />
</p>
<p id="tha-ap394c58p3">
<span class="m-text m-primary">Ācikkhi me dhammarājaṁ,</span><br />
</p>
<p id="tha-ap394c58p4">
<span class="m-text m-primary">sokasallavinodanaṁ’.</span><br />
</p>
<p id="tha-ap394c59p1">
<span class="m-text m-primary">‘Udentaṁva mahāmeghaṁ,</span><br />
</p>
<p id="tha-ap394c59p2">
<span class="m-text m-primary">nīlaṁ añjanasannibhaṁ;</span><br />
</p>
<p id="tha-ap394c59p3">
<span class="m-text m-primary">Sāgaraṁ viya dissantaṁ,</span><br />
</p>
<p id="tha-ap394c59p4">
<span class="m-text m-primary">passasetaṁ mahāvanaṁ.</span><br />
</p>
<p id="tha-ap394c60p1">
<span class="m-text m-primary">Ettha so vasate buddho,</span><br />
</p>
<p id="tha-ap394c60p2">
<span class="m-text m-primary">adantadamako muni;</span><br />
</p>
<p id="tha-ap394c60p3">
<span class="m-text m-primary">Vinayanto ca veneyye,</span><br />
</p>
<p id="tha-ap394c60p4">
<span class="m-text m-primary">bodhento bodhipakkhiye’.</span><br />
</p>
<p id="tha-ap394c61p1">
<span class="m-text m-primary">Pipāsitova udakaṁ,</span><br />
</p>
<p id="tha-ap394c61p2">
<span class="m-text m-primary">bhojanaṁva jighacchito;</span><br />
</p>
<p id="tha-ap394c61p3">
<span class="m-text m-primary">Gāvī yathā vacchagiddhā,</span><br />
</p>
<p id="tha-ap394c61p4">
<span class="m-text m-primary">evāhaṁ viciniṁ jinaṁ.</span><br />
</p>
<p id="tha-ap394c62p1">
<span class="m-text m-primary">Ācāraupacāraññū,</span><br />
</p>
<p id="tha-ap394c62p2">
<span class="m-text m-primary">dhammānucchavisaṁvaraṁ;</span><br />
</p>
<p id="tha-ap394c62p3">
<span class="m-text m-primary">Sikkhāpemi sake sisse,</span><br />
</p>
<p id="tha-ap394c62p4">
<span class="m-text m-primary">gacchante jinasantikaṁ.</span><br />
</p>
<p id="tha-ap394c63p1">
<span class="m-text m-primary">‘Durāsadā bhagavanto,</span><br />
</p>
<p id="tha-ap394c63p2">
<span class="m-text m-primary">sīhāva ekacārino;</span><br />
</p>
<p id="tha-ap394c63p3">
<span class="m-text m-primary">Pade padaṁ nikkhipantā,</span><br />
</p>
<p id="tha-ap394c63p4">
<span class="m-text m-primary">āgaccheyyātha māṇavā.</span><br />
</p>
<p id="tha-ap394c64p1">
<span class="m-text m-primary">Āsīviso yathā ghoro,</span><br />
</p>
<p id="tha-ap394c64p2">
<span class="m-text m-primary">migarājāva kesarī;</span><br />
</p>
<p id="tha-ap394c64p3">
<span class="m-text m-primary">Mattova kuñjaro dantī,</span><br />
</p>
<p id="tha-ap394c64p4">
<span class="m-text m-primary">evaṁ buddhā durāsadā.</span><br />
</p>
<p id="tha-ap394c65p1">
<span class="m-text m-primary">Ukkāsitañca khipitaṁ,</span><br />
</p>
<p id="tha-ap394c65p2">
<span class="m-text m-primary">ajjhupekkhiya māṇavā;</span><br />
</p>
<p id="tha-ap394c65p3">
<span class="m-text m-primary">Pade padaṁ nikkhipantā,</span><br />
</p>
<p id="tha-ap394c65p4">
<span class="m-text m-primary">upetha buddhasantikaṁ.</span><br />
</p>
<p id="tha-ap394c66p1">
<span class="m-text m-primary">Paṭisallānagarukā,</span><br />
</p>
<p id="tha-ap394c66p2">
<span class="m-text m-primary">appasaddā durāsadā;</span><br />
</p>
<p id="tha-ap394c66p3">
<span class="m-text m-primary">Durūpasaṅkamā buddhā,</span><br />
</p>
<p id="tha-ap394c66p4">
<span class="m-text m-primary">garū honti sadevake.</span><br />
</p>
<p id="tha-ap394c67p1">
<span class="m-text m-primary">Yadāhaṁ pañhaṁ pucchāmi,</span><br />
</p>
<p id="tha-ap394c67p2">
<span class="m-text m-primary">paṭisammodayāmi vā;</span><br />
</p>
<p id="tha-ap394c67p3">
<span class="m-text m-primary">Appasaddā tadā hotha,</span><br />
</p>
<p id="tha-ap394c67p4">
<span class="m-text m-primary">munibhūtāva tiṭṭhatha.</span><br />
</p>
<p id="tha-ap394c68p1">
<span class="m-text m-primary">Yaṁ so deseti sambuddho,</span><br />
</p>
<p id="tha-ap394c68p2">
<span class="m-text m-primary">khemaṁ nibbānapattiyā;</span><br />
</p>
<p id="tha-ap394c68p3">
<span class="m-text m-primary">Tamevatthaṁ nisāmetha,</span><br />
</p>
<p id="tha-ap394c68p4">
<span class="m-text m-primary">saddhammasavanaṁ sukhaṁ’.</span><br />
</p>
<p id="tha-ap394c69p1">
<span class="m-text m-primary">Upasaṅkamma sambuddhaṁ,</span><br />
</p>
<p id="tha-ap394c69p2">
<span class="m-text m-primary">sammodiṁ muninā ahaṁ;</span><br />
</p>
<p id="tha-ap394c69p3">
<span class="m-text m-primary">Taṁ kathaṁ vītisāretvā,</span><br />
</p>
<p id="tha-ap394c69p4">
<span class="m-text m-primary">lakkhaṇe upadhārayiṁ.</span><br />
</p>
<p id="tha-ap394c70p1">
<span class="m-text m-primary">Lakkhaṇe dve ca kaṅkhāmi,</span><br />
</p>
<p id="tha-ap394c70p2">
<span class="m-text m-primary">passāmi tiṁsalakkhaṇe;</span><br />
</p>
<p id="tha-ap394c70p3">
<span class="m-text m-primary">Kosohitavatthaguyhaṁ,</span><br />
</p>
<p id="tha-ap394c70p4">
<span class="m-text m-primary">iddhiyā dassayī muni.</span><br />
</p>
<p id="tha-ap394c71p1">
<span class="m-text m-primary">Jivhaṁ ninnāmayitvāna,</span><br />
</p>
<p id="tha-ap394c71p2">
<span class="m-text m-primary">kaṇṇasote ca nāsike;</span><br />
</p>
<p id="tha-ap394c71p3">
<span class="m-text m-primary">Paṭimasi nalāṭantaṁ,</span><br />
</p>
<p id="tha-ap394c71p4">
<span class="m-text m-primary">kevalaṁ chādayī jino.</span><br />
</p>
<p id="tha-ap394c72p1">
<span class="m-text m-primary">Tassāhaṁ lakkhaṇe disvā,</span><br />
</p>
<p id="tha-ap394c72p2">
<span class="m-text m-primary">paripuṇṇe sabyañjane;</span><br />
</p>
<p id="tha-ap394c72p3">
<span class="m-text m-primary">Buddhoti niṭṭhaṁ gantvāna,</span><br />
</p>
<p id="tha-ap394c72p4">
<span class="m-text m-primary">saha sissehi pabbajiṁ.</span><br />
</p>
<p id="tha-ap394c73p1">
<span class="m-text m-primary">Satehi tīhi sahito,</span><br />
</p>
<p id="tha-ap394c73p2">
<span class="m-text m-primary">pabbajiṁ anagāriyaṁ;</span><br />
</p>
<p id="tha-ap394c73p3">
<span class="m-text m-primary">Addhamāse asampatte,</span><br />
</p>
<p id="tha-ap394c73p4">
<span class="m-text m-primary">sabbe pattāmha nibbutiṁ.</span><br />
</p>
<p id="tha-ap394c74p1">
<span class="m-text m-primary">Ekato kammaṁ katvāna,</span><br />
</p>
<p id="tha-ap394c74p2">
<span class="m-text m-primary">puññakkhette anuttare;</span><br />
</p>
<p id="tha-ap394c74p3">
<span class="m-text m-primary">Ekato saṁsaritvāna,</span><br />
</p>
<p id="tha-ap394c74p4">
<span class="m-text m-primary">ekato vinivattayuṁ.</span><br />
</p>
<p id="tha-ap394c75p1">
<span class="m-text m-primary">Gopānasiyo datvāna,</span><br />
</p>
<p id="tha-ap394c75p2">
<span class="m-text m-primary">pūgadhamme vasiṁ ahaṁ;</span><br />
</p>
<p id="tha-ap394c75p3">
<span class="m-text m-primary">Tena kammena sukatena,</span><br />
</p>
<p id="tha-ap394c75p4">
<span class="m-text m-primary">aṭṭha hetū labhāmahaṁ.</span><br />
</p>
<p id="tha-ap394c76p1">
<span class="m-text m-primary">Disāsu pūjito homi,</span><br />
</p>
<p id="tha-ap394c76p2">
<span class="m-text m-primary">bhogā ca amitā mama;</span><br />
</p>
<p id="tha-ap394c76p3">
<span class="m-text m-primary">Patiṭṭhā homi sabbesaṁ,</span><br />
</p>
<p id="tha-ap394c76p4">
<span class="m-text m-primary">tāso mama na vijjati.</span><br />
</p>
<p id="tha-ap394c77p1">
<span class="m-text m-primary">Byādhayo me na vijjanti,</span><br />
</p>
<p id="tha-ap394c77p2">
<span class="m-text m-primary">dīghāyuṁ pālayāmi ca;</span><br />
</p>
<p id="tha-ap394c77p3">
<span class="m-text m-primary">Sukhumacchaviko homi,</span><br />
</p>
<p id="tha-ap394c77p4">
<span class="m-text m-primary">āvāse patthite vase.</span><br />
</p>
<p id="tha-ap394c78p1">
<span class="m-text m-primary">Aṭṭha gopānasī datvā,</span><br />
</p>
<p id="tha-ap394c78p2">
<span class="m-text m-primary">pūgadhamme vasiṁ ahaṁ;</span><br />
</p>
<p id="tha-ap394c78p3">
<span class="m-text m-primary">Paṭisambhidārahattañca,</span><br />
</p>
<p id="tha-ap394c78p4">
<span class="m-text m-primary">etaṁ me aparaṭṭhamaṁ.</span><br />
</p>
<p id="tha-ap394c79p1">
<span class="m-text m-primary">Sabbavositavosāno,</span><br />
</p>
<p id="tha-ap394c79p2">
<span class="m-text m-primary">katakicco anāsavo;</span><br />
</p>
<p id="tha-ap394c79p3">
<span class="m-text m-primary">Aṭṭhagopānasī nāma,</span><br />
</p>
<p id="tha-ap394c79p4">
<span class="m-text m-primary">tava putto mahāmuni.</span><br />
</p>
<p id="tha-ap394c80p1">
<span class="m-text m-primary">Pañca thambhāni datvāna,</span><br />
</p>
<p id="tha-ap394c80p2">
<span class="m-text m-primary">pūgadhamme vasiṁ ahaṁ;</span><br />
</p>
<p id="tha-ap394c80p3">
<span class="m-text m-primary">Tena kammena sukatena,</span><br />
</p>
<p id="tha-ap394c80p4">
<span class="m-text m-primary">pañca hetū labhāmahaṁ.</span><br />
</p>
<p id="tha-ap394c81p1">
<span class="m-text m-primary">Acalo homi mettāya,</span><br />
</p>
<p id="tha-ap394c81p2">
<span class="m-text m-primary">anūnaṅgo bhavāmahaṁ;</span><br />
</p>
<p id="tha-ap394c81p3">
<span class="m-text m-primary">Ādeyyavacano homi,</span><br />
</p>
<p id="tha-ap394c81p4">
<span class="m-text m-primary">na dhaṁsemi yathā ahaṁ.</span><br />
</p>
<p id="tha-ap394c82p1">
<span class="m-text m-primary">Abhantaṁ hoti me cittaṁ,</span><br />
</p>
<p id="tha-ap394c82p2">
<span class="m-text m-primary">akhilo homi kassaci;</span><br />
</p>
<p id="tha-ap394c82p3">
<span class="m-text m-primary">Tena kammena sukatena,</span><br />
</p>
<p id="tha-ap394c82p4">
<span class="m-text m-primary">vimalo homi sāsane.</span><br />
</p>
<p id="tha-ap394c83p1">
<span class="m-text m-primary">Sagāravo sappatisso,</span><br />
</p>
<p id="tha-ap394c83p2">
<span class="m-text m-primary">katakicco anāsavo;</span><br />
</p>
<p id="tha-ap394c83p3">
<span class="m-text m-primary">Sāvako te mahāvīra,</span><br />
</p>
<p id="tha-ap394c83p4">
<span class="m-text m-primary">bhikkhu taṁ vandate muni.</span><br />
</p>
<p id="tha-ap394c84p1">
<span class="m-text m-primary">Katvā sukatapallaṅkaṁ,</span><br />
</p>
<p id="tha-ap394c84p2">
<span class="m-text m-primary">sālāyaṁ paññapesahaṁ;</span><br />
</p>
<p id="tha-ap394c84p3">
<span class="m-text m-primary">Tena kammena sukatena,</span><br />
</p>
<p id="tha-ap394c84p4">
<span class="m-text m-primary">pañca hetū labhāmahaṁ.</span><br />
</p>
<p id="tha-ap394c85p1">
<span class="m-text m-primary">Ucce kule pajāyitvā,</span><br />
</p>
<p id="tha-ap394c85p2">
<span class="m-text m-primary">mahābhogo bhavāmahaṁ;</span><br />
</p>
<p id="tha-ap394c85p3">
<span class="m-text m-primary">Sabbasampattiko homi,</span><br />
</p>
<p id="tha-ap394c85p4">
<span class="m-text m-primary">maccheraṁ me na vijjati.</span><br />
</p>
<p id="tha-ap394c86p1">
<span class="m-text m-primary">Gamane patthite mayhaṁ,</span><br />
</p>
<p id="tha-ap394c86p2">
<span class="m-text m-primary">pallaṅko upatiṭṭhati;</span><br />
</p>
<p id="tha-ap394c86p3">
<span class="m-text m-primary">Saha pallaṅkaseṭṭhena,</span><br />
</p>
<p id="tha-ap394c86p4">
<span class="m-text m-primary">gacchāmi mama patthitaṁ.</span><br />
</p>
<p id="tha-ap394c87p1">
<span class="m-text m-primary">Tena pallaṅkadānena,</span><br />
</p>
<p id="tha-ap394c87p2">
<span class="m-text m-primary">tamaṁ sabbaṁ vinodayiṁ;</span><br />
</p>
<p id="tha-ap394c87p3">
<span class="m-text m-primary">Sabbābhiññābalappatto,</span><br />
</p>
<p id="tha-ap394c87p4">
<span class="m-text m-primary">thero vandati taṁ muni.</span><br />
</p>
<p id="tha-ap394c88p1">
<span class="m-text m-primary">Parakiccattakiccāni,</span><br />
</p>
<p id="tha-ap394c88p2">
<span class="m-text m-primary">sabbakiccāni sādhayiṁ;</span><br />
</p>
<p id="tha-ap394c88p3">
<span class="m-text m-primary">Tena kammena sukatena,</span><br />
</p>
<p id="tha-ap394c88p4">
<span class="m-text m-primary">pāvisiṁ abhayaṁ puraṁ.</span><br />
</p>
<p id="tha-ap394c89p1">
<span class="m-text m-primary">Pariniṭṭhitasālamhi,</span><br />
</p>
<p id="tha-ap394c89p2">
<span class="m-text m-primary">paribhogamadāsahaṁ;</span><br />
</p>
<p id="tha-ap394c89p3">
<span class="m-text m-primary">Tena kammena sukatena,</span><br />
</p>
<p id="tha-ap394c89p4">
<span class="m-text m-primary">seṭṭhattaṁ ajjhupāgato.</span><br />
</p>
<p id="tha-ap394c90p1">
<span class="m-text m-primary">Ye keci damakā loke,</span><br />
</p>
<p id="tha-ap394c90p2">
<span class="m-text m-primary">hatthiasse damenti ye;</span><br />
</p>
<p id="tha-ap394c90p3">
<span class="m-text m-primary">Karitvā kāraṇā nānā,</span><br />
</p>
<p id="tha-ap394c90p4">
<span class="m-text m-primary">dāruṇena damenti te.</span><br />
</p>
<p id="tha-ap394c91p1">
<span class="m-text m-primary">Na hevaṁ tvaṁ mahāvīra,</span><br />
</p>
<p id="tha-ap394c91p2">
<span class="m-text m-primary">damesi naranāriyo;</span><br />
</p>
<p id="tha-ap394c91p3">
<span class="m-text m-primary">Adaṇḍena asatthena,</span><br />
</p>
<p id="tha-ap394c91p4">
<span class="m-text m-primary">damesi uttame dame.</span><br />
</p>
<p id="tha-ap394c92p1">
<span class="m-text m-primary">Dānassa vaṇṇe kittento,</span><br />
</p>
<p id="tha-ap394c92p2">
<span class="m-text m-primary">desanākusalo muni;</span><br />
</p>
<p id="tha-ap394c92p3">
<span class="m-text m-primary">Ekapañhaṁ kathentova,</span><br />
</p>
<p id="tha-ap394c92p4">
<span class="m-text m-primary">bodhesi tisate muni.</span><br />
</p>
<p id="tha-ap394c93p1">
<span class="m-text m-primary">Dantā mayaṁ sārathinā,</span><br />
</p>
<p id="tha-ap394c93p2">
<span class="m-text m-primary">suvimuttā anāsavā;</span><br />
</p>
<p id="tha-ap394c93p3">
<span class="m-text m-primary">Sabbābhiññābalapattā,</span><br />
</p>
<p id="tha-ap394c93p4">
<span class="m-text m-primary">nibbutā upadhikkhaye.</span><br />
</p>
<p id="tha-ap394c94p1">
<span class="m-text m-primary">Satasahassito kappe,</span><br />
</p>
<p id="tha-ap394c94p2">
<span class="m-text m-primary">yaṁ dānamadadiṁ tadā;</span><br />
</p>
<p id="tha-ap394c94p3">
<span class="m-text m-primary">Atikkantā bhayā sabbe,</span><br />
</p>
<p id="tha-ap394c94p4">
<span class="m-text m-primary">sālādānassidaṁ phalaṁ.</span><br />
</p>
<p id="tha-ap394c95p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap394c95p2">
<span class="m-text m-primary">…pe…</span><br />
</p>
<p id="tha-ap394c95p3">
<span class="m-text m-primary">viharāmi anāsavo.</span><br />
</p>
<p id="tha-ap394c96p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap394c96p2">
<span class="m-text m-primary">…pe…</span><br />
</p>
<p id="tha-ap394c96p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap394c97p1">
<span class="m-text m-primary">Paṭisambhidā catasso,</span><br />
</p>
<p id="tha-ap394c97p2">
<span class="m-text m-primary">…pe…</span><br />
</p>
<p id="tha-ap394c97p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap394c98p1">
<span class="m-text m-primary">Itthaṁ sudaṁ āyasmā selo sapariso bhagavato santike imā gāthāyo abhāsitthāti.</span><br />
</p>
<p id="tha-ap394c99p1">
<span class="m-text m-primary">Selattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>