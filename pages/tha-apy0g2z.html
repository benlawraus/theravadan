<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-apy0g2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="/pages/tha-apy0g2z.html" />
  <meta property="og:description" content="Pilindavacchavagga 2. Selattheraapadāna “Nagare haṁsavatiyā, vīthisāmī ahosahaṁ; Mama ñātī samānetvā, idaṁ vacanamabraviṁ. ‘Buddho loke samuppanno, puññakkhetto anuttaro; Āsi so sabbalokassa, āhutīnaṁ paṭiggaho. Khattiyā negamā ceva, mahāsālā ca brāhmaṇā; Pasannacittā sumanā, pūgadhammaṁ akaṁsu te. Hatthārohā anīkaṭṭhā, rathikā pattikārakā; Pasannacittā sumanā, pūgadhammaṁ akaṁsu te. Uggā ca …" />
  <meta name="twitter:description" content="Pilindavacchavagga 2. Selattheraapadāna “Nagare haṁsavatiyā, vīthisāmī ahosahaṁ; Mama ñātī samānetvā, idaṁ vacanamabraviṁ. ‘Buddho loke samuppanno, puññakkhetto anuttaro; Āsi so sabbalokassa, āhutīnaṁ paṭiggaho. Khattiyā negamā ceva, mahāsālā ca brāhmaṇā; Pasannacittā sumanā, pūgadhammaṁ akaṁsu te. Hatthārohā anīkaṭṭhā, rathikā pattikārakā; Pasannacittā sumanā, pūgadhammaṁ akaṁsu te. Uggā ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pilindavacchavagga">
<h2><a href="#pilindavacchavagga">Pilindavacchavagga</a></h2>
<section id="selattheraapadana">
<h3><a href="#selattheraapadana">2. Selattheraapadāna</a></h3>
<p id="tha-ap394c1p1">
<span class="pali m-text">“Nagare haṁsavatiyā,</span><br />
</p>
<p id="tha-ap394c1p2">
<span class="pali m-text">vīthisāmī ahosahaṁ;</span><br />
</p>
<p id="tha-ap394c1p3">
<span class="pali m-text">Mama ñātī samānetvā,</span><br />
</p>
<p id="tha-ap394c1p4">
<span class="pali m-text">idaṁ vacanamabraviṁ.</span><br />
</p>
<p id="tha-ap394c2p1">
<span class="pali m-text">‘Buddho loke samuppanno,</span><br />
</p>
<p id="tha-ap394c2p2">
<span class="pali m-text">puññakkhetto anuttaro;</span><br />
</p>
<p id="tha-ap394c2p3">
<span class="pali m-text">Āsi so sabbalokassa,</span><br />
</p>
<p id="tha-ap394c2p4">
<span class="pali m-text">āhutīnaṁ paṭiggaho.</span><br />
</p>
<p id="tha-ap394c3p1">
<span class="pali m-text">Khattiyā negamā ceva,</span><br />
</p>
<p id="tha-ap394c3p2">
<span class="pali m-text">mahāsālā ca brāhmaṇā;</span><br />
</p>
<p id="tha-ap394c3p3">
<span class="pali m-text">Pasannacittā sumanā,</span><br />
</p>
<p id="tha-ap394c3p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c4p1">
<span class="pali m-text">Hatthārohā anīkaṭṭhā,</span><br />
</p>
<p id="tha-ap394c4p2">
<span class="pali m-text">rathikā pattikārakā;</span><br />
</p>
<p id="tha-ap394c4p3">
<span class="pali m-text">Pasannacittā sumanā,</span><br />
</p>
<p id="tha-ap394c4p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c5p1">
<span class="pali m-text">Uggā ca rājaputtā ca,</span><br />
</p>
<p id="tha-ap394c5p2">
<span class="pali m-text">vesiyānā ca brāhmaṇā;</span><br />
</p>
<p id="tha-ap394c5p3">
<span class="pali m-text">Pasannacittā sumanā,</span><br />
</p>
<p id="tha-ap394c5p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c6p1">
<span class="pali m-text">Āḷārikā kappakā ca,</span><br />
</p>
<p id="tha-ap394c6p2">
<span class="pali m-text">nhāpakā mālakārakā;</span><br />
</p>
<p id="tha-ap394c6p3">
<span class="pali m-text">Pasannacittā sumanā,</span><br />
</p>
<p id="tha-ap394c6p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c7p1">
<span class="pali m-text">Rajakā pesakārā ca,</span><br />
</p>
<p id="tha-ap394c7p2">
<span class="pali m-text">cammakārā ca nhāpitā;</span><br />
</p>
<p id="tha-ap394c7p3">
<span class="pali m-text">Pasannacittā sumanā,</span><br />
</p>
<p id="tha-ap394c7p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c8p1">
<span class="pali m-text">Usukārā bhamakārā,</span><br />
</p>
<p id="tha-ap394c8p2">
<span class="pali m-text">cammakārā ca tacchakā;</span><br />
</p>
<p id="tha-ap394c8p3">
<span class="pali m-text">Pasannacittā sumanā,</span><br />
</p>
<p id="tha-ap394c8p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c9p1">
<span class="pali m-text">Kammārā soṇṇakārā ca,</span><br />
</p>
<p id="tha-ap394c9p2">
<span class="pali m-text">tipulohakarā tathā;</span><br />
</p>
<p id="tha-ap394c9p3">
<span class="pali m-text">Pasannacittā sumanā,</span><br />
</p>
<p id="tha-ap394c9p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c10p1">
<span class="pali m-text">Bhatakā ceṭakā ceva,</span><br />
</p>
<p id="tha-ap394c10p2">
<span class="pali m-text">dāsakammakarā bahū;</span><br />
</p>
<p id="tha-ap394c10p3">
<span class="pali m-text">Yathāsakena thāmena,</span><br />
</p>
<p id="tha-ap394c10p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c11p1">
<span class="pali m-text">Udahārā kaṭṭhahārā,</span><br />
</p>
<p id="tha-ap394c11p2">
<span class="pali m-text">kassakā tiṇahārakā;</span><br />
</p>
<p id="tha-ap394c11p3">
<span class="pali m-text">Yathāsakena thāmena,</span><br />
</p>
<p id="tha-ap394c11p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c12p1">
<span class="pali m-text">Pupphikā mālikā ceva,</span><br />
</p>
<p id="tha-ap394c12p2">
<span class="pali m-text">paṇṇikā phalahārakā;</span><br />
</p>
<p id="tha-ap394c12p3">
<span class="pali m-text">Yathāsakena thāmena,</span><br />
</p>
<p id="tha-ap394c12p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c13p1">
<span class="pali m-text">Gaṇikā kumbhadāsī ca,</span><br />
</p>
<p id="tha-ap394c13p2">
<span class="pali m-text">pūvikā macchikāpi ca;</span><br />
</p>
<p id="tha-ap394c13p3">
<span class="pali m-text">Yathāsakena thāmena,</span><br />
</p>
<p id="tha-ap394c13p4">
<span class="pali m-text">pūgadhammaṁ akaṁsu te.</span><br />
</p>
<p id="tha-ap394c14p1">
<span class="pali m-text">Etha sabbe samāgantvā,</span><br />
</p>
<p id="tha-ap394c14p2">
<span class="pali m-text">gaṇaṁ bandhāma ekato;</span><br />
</p>
<p id="tha-ap394c14p3">
<span class="pali m-text">Adhikāraṁ karissāma,</span><br />
</p>
<p id="tha-ap394c14p4">
<span class="pali m-text">puññakkhette anuttare’.</span><br />
</p>
<p id="tha-ap394c15p1">
<span class="pali m-text">Te me sutvāna vacanaṁ,</span><br />
</p>
<p id="tha-ap394c15p2">
<span class="pali m-text">gaṇaṁ bandhiṁsu tāvade;</span><br />
</p>
<p id="tha-ap394c15p3">
<span class="pali m-text">‘Upaṭṭhānasālaṁ sukataṁ,</span><br />
</p>
<p id="tha-ap394c15p4">
<span class="pali m-text">bhikkhusaṅghassa kārayuṁ’.</span><br />
</p>
<p id="tha-ap394c16p1">
<span class="pali m-text">Niṭṭhāpetvāna taṁ sālaṁ,</span><br />
</p>
<p id="tha-ap394c16p2">
<span class="pali m-text">udaggo tuṭṭhamānaso;</span><br />
</p>
<p id="tha-ap394c16p3">
<span class="pali m-text">Pareto tehi sabbehi,</span><br />
</p>
<p id="tha-ap394c16p4">
<span class="pali m-text">sambuddhamupasaṅkamiṁ.</span><br />
</p>
<p id="tha-ap394c17p1">
<span class="pali m-text">Upasaṅkamma sambuddhaṁ,</span><br />
</p>
<p id="tha-ap394c17p2">
<span class="pali m-text">lokanāthaṁ narāsabhaṁ;</span><br />
</p>
<p id="tha-ap394c17p3">
<span class="pali m-text">Vanditvā satthuno pāde,</span><br />
</p>
<p id="tha-ap394c17p4">
<span class="pali m-text">idaṁ vacanamabraviṁ.</span><br />
</p>
<p id="tha-ap394c18p1">
<span class="pali m-text">‘Ime tīṇi satā vīra,</span><br />
</p>
<p id="tha-ap394c18p2">
<span class="pali m-text">Purisā ekato gaṇā;</span><br />
</p>
<p id="tha-ap394c18p3">
<span class="pali m-text">Upaṭṭhānasālaṁ sukataṁ,</span><br />
</p>
<p id="tha-ap394c18p4">
<span class="pali m-text">Niyyādenti tuvaṁ muni.</span><br />
</p>
<p id="tha-ap394c19p1">
<span class="pali m-text">Bhikkhusaṅghassa purato,</span><br />
</p>
<p id="tha-ap394c19p2">
<span class="pali m-text">sampaṭicchitva cakkhumā’;</span><br />
</p>
<p id="tha-ap394c19p3">
<span class="pali m-text">Tiṇṇaṁ satānaṁ purato,</span><br />
</p>
<p id="tha-ap394c19p4">
<span class="pali m-text">imā gāthā abhāsatha.</span><br />
</p>
<p id="tha-ap394c20p1">
<span class="pali m-text">‘Tisatāpi ca jeṭṭho ca,</span><br />
</p>
<p id="tha-ap394c20p2">
<span class="pali m-text">anuvattiṁsu ekato;</span><br />
</p>
<p id="tha-ap394c20p3">
<span class="pali m-text">Sampattiñhi karitvāna,</span><br />
</p>
<p id="tha-ap394c20p4">
<span class="pali m-text">sabbe anubhavissatha.</span><br />
</p>
<p id="tha-ap394c21p1">
<span class="pali m-text">Pacchime bhave sampatte,</span><br />
</p>
<p id="tha-ap394c21p2">
<span class="pali m-text">sītibhāvamanuttaraṁ;</span><br />
</p>
<p id="tha-ap394c21p3">
<span class="pali m-text">Ajaraṁ amataṁ santaṁ,</span><br />
</p>
<p id="tha-ap394c21p4">
<span class="pali m-text">nibbānaṁ phassayissatha’.</span><br />
</p>
<p id="tha-ap394c22p1">
<span class="pali m-text">Evaṁ buddho viyākāsi,</span><br />
</p>
<p id="tha-ap394c22p2">
<span class="pali m-text">sabbaññū samaṇuttaro;</span><br />
</p>
<p id="tha-ap394c22p3">
<span class="pali m-text">Buddhassa vacanaṁ sutvā,</span><br />
</p>
<p id="tha-ap394c22p4">
<span class="pali m-text">somanassaṁ pavedayiṁ.</span><br />
</p>
<p id="tha-ap394c23p1">
<span class="pali m-text">Tiṁsa kappasahassāni,</span><br />
</p>
<p id="tha-ap394c23p2">
<span class="pali m-text">devaloke ramiṁ ahaṁ;</span><br />
</p>
<p id="tha-ap394c23p3">
<span class="pali m-text">Devādhipo pañcasataṁ,</span><br />
</p>
<p id="tha-ap394c23p4">
<span class="pali m-text">devarajjamakārayiṁ.</span><br />
</p>
<p id="tha-ap394c24p1">
<span class="pali m-text">Sahassakkhattuṁ rājā ca,</span><br />
</p>
<p id="tha-ap394c24p2">
<span class="pali m-text">cakkavattī ahosahaṁ;</span><br />
</p>
<p id="tha-ap394c24p3">
<span class="pali m-text">Devarajjaṁ karontassa,</span><br />
</p>
<p id="tha-ap394c24p4">
<span class="pali m-text">mahādevā avandisuṁ.</span><br />
</p>
<p id="tha-ap394c25p1">
<span class="pali m-text">Idha mānusake rajjaṁ,</span><br />
</p>
<p id="tha-ap394c25p2">
<span class="pali m-text">parisā honti bandhavā;</span><br />
</p>
<p id="tha-ap394c25p3">
<span class="pali m-text">Pacchime bhave sampatte,</span><br />
</p>
<p id="tha-ap394c25p4">
<span class="pali m-text">vāseṭṭho nāma brāhmaṇo.</span><br />
</p>
<p id="tha-ap394c26p1">
<span class="pali m-text">Asītikoṭi nicayo,</span><br />
</p>
<p id="tha-ap394c26p2">
<span class="pali m-text">tassa putto ahosahaṁ;</span><br />
</p>
<p id="tha-ap394c26p3">
<span class="pali m-text">Selo iti mamaṁ nāmaṁ,</span><br />
</p>
<p id="tha-ap394c26p4">
<span class="pali m-text">chaḷaṅge pāramiṁ gato.</span><br />
</p>
<p id="tha-ap394c27p1">
<span class="pali m-text">Jaṅghāvihāraṁ vicaraṁ,</span><br />
</p>
<p id="tha-ap394c27p2">
<span class="pali m-text">sasissehi purakkhato;</span><br />
</p>
<p id="tha-ap394c27p3">
<span class="pali m-text">Jaṭābhārikabharitaṁ,</span><br />
</p>
<p id="tha-ap394c27p4">
<span class="pali m-text">keṇiyaṁ nāma tāpasaṁ.</span><br />
</p>
<p id="tha-ap394c28p1">
<span class="pali m-text">Paṭiyattāhutiṁ disvā,</span><br />
</p>
<p id="tha-ap394c28p2">
<span class="pali m-text">idaṁ vacanamabraviṁ;</span><br />
</p>
<p id="tha-ap394c28p3">
<span class="pali m-text">‘Āvāho vā vivāho vā,</span><br />
</p>
<p id="tha-ap394c28p4">
<span class="pali m-text">rājā vā te nimantito’.</span><br />
</p>
<p id="tha-ap394c29p1">
<span class="pali m-text">‘Āhutiṁ yiṭṭhukāmohaṁ,</span><br />
</p>
<p id="tha-ap394c29p2">
<span class="pali m-text">brāhmaṇe devasammate;</span><br />
</p>
<p id="tha-ap394c29p3">
<span class="pali m-text">Na nimantemi rājānaṁ,</span><br />
</p>
<p id="tha-ap394c29p4">
<span class="pali m-text">āhutī me na vijjati.</span><br />
</p>
<p id="tha-ap394c30p1">
<span class="pali m-text">Na catthi mayhamāvāho,</span><br />
</p>
<p id="tha-ap394c30p2">
<span class="pali m-text">vivāho me na vijjati;</span><br />
</p>
<p id="tha-ap394c30p3">
<span class="pali m-text">Sakyānaṁ nandijanano,</span><br />
</p>
<p id="tha-ap394c30p4">
<span class="pali m-text">seṭṭho loke sadevake.</span><br />
</p>
<p id="tha-ap394c31p1">
<span class="pali m-text">Sabbalokahitatthāya,</span><br />
</p>
<p id="tha-ap394c31p2">
<span class="pali m-text">sabbasattasukhāvaho;</span><br />
</p>
<p id="tha-ap394c31p3">
<span class="pali m-text">So me nimantito ajja,</span><br />
</p>
<p id="tha-ap394c31p4">
<span class="pali m-text">tassetaṁ paṭiyādanaṁ.</span><br />
</p>
<p id="tha-ap394c32p1">
<span class="pali m-text">Timbarūsakavaṇṇābho,</span><br />
</p>
<p id="tha-ap394c32p2">
<span class="pali m-text">appameyyo anūpamo;</span><br />
</p>
<p id="tha-ap394c32p3">
<span class="pali m-text">Rūpenāsadiso buddho,</span><br />
</p>
<p id="tha-ap394c32p4">
<span class="pali m-text">svātanāya nimantito.</span><br />
</p>
<p id="tha-ap394c33p1">
<span class="pali m-text">Ukkāmukhapahaṭṭhova,</span><br />
</p>
<p id="tha-ap394c33p2">
<span class="pali m-text">khadiraṅgārasannibho;</span><br />
</p>
<p id="tha-ap394c33p3">
<span class="pali m-text">Vijjūpamo mahāvīro,</span><br />
</p>
<p id="tha-ap394c33p4">
<span class="pali m-text">so me buddho nimantito.</span><br />
</p>
<p id="tha-ap394c34p1">
<span class="pali m-text">Pabbatagge yathā acci,</span><br />
</p>
<p id="tha-ap394c34p2">
<span class="pali m-text">puṇṇamāyeva candimā;</span><br />
</p>
<p id="tha-ap394c34p3">
<span class="pali m-text">Naḷaggivaṇṇasaṅkāso,</span><br />
</p>
<p id="tha-ap394c34p4">
<span class="pali m-text">so me buddho nimantito.</span><br />
</p>
<p id="tha-ap394c35p1">
<span class="pali m-text">Asambhīto bhayātīto,</span><br />
</p>
<p id="tha-ap394c35p2">
<span class="pali m-text">bhavantakaraṇo muni;</span><br />
</p>
<p id="tha-ap394c35p3">
<span class="pali m-text">Sīhūpamo mahāvīro,</span><br />
</p>
<p id="tha-ap394c35p4">
<span class="pali m-text">so me buddho nimantito.</span><br />
</p>
<p id="tha-ap394c36p1">
<span class="pali m-text">Kusalo buddhadhammehi,</span><br />
</p>
<p id="tha-ap394c36p2">
<span class="pali m-text">apasayho parehi so;</span><br />
</p>
<p id="tha-ap394c36p3">
<span class="pali m-text">Nāgūpamo mahāvīro,</span><br />
</p>
<p id="tha-ap394c36p4">
<span class="pali m-text">so me buddho nimantito.</span><br />
</p>
<p id="tha-ap394c37p1">
<span class="pali m-text">Saddhammācārakusalo,</span><br />
</p>
<p id="tha-ap394c37p2">
<span class="pali m-text">buddhanāgo asādiso;</span><br />
</p>
<p id="tha-ap394c37p3">
<span class="pali m-text">Usabhūpamo mahāvīro,</span><br />
</p>
<p id="tha-ap394c37p4">
<span class="pali m-text">so me buddho nimantito.</span><br />
</p>
<p id="tha-ap394c38p1">
<span class="pali m-text">Anantavaṇṇo amitayaso,</span><br />
</p>
<p id="tha-ap394c38p2">
<span class="pali m-text">Vicittasabbalakkhaṇo;</span><br />
</p>
<p id="tha-ap394c38p3">
<span class="pali m-text">Sakkūpamo mahāvīro,</span><br />
</p>
<p id="tha-ap394c38p4">
<span class="pali m-text">So me buddho nimantito.</span><br />
</p>
<p id="tha-ap394c39p1">
<span class="pali m-text">Vasī gaṇī patāpī ca,</span><br />
</p>
<p id="tha-ap394c39p2">
<span class="pali m-text">tejassī ca durāsado;</span><br />
</p>
<p id="tha-ap394c39p3">
<span class="pali m-text">Brahmūpamo mahāvīro,</span><br />
</p>
<p id="tha-ap394c39p4">
<span class="pali m-text">so me buddho nimantito.</span><br />
</p>
<p id="tha-ap394c40p1">
<span class="pali m-text">Pattadhammo dasabalo,</span><br />
</p>
<p id="tha-ap394c40p2">
<span class="pali m-text">balātibalapārago;</span><br />
</p>
<p id="tha-ap394c40p3">
<span class="pali m-text">Dharaṇūpamo mahāvīro,</span><br />
</p>
<p id="tha-ap394c40p4">
<span class="pali m-text">so me buddho nimantito.</span><br />
</p>
<p id="tha-ap394c41p1">
<span class="pali m-text">Sīlavīcisamākiṇṇo,</span><br />
</p>
<p id="tha-ap394c41p2">
<span class="pali m-text">dhammaviññāṇakhobhito;</span><br />
</p>
<p id="tha-ap394c41p3">
<span class="pali m-text">Udadhūpamo mahāvīro,</span><br />
</p>
<p id="tha-ap394c41p4">
<span class="pali m-text">so me buddho nimantito.</span><br />
</p>
<p id="tha-ap394c42p1">
<span class="pali m-text">Durāsado duppasaho,</span><br />
</p>
<p id="tha-ap394c42p2">
<span class="pali m-text">acalo uggato brahā;</span><br />
</p>
<p id="tha-ap394c42p3">
<span class="pali m-text">Nerūpamo mahāvīro,</span><br />
</p>
<p id="tha-ap394c42p4">
<span class="pali m-text">so me buddho nimantito.</span><br />
</p>
<p id="tha-ap394c43p1">
<span class="pali m-text">Anantañāṇo asamasamo,</span><br />
</p>
<p id="tha-ap394c43p2">
<span class="pali m-text">Atulo aggataṁ gato;</span><br />
</p>
<p id="tha-ap394c43p3">
<span class="pali m-text">Gaganūpamo mahāvīro,</span><br />
</p>
<p id="tha-ap394c43p4">
<span class="pali m-text">So me buddho nimantito.</span><br />
</p>
<p id="tha-ap394c44p1">
<span class="pali m-text">Pannarasamaṁ bhāṇavāraṁ.</span><br />
</p>
<p id="tha-ap394c45p1">
<span class="pali m-text">Patiṭṭhā bhayabhītānaṁ,</span><br />
</p>
<p id="tha-ap394c45p2">
<span class="pali m-text">tāṇo saraṇagāminaṁ;</span><br />
</p>
<p id="tha-ap394c45p3">
<span class="pali m-text">Assāsako mahāvīro,</span><br />
</p>
<p id="tha-ap394c45p4">
<span class="pali m-text">so me buddho nimantito.</span><br />
</p>
<p id="tha-ap394c46p1">
<span class="pali m-text">Āsayo buddhimantānaṁ,</span><br />
</p>
<p id="tha-ap394c46p2">
<span class="pali m-text">puññakkhettaṁ sukhesinaṁ;</span><br />
</p>
<p id="tha-ap394c46p3">
<span class="pali m-text">Ratanākaro mahāvīro,</span><br />
</p>
<p id="tha-ap394c46p4">
<span class="pali m-text">so me buddho nimantito.</span><br />
</p>
<p id="tha-ap394c47p1">
<span class="pali m-text">Assāsako vedakaro,</span><br />
</p>
<p id="tha-ap394c47p2">
<span class="pali m-text">sāmaññaphaladāyako;</span><br />
</p>
<p id="tha-ap394c47p3">
<span class="pali m-text">Meghūpamo mahāvīro,</span><br />
</p>
<p id="tha-ap394c47p4">
<span class="pali m-text">so me buddho nimantito.</span><br />
</p>
<p id="tha-ap394c48p1">
<span class="pali m-text">Lokacakkhu mahātejo,</span><br />
</p>
<p id="tha-ap394c48p2">
<span class="pali m-text">sabbatamavinodano;</span><br />
</p>
<p id="tha-ap394c48p3">
<span class="pali m-text">Sūriyūpamo mahāvīro,</span><br />
</p>
<p id="tha-ap394c48p4">
<span class="pali m-text">so me buddho nimantito.</span><br />
</p>
<p id="tha-ap394c49p1">
<span class="pali m-text">Ārammaṇavimuttīsu,</span><br />
</p>
<p id="tha-ap394c49p2">
<span class="pali m-text">sabhāvadassano muni;</span><br />
</p>
<p id="tha-ap394c49p3">
<span class="pali m-text">Candūpamo mahāvīro,</span><br />
</p>
<p id="tha-ap394c49p4">
<span class="pali m-text">so me buddho nimantito.</span><br />
</p>
<p id="tha-ap394c50p1">
<span class="pali m-text">Buddho samussito loke,</span><br />
</p>
<p id="tha-ap394c50p2">
<span class="pali m-text">lakkhaṇehi alaṅkato;</span><br />
</p>
<p id="tha-ap394c50p3">
<span class="pali m-text">Appameyyo mahāvīro,</span><br />
</p>
<p id="tha-ap394c50p4">
<span class="pali m-text">so me buddho nimantito.</span><br />
</p>
<p id="tha-ap394c51p1">
<span class="pali m-text">Yassa ñāṇaṁ appameyyaṁ,</span><br />
</p>
<p id="tha-ap394c51p2">
<span class="pali m-text">sīlaṁ yassa anūpamaṁ;</span><br />
</p>
<p id="tha-ap394c51p3">
<span class="pali m-text">Vimutti asadisā yassa,</span><br />
</p>
<p id="tha-ap394c51p4">
<span class="pali m-text">so me buddho nimantito.</span><br />
</p>
<p id="tha-ap394c52p1">
<span class="pali m-text">Yassa dhīti asadisā,</span><br />
</p>
<p id="tha-ap394c52p2">
<span class="pali m-text">thāmo yassa acintiyo;</span><br />
</p>
<p id="tha-ap394c52p3">
<span class="pali m-text">Yassa parakkamo jeṭṭho,</span><br />
</p>
<p id="tha-ap394c52p4">
<span class="pali m-text">so me buddho nimantito.</span><br />
</p>
<p id="tha-ap394c53p1">
<span class="pali m-text">Rāgo doso ca moho ca,</span><br />
</p>
<p id="tha-ap394c53p2">
<span class="pali m-text">visā sabbe samūhatā;</span><br />
</p>
<p id="tha-ap394c53p3">
<span class="pali m-text">Agadūpamo mahāvīro,</span><br />
</p>
<p id="tha-ap394c53p4">
<span class="pali m-text">so me buddho nimantito.</span><br />
</p>
<p id="tha-ap394c54p1">
<span class="pali m-text">Klesabyādhibahudukkha,</span><br />
</p>
<p id="tha-ap394c54p2">
<span class="pali m-text">sabbatamavinodano;</span><br />
</p>
<p id="tha-ap394c54p3">
<span class="pali m-text">Vejjūpamo mahāvīro,</span><br />
</p>
<p id="tha-ap394c54p4">
<span class="pali m-text">so me buddho nimantito’.</span><br />
</p>
<p id="tha-ap394c55p1">
<span class="pali m-text">Buddhoti bho yaṁ vadesi,</span><br />
</p>
<p id="tha-ap394c55p2">
<span class="pali m-text">ghosopeso sudullabho;</span><br />
</p>
<p id="tha-ap394c55p3">
<span class="pali m-text">Buddho buddhoti sutvāna,</span><br />
</p>
<p id="tha-ap394c55p4">
<span class="pali m-text">pīti me udapajjatha.</span><br />
</p>
<p id="tha-ap394c56p1">
<span class="pali m-text">Abbhantaraṁ agaṇhantaṁ,</span><br />
</p>
<p id="tha-ap394c56p2">
<span class="pali m-text">pīti me bahi nicchare;</span><br />
</p>
<p id="tha-ap394c56p3">
<span class="pali m-text">Sohaṁ pītimano santo,</span><br />
</p>
<p id="tha-ap394c56p4">
<span class="pali m-text">idaṁ vacanamabraviṁ.</span><br />
</p>
<p id="tha-ap394c57p1">
<span class="pali m-text">‘Kahaṁ nu kho so bhagavā,</span><br />
</p>
<p id="tha-ap394c57p2">
<span class="pali m-text">lokajeṭṭho narāsabho;</span><br />
</p>
<p id="tha-ap394c57p3">
<span class="pali m-text">Tattha gantvā namassissaṁ,</span><br />
</p>
<p id="tha-ap394c57p4">
<span class="pali m-text">sāmaññaphaladāyakaṁ.</span><br />
</p>
<p id="tha-ap394c58p1">
<span class="pali m-text">Paggayha dakkhiṇaṁ bāhuṁ,</span><br />
</p>
<p id="tha-ap394c58p2">
<span class="pali m-text">vedajāto katañjalī;</span><br />
</p>
<p id="tha-ap394c58p3">
<span class="pali m-text">Ācikkhi me dhammarājaṁ,</span><br />
</p>
<p id="tha-ap394c58p4">
<span class="pali m-text">sokasallavinodanaṁ’.</span><br />
</p>
<p id="tha-ap394c59p1">
<span class="pali m-text">‘Udentaṁva mahāmeghaṁ,</span><br />
</p>
<p id="tha-ap394c59p2">
<span class="pali m-text">nīlaṁ añjanasannibhaṁ;</span><br />
</p>
<p id="tha-ap394c59p3">
<span class="pali m-text">Sāgaraṁ viya dissantaṁ,</span><br />
</p>
<p id="tha-ap394c59p4">
<span class="pali m-text">passasetaṁ mahāvanaṁ.</span><br />
</p>
<p id="tha-ap394c60p1">
<span class="pali m-text">Ettha so vasate buddho,</span><br />
</p>
<p id="tha-ap394c60p2">
<span class="pali m-text">adantadamako muni;</span><br />
</p>
<p id="tha-ap394c60p3">
<span class="pali m-text">Vinayanto ca veneyye,</span><br />
</p>
<p id="tha-ap394c60p4">
<span class="pali m-text">bodhento bodhipakkhiye’.</span><br />
</p>
<p id="tha-ap394c61p1">
<span class="pali m-text">Pipāsitova udakaṁ,</span><br />
</p>
<p id="tha-ap394c61p2">
<span class="pali m-text">bhojanaṁva jighacchito;</span><br />
</p>
<p id="tha-ap394c61p3">
<span class="pali m-text">Gāvī yathā vacchagiddhā,</span><br />
</p>
<p id="tha-ap394c61p4">
<span class="pali m-text">evāhaṁ viciniṁ jinaṁ.</span><br />
</p>
<p id="tha-ap394c62p1">
<span class="pali m-text">Ācāraupacāraññū,</span><br />
</p>
<p id="tha-ap394c62p2">
<span class="pali m-text">dhammānucchavisaṁvaraṁ;</span><br />
</p>
<p id="tha-ap394c62p3">
<span class="pali m-text">Sikkhāpemi sake sisse,</span><br />
</p>
<p id="tha-ap394c62p4">
<span class="pali m-text">gacchante jinasantikaṁ.</span><br />
</p>
<p id="tha-ap394c63p1">
<span class="pali m-text">‘Durāsadā bhagavanto,</span><br />
</p>
<p id="tha-ap394c63p2">
<span class="pali m-text">sīhāva ekacārino;</span><br />
</p>
<p id="tha-ap394c63p3">
<span class="pali m-text">Pade padaṁ nikkhipantā,</span><br />
</p>
<p id="tha-ap394c63p4">
<span class="pali m-text">āgaccheyyātha māṇavā.</span><br />
</p>
<p id="tha-ap394c64p1">
<span class="pali m-text">Āsīviso yathā ghoro,</span><br />
</p>
<p id="tha-ap394c64p2">
<span class="pali m-text">migarājāva kesarī;</span><br />
</p>
<p id="tha-ap394c64p3">
<span class="pali m-text">Mattova kuñjaro dantī,</span><br />
</p>
<p id="tha-ap394c64p4">
<span class="pali m-text">evaṁ buddhā durāsadā.</span><br />
</p>
<p id="tha-ap394c65p1">
<span class="pali m-text">Ukkāsitañca khipitaṁ,</span><br />
</p>
<p id="tha-ap394c65p2">
<span class="pali m-text">ajjhupekkhiya māṇavā;</span><br />
</p>
<p id="tha-ap394c65p3">
<span class="pali m-text">Pade padaṁ nikkhipantā,</span><br />
</p>
<p id="tha-ap394c65p4">
<span class="pali m-text">upetha buddhasantikaṁ.</span><br />
</p>
<p id="tha-ap394c66p1">
<span class="pali m-text">Paṭisallānagarukā,</span><br />
</p>
<p id="tha-ap394c66p2">
<span class="pali m-text">appasaddā durāsadā;</span><br />
</p>
<p id="tha-ap394c66p3">
<span class="pali m-text">Durūpasaṅkamā buddhā,</span><br />
</p>
<p id="tha-ap394c66p4">
<span class="pali m-text">garū honti sadevake.</span><br />
</p>
<p id="tha-ap394c67p1">
<span class="pali m-text">Yadāhaṁ pañhaṁ pucchāmi,</span><br />
</p>
<p id="tha-ap394c67p2">
<span class="pali m-text">paṭisammodayāmi vā;</span><br />
</p>
<p id="tha-ap394c67p3">
<span class="pali m-text">Appasaddā tadā hotha,</span><br />
</p>
<p id="tha-ap394c67p4">
<span class="pali m-text">munibhūtāva tiṭṭhatha.</span><br />
</p>
<p id="tha-ap394c68p1">
<span class="pali m-text">Yaṁ so deseti sambuddho,</span><br />
</p>
<p id="tha-ap394c68p2">
<span class="pali m-text">khemaṁ nibbānapattiyā;</span><br />
</p>
<p id="tha-ap394c68p3">
<span class="pali m-text">Tamevatthaṁ nisāmetha,</span><br />
</p>
<p id="tha-ap394c68p4">
<span class="pali m-text">saddhammasavanaṁ sukhaṁ’.</span><br />
</p>
<p id="tha-ap394c69p1">
<span class="pali m-text">Upasaṅkamma sambuddhaṁ,</span><br />
</p>
<p id="tha-ap394c69p2">
<span class="pali m-text">sammodiṁ muninā ahaṁ;</span><br />
</p>
<p id="tha-ap394c69p3">
<span class="pali m-text">Taṁ kathaṁ vītisāretvā,</span><br />
</p>
<p id="tha-ap394c69p4">
<span class="pali m-text">lakkhaṇe upadhārayiṁ.</span><br />
</p>
<p id="tha-ap394c70p1">
<span class="pali m-text">Lakkhaṇe dve ca kaṅkhāmi,</span><br />
</p>
<p id="tha-ap394c70p2">
<span class="pali m-text">passāmi tiṁsalakkhaṇe;</span><br />
</p>
<p id="tha-ap394c70p3">
<span class="pali m-text">Kosohitavatthaguyhaṁ,</span><br />
</p>
<p id="tha-ap394c70p4">
<span class="pali m-text">iddhiyā dassayī muni.</span><br />
</p>
<p id="tha-ap394c71p1">
<span class="pali m-text">Jivhaṁ ninnāmayitvāna,</span><br />
</p>
<p id="tha-ap394c71p2">
<span class="pali m-text">kaṇṇasote ca nāsike;</span><br />
</p>
<p id="tha-ap394c71p3">
<span class="pali m-text">Paṭimasi nalāṭantaṁ,</span><br />
</p>
<p id="tha-ap394c71p4">
<span class="pali m-text">kevalaṁ chādayī jino.</span><br />
</p>
<p id="tha-ap394c72p1">
<span class="pali m-text">Tassāhaṁ lakkhaṇe disvā,</span><br />
</p>
<p id="tha-ap394c72p2">
<span class="pali m-text">paripuṇṇe sabyañjane;</span><br />
</p>
<p id="tha-ap394c72p3">
<span class="pali m-text">Buddhoti niṭṭhaṁ gantvāna,</span><br />
</p>
<p id="tha-ap394c72p4">
<span class="pali m-text">saha sissehi pabbajiṁ.</span><br />
</p>
<p id="tha-ap394c73p1">
<span class="pali m-text">Satehi tīhi sahito,</span><br />
</p>
<p id="tha-ap394c73p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap394c73p3">
<span class="pali m-text">Addhamāse asampatte,</span><br />
</p>
<p id="tha-ap394c73p4">
<span class="pali m-text">sabbe pattāmha nibbutiṁ.</span><br />
</p>
<p id="tha-ap394c74p1">
<span class="pali m-text">Ekato kammaṁ katvāna,</span><br />
</p>
<p id="tha-ap394c74p2">
<span class="pali m-text">puññakkhette anuttare;</span><br />
</p>
<p id="tha-ap394c74p3">
<span class="pali m-text">Ekato saṁsaritvāna,</span><br />
</p>
<p id="tha-ap394c74p4">
<span class="pali m-text">ekato vinivattayuṁ.</span><br />
</p>
<p id="tha-ap394c75p1">
<span class="pali m-text">Gopānasiyo datvāna,</span><br />
</p>
<p id="tha-ap394c75p2">
<span class="pali m-text">pūgadhamme vasiṁ ahaṁ;</span><br />
</p>
<p id="tha-ap394c75p3">
<span class="pali m-text">Tena kammena sukatena,</span><br />
</p>
<p id="tha-ap394c75p4">
<span class="pali m-text">aṭṭha hetū labhāmahaṁ.</span><br />
</p>
<p id="tha-ap394c76p1">
<span class="pali m-text">Disāsu pūjito homi,</span><br />
</p>
<p id="tha-ap394c76p2">
<span class="pali m-text">bhogā ca amitā mama;</span><br />
</p>
<p id="tha-ap394c76p3">
<span class="pali m-text">Patiṭṭhā homi sabbesaṁ,</span><br />
</p>
<p id="tha-ap394c76p4">
<span class="pali m-text">tāso mama na vijjati.</span><br />
</p>
<p id="tha-ap394c77p1">
<span class="pali m-text">Byādhayo me na vijjanti,</span><br />
</p>
<p id="tha-ap394c77p2">
<span class="pali m-text">dīghāyuṁ pālayāmi ca;</span><br />
</p>
<p id="tha-ap394c77p3">
<span class="pali m-text">Sukhumacchaviko homi,</span><br />
</p>
<p id="tha-ap394c77p4">
<span class="pali m-text">āvāse patthite vase.</span><br />
</p>
<p id="tha-ap394c78p1">
<span class="pali m-text">Aṭṭha gopānasī datvā,</span><br />
</p>
<p id="tha-ap394c78p2">
<span class="pali m-text">pūgadhamme vasiṁ ahaṁ;</span><br />
</p>
<p id="tha-ap394c78p3">
<span class="pali m-text">Paṭisambhidārahattañca,</span><br />
</p>
<p id="tha-ap394c78p4">
<span class="pali m-text">etaṁ me aparaṭṭhamaṁ.</span><br />
</p>
<p id="tha-ap394c79p1">
<span class="pali m-text">Sabbavositavosāno,</span><br />
</p>
<p id="tha-ap394c79p2">
<span class="pali m-text">katakicco anāsavo;</span><br />
</p>
<p id="tha-ap394c79p3">
<span class="pali m-text">Aṭṭhagopānasī nāma,</span><br />
</p>
<p id="tha-ap394c79p4">
<span class="pali m-text">tava putto mahāmuni.</span><br />
</p>
<p id="tha-ap394c80p1">
<span class="pali m-text">Pañca thambhāni datvāna,</span><br />
</p>
<p id="tha-ap394c80p2">
<span class="pali m-text">pūgadhamme vasiṁ ahaṁ;</span><br />
</p>
<p id="tha-ap394c80p3">
<span class="pali m-text">Tena kammena sukatena,</span><br />
</p>
<p id="tha-ap394c80p4">
<span class="pali m-text">pañca hetū labhāmahaṁ.</span><br />
</p>
<p id="tha-ap394c81p1">
<span class="pali m-text">Acalo homi mettāya,</span><br />
</p>
<p id="tha-ap394c81p2">
<span class="pali m-text">anūnaṅgo bhavāmahaṁ;</span><br />
</p>
<p id="tha-ap394c81p3">
<span class="pali m-text">Ādeyyavacano homi,</span><br />
</p>
<p id="tha-ap394c81p4">
<span class="pali m-text">na dhaṁsemi yathā ahaṁ.</span><br />
</p>
<p id="tha-ap394c82p1">
<span class="pali m-text">Abhantaṁ hoti me cittaṁ,</span><br />
</p>
<p id="tha-ap394c82p2">
<span class="pali m-text">akhilo homi kassaci;</span><br />
</p>
<p id="tha-ap394c82p3">
<span class="pali m-text">Tena kammena sukatena,</span><br />
</p>
<p id="tha-ap394c82p4">
<span class="pali m-text">vimalo homi sāsane.</span><br />
</p>
<p id="tha-ap394c83p1">
<span class="pali m-text">Sagāravo sappatisso,</span><br />
</p>
<p id="tha-ap394c83p2">
<span class="pali m-text">katakicco anāsavo;</span><br />
</p>
<p id="tha-ap394c83p3">
<span class="pali m-text">Sāvako te mahāvīra,</span><br />
</p>
<p id="tha-ap394c83p4">
<span class="pali m-text">bhikkhu taṁ vandate muni.</span><br />
</p>
<p id="tha-ap394c84p1">
<span class="pali m-text">Katvā sukatapallaṅkaṁ,</span><br />
</p>
<p id="tha-ap394c84p2">
<span class="pali m-text">sālāyaṁ paññapesahaṁ;</span><br />
</p>
<p id="tha-ap394c84p3">
<span class="pali m-text">Tena kammena sukatena,</span><br />
</p>
<p id="tha-ap394c84p4">
<span class="pali m-text">pañca hetū labhāmahaṁ.</span><br />
</p>
<p id="tha-ap394c85p1">
<span class="pali m-text">Ucce kule pajāyitvā,</span><br />
</p>
<p id="tha-ap394c85p2">
<span class="pali m-text">mahābhogo bhavāmahaṁ;</span><br />
</p>
<p id="tha-ap394c85p3">
<span class="pali m-text">Sabbasampattiko homi,</span><br />
</p>
<p id="tha-ap394c85p4">
<span class="pali m-text">maccheraṁ me na vijjati.</span><br />
</p>
<p id="tha-ap394c86p1">
<span class="pali m-text">Gamane patthite mayhaṁ,</span><br />
</p>
<p id="tha-ap394c86p2">
<span class="pali m-text">pallaṅko upatiṭṭhati;</span><br />
</p>
<p id="tha-ap394c86p3">
<span class="pali m-text">Saha pallaṅkaseṭṭhena,</span><br />
</p>
<p id="tha-ap394c86p4">
<span class="pali m-text">gacchāmi mama patthitaṁ.</span><br />
</p>
<p id="tha-ap394c87p1">
<span class="pali m-text">Tena pallaṅkadānena,</span><br />
</p>
<p id="tha-ap394c87p2">
<span class="pali m-text">tamaṁ sabbaṁ vinodayiṁ;</span><br />
</p>
<p id="tha-ap394c87p3">
<span class="pali m-text">Sabbābhiññābalappatto,</span><br />
</p>
<p id="tha-ap394c87p4">
<span class="pali m-text">thero vandati taṁ muni.</span><br />
</p>
<p id="tha-ap394c88p1">
<span class="pali m-text">Parakiccattakiccāni,</span><br />
</p>
<p id="tha-ap394c88p2">
<span class="pali m-text">sabbakiccāni sādhayiṁ;</span><br />
</p>
<p id="tha-ap394c88p3">
<span class="pali m-text">Tena kammena sukatena,</span><br />
</p>
<p id="tha-ap394c88p4">
<span class="pali m-text">pāvisiṁ abhayaṁ puraṁ.</span><br />
</p>
<p id="tha-ap394c89p1">
<span class="pali m-text">Pariniṭṭhitasālamhi,</span><br />
</p>
<p id="tha-ap394c89p2">
<span class="pali m-text">paribhogamadāsahaṁ;</span><br />
</p>
<p id="tha-ap394c89p3">
<span class="pali m-text">Tena kammena sukatena,</span><br />
</p>
<p id="tha-ap394c89p4">
<span class="pali m-text">seṭṭhattaṁ ajjhupāgato.</span><br />
</p>
<p id="tha-ap394c90p1">
<span class="pali m-text">Ye keci damakā loke,</span><br />
</p>
<p id="tha-ap394c90p2">
<span class="pali m-text">hatthiasse damenti ye;</span><br />
</p>
<p id="tha-ap394c90p3">
<span class="pali m-text">Karitvā kāraṇā nānā,</span><br />
</p>
<p id="tha-ap394c90p4">
<span class="pali m-text">dāruṇena damenti te.</span><br />
</p>
<p id="tha-ap394c91p1">
<span class="pali m-text">Na hevaṁ tvaṁ mahāvīra,</span><br />
</p>
<p id="tha-ap394c91p2">
<span class="pali m-text">damesi naranāriyo;</span><br />
</p>
<p id="tha-ap394c91p3">
<span class="pali m-text">Adaṇḍena asatthena,</span><br />
</p>
<p id="tha-ap394c91p4">
<span class="pali m-text">damesi uttame dame.</span><br />
</p>
<p id="tha-ap394c92p1">
<span class="pali m-text">Dānassa vaṇṇe kittento,</span><br />
</p>
<p id="tha-ap394c92p2">
<span class="pali m-text">desanākusalo muni;</span><br />
</p>
<p id="tha-ap394c92p3">
<span class="pali m-text">Ekapañhaṁ kathentova,</span><br />
</p>
<p id="tha-ap394c92p4">
<span class="pali m-text">bodhesi tisate muni.</span><br />
</p>
<p id="tha-ap394c93p1">
<span class="pali m-text">Dantā mayaṁ sārathinā,</span><br />
</p>
<p id="tha-ap394c93p2">
<span class="pali m-text">suvimuttā anāsavā;</span><br />
</p>
<p id="tha-ap394c93p3">
<span class="pali m-text">Sabbābhiññābalapattā,</span><br />
</p>
<p id="tha-ap394c93p4">
<span class="pali m-text">nibbutā upadhikkhaye.</span><br />
</p>
<p id="tha-ap394c94p1">
<span class="pali m-text">Satasahassito kappe,</span><br />
</p>
<p id="tha-ap394c94p2">
<span class="pali m-text">yaṁ dānamadadiṁ tadā;</span><br />
</p>
<p id="tha-ap394c94p3">
<span class="pali m-text">Atikkantā bhayā sabbe,</span><br />
</p>
<p id="tha-ap394c94p4">
<span class="pali m-text">sālādānassidaṁ phalaṁ.</span><br />
</p>
<p id="tha-ap394c95p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap394c95p2">
<span class="pali m-text">…pe…</span><br />
</p>
<p id="tha-ap394c95p3">
<span class="pali m-text">viharāmi anāsavo.</span><br />
</p>
<p id="tha-ap394c96p1">
<span class="pali m-text">Svāgataṁ vata me āsi,</span><br />
</p>
<p id="tha-ap394c96p2">
<span class="pali m-text">…pe…</span><br />
</p>
<p id="tha-ap394c96p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap394c97p1">
<span class="pali m-text">Paṭisambhidā catasso,</span><br />
</p>
<p id="tha-ap394c97p2">
<span class="pali m-text">…pe…</span><br />
</p>
<p id="tha-ap394c97p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap394c98p1">
<span class="pali m-text">Itthaṁ sudaṁ āyasmā selo sapariso bhagavato santike imā gāthāyo abhāsitthāti.</span><br />
</p>
<p id="tha-ap394c99p1">
<span class="pali m-text">Selattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>