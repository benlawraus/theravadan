<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0ndz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0ndz.html" />
  <meta property="og:description" content="Bhaddiyavagga 1 Lakuṇḍabhaddiyattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Tadāhaṁ haṁsavatiyaṁ, seṭṭhiputto mahaddhano; Jaṅghāvihāraṁ vicaraṁ, saṅghārāmaṁ agacchahaṁ. Tadā so lokapajjoto, dhammaṁ desesi nāyako; Mañjussarānaṁ pavaraṁ, sāvakaṁ abhikittayi. Taṁ sutvā mudito hutvā, kāraṁ katvā mahesino; Vanditvā satthuno pāde, taṁ ṭhānamabhipatthayiṁ. Tadā buddho …" />
  <meta name="twitter:description" content="Bhaddiyavagga 1 Lakuṇḍabhaddiyattheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Tadāhaṁ haṁsavatiyaṁ, seṭṭhiputto mahaddhano; Jaṅghāvihāraṁ vicaraṁ, saṅghārāmaṁ agacchahaṁ. Tadā so lokapajjoto, dhammaṁ desesi nāyako; Mañjussarānaṁ pavaraṁ, sāvakaṁ abhikittayi. Taṁ sutvā mudito hutvā, kāraṁ katvā mahesino; Vanditvā satthuno pāde, taṁ ṭhānamabhipatthayiṁ. Tadā buddho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddiyavagga">
<h2><a href="#bhaddiyavagga">Bhaddiyavagga</a></h2>
<section id="lakundabhaddiyattheraapadana">
<h3><a href="#lakundabhaddiyattheraapadana">1 Lakuṇḍabhaddiyattheraapadāna</a></h3>
<p id="tha-ap543c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap543c1p2">
<span class="m-text m-primary">sabbadhammesu cakkhumā;</span><br />
</p>
<p id="tha-ap543c1p3">
<span class="m-text m-primary">Ito satasahassamhi,</span><br />
</p>
<p id="tha-ap543c1p4">
<span class="m-text m-primary">kappe uppajji nāyako.</span><br />
</p>
<p id="tha-ap543c2p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap543c2p2">
<span class="m-text m-primary">seṭṭhiputto mahaddhano;</span><br />
</p>
<p id="tha-ap543c2p3">
<span class="m-text m-primary">Jaṅghāvihāraṁ vicaraṁ,</span><br />
</p>
<p id="tha-ap543c2p4">
<span class="m-text m-primary">saṅghārāmaṁ agacchahaṁ.</span><br />
</p>
<p id="tha-ap543c3p1">
<span class="m-text m-primary">Tadā so lokapajjoto,</span><br />
</p>
<p id="tha-ap543c3p2">
<span class="m-text m-primary">dhammaṁ desesi nāyako;</span><br />
</p>
<p id="tha-ap543c3p3">
<span class="m-text m-primary">Mañjussarānaṁ pavaraṁ,</span><br />
</p>
<p id="tha-ap543c3p4">
<span class="m-text m-primary">sāvakaṁ abhikittayi.</span><br />
</p>
<p id="tha-ap543c4p1">
<span class="m-text m-primary">Taṁ sutvā mudito hutvā,</span><br />
</p>
<p id="tha-ap543c4p2">
<span class="m-text m-primary">kāraṁ katvā mahesino;</span><br />
</p>
<p id="tha-ap543c4p3">
<span class="m-text m-primary">Vanditvā satthuno pāde,</span><br />
</p>
<p id="tha-ap543c4p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="tha-ap543c5p1">
<span class="m-text m-primary">Tadā buddho viyākāsi,</span><br />
</p>
<p id="tha-ap543c5p2">
<span class="m-text m-primary">saṅghamajjhe vināyako;</span><br />
</p>
<p id="tha-ap543c5p3">
<span class="m-text m-primary">‘Anāgatamhi addhāne,</span><br />
</p>
<p id="tha-ap543c5p4">
<span class="m-text m-primary">lacchase taṁ manorathaṁ.</span><br />
</p>
<p id="tha-ap543c6p1">
<span class="m-text m-primary">Satasahassito kappe,</span><br />
</p>
<p id="tha-ap543c6p2">
<span class="m-text m-primary">okkākakulasambhavo;</span><br />
</p>
<p id="tha-ap543c6p3">
<span class="m-text m-primary">Gotamo nāma gottena,</span><br />
</p>
<p id="tha-ap543c6p4">
<span class="m-text m-primary">satthā loke bhavissati.</span><br />
</p>
<p id="tha-ap543c7p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap543c7p2">
<span class="m-text m-primary">oraso dhammanimmito;</span><br />
</p>
<p id="tha-ap543c7p3">
<span class="m-text m-primary">Bhaddiyo nāma nāmena,</span><br />
</p>
<p id="tha-ap543c7p4">
<span class="m-text m-primary">hessati satthu sāvako’.</span><br />
</p>
<p id="tha-ap543c8p1">
<span class="m-text m-primary">Tena kammena sukatena,</span><br />
</p>
<p id="tha-ap543c8p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap543c8p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap543c8p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap543c9p1">
<span class="m-text m-primary">Dvenavute ito kappe,</span><br />
</p>
<p id="tha-ap543c9p2">
<span class="m-text m-primary">phusso uppajji nāyako;</span><br />
</p>
<p id="tha-ap543c9p3">
<span class="m-text m-primary">Durāsado duppasaho,</span><br />
</p>
<p id="tha-ap543c9p4">
<span class="m-text m-primary">sabbalokuttamo jino.</span><br />
</p>
<p id="tha-ap543c10p1">
<span class="m-text m-primary">Caraṇena ca sampanno,</span><br />
</p>
<p id="tha-ap543c10p2">
<span class="m-text m-primary">brahā uju patāpavā;</span><br />
</p>
<p id="tha-ap543c10p3">
<span class="m-text m-primary">Hitesī sabbasattānaṁ,</span><br />
</p>
<p id="tha-ap543c10p4">
<span class="m-text m-primary">bahuṁ mocesi bandhanā.</span><br />
</p>
<p id="tha-ap543c11p1">
<span class="m-text m-primary">Nandārāmavane tassa,</span><br />
</p>
<p id="tha-ap543c11p2">
<span class="m-text m-primary">ahosiṁ phussakokilo;</span><br />
</p>
<p id="tha-ap543c11p3">
<span class="m-text m-primary">Gandhakuṭisamāsanne,</span><br />
</p>
<p id="tha-ap543c11p4">
<span class="m-text m-primary">ambarukkhe vasāmahaṁ.</span><br />
</p>
<p id="tha-ap543c12p1">
<span class="m-text m-primary">Tadā piṇḍāya gacchantaṁ,</span><br />
</p>
<p id="tha-ap543c12p2">
<span class="m-text m-primary">dakkhiṇeyyaṁ jinuttamaṁ;</span><br />
</p>
<p id="tha-ap543c12p3">
<span class="m-text m-primary">Disvā cittaṁ pasādetvā,</span><br />
</p>
<p id="tha-ap543c12p4">
<span class="m-text m-primary">mañjunābhinikūjahaṁ.</span><br />
</p>
<p id="tha-ap543c13p1">
<span class="m-text m-primary">Rājuyyānaṁ tadā gantvā,</span><br />
</p>
<p id="tha-ap543c13p2">
<span class="m-text m-primary">supakkaṁ kanakattacaṁ;</span><br />
</p>
<p id="tha-ap543c13p3">
<span class="m-text m-primary">Ambapiṇḍaṁ gahetvāna,</span><br />
</p>
<p id="tha-ap543c13p4">
<span class="m-text m-primary">sambuddhassopanāmayiṁ.</span><br />
</p>
<p id="tha-ap543c14p1">
<span class="m-text m-primary">Tadā me cittamaññāya,</span><br />
</p>
<p id="tha-ap543c14p2">
<span class="m-text m-primary">mahākāruṇiko jino;</span><br />
</p>
<p id="tha-ap543c14p3">
<span class="m-text m-primary">Upaṭṭhākassa hatthato,</span><br />
</p>
<p id="tha-ap543c14p4">
<span class="m-text m-primary">pattaṁ paggaṇhi nāyako.</span><br />
</p>
<p id="tha-ap543c15p1">
<span class="m-text m-primary">Adāsiṁ haṭṭhacittohaṁ,</span><br />
</p>
<p id="tha-ap543c15p2">
<span class="m-text m-primary">ambapiṇḍaṁ mahāmune;</span><br />
</p>
<p id="tha-ap543c15p3">
<span class="m-text m-primary">Patte pakkhippa pakkhehi,</span><br />
</p>
<p id="tha-ap543c15p4">
<span class="m-text m-primary">pañjaliṁ katvāna mañjunā.</span><br />
</p>
<p id="tha-ap543c16p1">
<span class="m-text m-primary">Sarena rajanīyena,</span><br />
</p>
<p id="tha-ap543c16p2">
<span class="m-text m-primary">savanīyena vaggunā;</span><br />
</p>
<p id="tha-ap543c16p3">
<span class="m-text m-primary">Vassanto buddhapūjatthaṁ,</span><br />
</p>
<p id="tha-ap543c16p4">
<span class="m-text m-primary">nīḷaṁ gantvā nipajjahaṁ.</span><br />
</p>
<p id="tha-ap543c17p1">
<span class="m-text m-primary">Tadā muditacittaṁ maṁ,</span><br />
</p>
<p id="tha-ap543c17p2">
<span class="m-text m-primary">buddhapemagatāsayaṁ;</span><br />
</p>
<p id="tha-ap543c17p3">
<span class="m-text m-primary">Sakuṇagghi upāgantvā,</span><br />
</p>
<p id="tha-ap543c17p4">
<span class="m-text m-primary">ghātayī duṭṭhamānaso.</span><br />
</p>
<p id="tha-ap543c18p1">
<span class="m-text m-primary">Tato cutohaṁ tusite,</span><br />
</p>
<p id="tha-ap543c18p2">
<span class="m-text m-primary">anubhotvā mahāsukhaṁ;</span><br />
</p>
<p id="tha-ap543c18p3">
<span class="m-text m-primary">Manussayonimāgacchiṁ,</span><br />
</p>
<p id="tha-ap543c18p4">
<span class="m-text m-primary">tassa kammassa vāhasā.</span><br />
</p>
<p id="tha-ap543c19p1">
<span class="m-text m-primary">Imamhi bhaddake kappe,</span><br />
</p>
<p id="tha-ap543c19p2">
<span class="m-text m-primary">brahmabandhu mahāyaso;</span><br />
</p>
<p id="tha-ap543c19p3">
<span class="m-text m-primary">Kassapo nāma gottena,</span><br />
</p>
<p id="tha-ap543c19p4">
<span class="m-text m-primary">uppajji vadataṁ varo.</span><br />
</p>
<p id="tha-ap543c20p1">
<span class="m-text m-primary">Sāsanaṁ jotayitvā so,</span><br />
</p>
<p id="tha-ap543c20p2">
<span class="m-text m-primary">abhibhuyya kutitthiye;</span><br />
</p>
<p id="tha-ap543c20p3">
<span class="m-text m-primary">Vinayitvāna veneyye,</span><br />
</p>
<p id="tha-ap543c20p4">
<span class="m-text m-primary">nibbuto so sasāvako.</span><br />
</p>
<p id="tha-ap543c21p1">
<span class="m-text m-primary">Nibbute tamhi lokagge,</span><br />
</p>
<p id="tha-ap543c21p2">
<span class="m-text m-primary">pasannā janatā bahū;</span><br />
</p>
<p id="tha-ap543c21p3">
<span class="m-text m-primary">Pūjanatthāya buddhassa,</span><br />
</p>
<p id="tha-ap543c21p4">
<span class="m-text m-primary">thūpaṁ kubbanti satthuno.</span><br />
</p>
<p id="tha-ap543c22p1">
<span class="m-text m-primary">‘Sattayojanikaṁ thūpaṁ,</span><br />
</p>
<p id="tha-ap543c22p2">
<span class="m-text m-primary">sattaratanabhūsitaṁ;</span><br />
</p>
<p id="tha-ap543c22p3">
<span class="m-text m-primary">Karissāma mahesissa’,</span><br />
</p>
<p id="tha-ap543c22p4">
<span class="m-text m-primary">iccevaṁ mantayanti te.</span><br />
</p>
<p id="tha-ap543c23p1">
<span class="m-text m-primary">Kikino kāsirājassa,</span><br />
</p>
<p id="tha-ap543c23p2">
<span class="m-text m-primary">tadā senāya nāyako;</span><br />
</p>
<p id="tha-ap543c23p3">
<span class="m-text m-primary">Hutvāhaṁ appamāṇassa,</span><br />
</p>
<p id="tha-ap543c23p4">
<span class="m-text m-primary">pamāṇaṁ cetiye vadiṁ.</span><br />
</p>
<p id="tha-ap543c24p1">
<span class="m-text m-primary">Tadā te mama vākyena,</span><br />
</p>
<p id="tha-ap543c24p2">
<span class="m-text m-primary">cetiyaṁ yojanuggataṁ;</span><br />
</p>
<p id="tha-ap543c24p3">
<span class="m-text m-primary">Akaṁsu naravīrassa,</span><br />
</p>
<p id="tha-ap543c24p4">
<span class="m-text m-primary">nānāratanabhūsitaṁ.</span><br />
</p>
<p id="tha-ap543c25p1">
<span class="m-text m-primary">Tena kammena sukatena,</span><br />
</p>
<p id="tha-ap543c25p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap543c25p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap543c25p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap543c26p1">
<span class="m-text m-primary">Pacchime ca bhave dāni,</span><br />
</p>
<p id="tha-ap543c26p2">
<span class="m-text m-primary">jāto seṭṭhikule ahaṁ;</span><br />
</p>
<p id="tha-ap543c26p3">
<span class="m-text m-primary">Sāvatthiyaṁ puravare,</span><br />
</p>
<p id="tha-ap543c26p4">
<span class="m-text m-primary">iddhe phīte mahaddhane.</span><br />
</p>
<p id="tha-ap543c27p1">
<span class="m-text m-primary">Purappavese sugataṁ,</span><br />
</p>
<p id="tha-ap543c27p2">
<span class="m-text m-primary">disvā vimhitamānaso;</span><br />
</p>
<p id="tha-ap543c27p3">
<span class="m-text m-primary">Pabbajitvāna na ciraṁ,</span><br />
</p>
<p id="tha-ap543c27p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap543c28p1">
<span class="m-text m-primary">Cetiyassa pamāṇaṁ yaṁ,</span><br />
</p>
<p id="tha-ap543c28p2">
<span class="m-text m-primary">akariṁ tena kammunā;</span><br />
</p>
<p id="tha-ap543c28p3">
<span class="m-text m-primary">Lakuṇḍakasarīrohaṁ,</span><br />
</p>
<p id="tha-ap543c28p4">
<span class="m-text m-primary">jāto paribhavāraho.</span><br />
</p>
<p id="tha-ap543c29p1">
<span class="m-text m-primary">Sarena madhurenāhaṁ,</span><br />
</p>
<p id="tha-ap543c29p2">
<span class="m-text m-primary">pūjitvā isisattamaṁ;</span><br />
</p>
<p id="tha-ap543c29p3">
<span class="m-text m-primary">Mañjussarānaṁ bhikkhūnaṁ,</span><br />
</p>
<p id="tha-ap543c29p4">
<span class="m-text m-primary">aggattamanupāpuṇiṁ.</span><br />
</p>
<p id="tha-ap543c30p1">
<span class="m-text m-primary">Phaladānena buddhassa,</span><br />
</p>
<p id="tha-ap543c30p2">
<span class="m-text m-primary">guṇānussaraṇena ca;</span><br />
</p>
<p id="tha-ap543c30p3">
<span class="m-text m-primary">Sāmaññaphalasampanno,</span><br />
</p>
<p id="tha-ap543c30p4">
<span class="m-text m-primary">viharāmi anāsavo.</span><br />
</p>
<p id="tha-ap543c31p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap543c31p2">
<span class="m-text m-primary">bhavā sabbe samūhatā;</span><br />
</p>
<p id="tha-ap543c31p3">
<span class="m-text m-primary">Nāgova bandhanaṁ chetvā,</span><br />
</p>
<p id="tha-ap543c31p4">
<span class="m-text m-primary">viharāmi anāsavo.</span><br />
</p>
<p id="tha-ap543c32p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap543c32p2">
<span class="m-text m-primary">buddhaseṭṭhassa santike;</span><br />
</p>
<p id="tha-ap543c32p3">
<span class="m-text m-primary">Tisso vijjā anuppattā,</span><br />
</p>
<p id="tha-ap543c32p4">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap543c33p1">
<span class="m-text m-primary">Paṭisambhidā catasso,</span><br />
</p>
<p id="tha-ap543c33p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap543c33p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap543c33p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap543c34p1">
<span class="m-text m-primary">Itthaṁ sudaṁ āyasmā lakuṇḍabhaddiyo thero imā gāthāyo abhāsitthāti.</span><br />
</p>
<p id="tha-ap543c35p1">
<span class="m-text m-primary">Lakuṇḍabhaddiyattherassāpadānaṁ paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>