<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; vv &raquo; Vimānavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/vvy01jz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Vimānavatthu" />
  <meta name="twitter:title" content="Vimānavatthu" />
  <meta property="og:url" content="/pages/vvy01jz.html" />
  <meta property="og:description" content="Itthivimāna Mañjiṭṭhakavagga 6. Vihāravimānavatthu “Abhikkantena vaṇṇena, …pe… osadhī viya tārakā. Tassā te naccamānāya, aṅgamaṅgehi sabbaso; Dibbā saddā niccharanti, savanīyā manoramā. Tassā te naccamānāya, aṅgamaṅgehi sabbaso; Dibbā gandhā pavāyanti, sucigandhā manoramā. Vivattamānā kāyena, yā veṇīsu piḷandhanā; Tesaṁ suyyati nigghoso, tūriye pañcaṅgike yathā …" />
  <meta name="twitter:description" content="Itthivimāna Mañjiṭṭhakavagga 6. Vihāravimānavatthu “Abhikkantena vaṇṇena, …pe… osadhī viya tārakā. Tassā te naccamānāya, aṅgamaṅgehi sabbaso; Dibbā saddā niccharanti, savanīyā manoramā. Tassā te naccamānāya, aṅgamaṅgehi sabbaso; Dibbā gandhā pavāyanti, sucigandhā manoramā. Vivattamānā kāyena, yā veṇīsu piḷandhanā; Tesaṁ suyyati nigghoso, tūriye pañcaṅgike yathā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-vv-index.html">vv</a> &raquo;
          </span>
          Vimānavatthu
        </h1>
<!-- content -->
<section id="itthivimana">
<h2><a href="#itthivimana">Itthivimāna</a></h2>
<section id="manjitthakavagga">
<h3><a href="#manjitthakavagga">Mañjiṭṭhakavagga</a></h3>
<section id="viharavimanavatthu">
<h4><a href="#viharavimanavatthu">6. Vihāravimānavatthu</a></h4>
<p id="vv44c1p1">
<span class="pali m-text">“Abhikkantena vaṇṇena,</span><br />
</p>
<p id="vv44c1p2">
<span class="pali m-text">…pe…</span><br />
</p>
<p id="vv44c1p3">
<span class="pali m-text">osadhī viya tārakā.</span><br />
</p>
<p id="vv44c2p1">
<span class="pali m-text">Tassā te naccamānāya,</span><br />
</p>
<p id="vv44c2p2">
<span class="pali m-text">aṅgamaṅgehi sabbaso;</span><br />
</p>
<p id="vv44c2p3">
<span class="pali m-text">Dibbā saddā niccharanti,</span><br />
</p>
<p id="vv44c2p4">
<span class="pali m-text">savanīyā manoramā.</span><br />
</p>
<p id="vv44c3p1">
<span class="pali m-text">Tassā te naccamānāya,</span><br />
</p>
<p id="vv44c3p2">
<span class="pali m-text">aṅgamaṅgehi sabbaso;</span><br />
</p>
<p id="vv44c3p3">
<span class="pali m-text">Dibbā gandhā pavāyanti,</span><br />
</p>
<p id="vv44c3p4">
<span class="pali m-text">sucigandhā manoramā.</span><br />
</p>
<p id="vv44c4p1">
<span class="pali m-text">Vivattamānā kāyena,</span><br />
</p>
<p id="vv44c4p2">
<span class="pali m-text">yā veṇīsu piḷandhanā;</span><br />
</p>
<p id="vv44c4p3">
<span class="pali m-text">Tesaṁ suyyati nigghoso,</span><br />
</p>
<p id="vv44c4p4">
<span class="pali m-text">tūriye pañcaṅgike yathā.</span><br />
</p>
<p id="vv44c5p1">
<span class="pali m-text">Vaṭaṁsakā vātadhutā,</span><br />
</p>
<p id="vv44c5p2">
<span class="pali m-text">vātena sampakampitā;</span><br />
</p>
<p id="vv44c5p3">
<span class="pali m-text">Tesaṁ suyyati nigghoso,</span><br />
</p>
<p id="vv44c5p4">
<span class="pali m-text">tūriye pañcaṅgike yathā.</span><br />
</p>
<p id="vv44c6p1">
<span class="pali m-text">Yāpi te sirasmiṁ mālā,</span><br />
</p>
<p id="vv44c6p2">
<span class="pali m-text">sucigandhā manoramā;</span><br />
</p>
<p id="vv44c6p3">
<span class="pali m-text">Vāti gandho disā sabbā,</span><br />
</p>
<p id="vv44c6p4">
<span class="pali m-text">rukkho mañjūsako yathā.</span><br />
</p>
<p id="vv44c7p1">
<span class="pali m-text">Ghāyase taṁ sucigandhaṁ,</span><br />
</p>
<p id="vv44c7p2">
<span class="pali m-text">rūpaṁ passasi amānusaṁ;</span><br />
</p>
<p id="vv44c7p3">
<span class="pali m-text">Devate pucchitācikkha,</span><br />
</p>
<p id="vv44c7p4">
<span class="pali m-text">kissa kammassidaṁ phalan”ti.</span><br />
</p>
<p id="vv44c8p1">
<span class="pali m-text">“Sāvatthiyaṁ mayhaṁ sakhī bhadante,</span><br />
</p>
<p id="vv44c8p2">
<span class="pali m-text">Saṅghassa kāresi mahāvihāraṁ;</span><br />
</p>
<p id="vv44c8p3">
<span class="pali m-text">Tatthappasannā ahamānumodiṁ,</span><br />
</p>
<p id="vv44c8p4">
<span class="pali m-text">Disvā agārañca piyañca metaṁ.</span><br />
</p>
<p id="vv44c9p1">
<span class="pali m-text">Tāyeva me suddhanumodanāya,</span><br />
</p>
<p id="vv44c9p2">
<span class="pali m-text">Laddhaṁ vimānabbhutadassaneyyaṁ;</span><br />
</p>
<p id="vv44c9p3">
<span class="pali m-text">Samantato soḷasayojanāni,</span><br />
</p>
<p id="vv44c9p4">
<span class="pali m-text">Vehāyasaṁ gacchati iddhiyā mama.</span><br />
</p>
<p id="vv44c10p1">
<span class="pali m-text">Kūṭāgārā nivesā me,</span><br />
</p>
<p id="vv44c10p2">
<span class="pali m-text">vibhattā bhāgaso mitā;</span><br />
</p>
<p id="vv44c10p3">
<span class="pali m-text">Daddallamānā ābhanti,</span><br />
</p>
<p id="vv44c10p4">
<span class="pali m-text">samantā satayojanaṁ.</span><br />
</p>
<p id="vv44c11p1">
<span class="pali m-text">Pokkharañño ca me ettha,</span><br />
</p>
<p id="vv44c11p2">
<span class="pali m-text">puthulomanisevitā;</span><br />
</p>
<p id="vv44c11p3">
<span class="pali m-text">Acchodakā vippasannā,</span><br />
</p>
<p id="vv44c11p4">
<span class="pali m-text">soṇṇavālukasanthatā.</span><br />
</p>
<p id="vv44c12p1">
<span class="pali m-text">Nānāpadumasañchannā,</span><br />
</p>
<p id="vv44c12p2">
<span class="pali m-text">puṇḍarīkasamotatā;</span><br />
</p>
<p id="vv44c12p3">
<span class="pali m-text">Surabhī sampavāyanti,</span><br />
</p>
<p id="vv44c12p4">
<span class="pali m-text">manuññā māluteritā.</span><br />
</p>
<p id="vv44c13p1">
<span class="pali m-text">Jambuyo panasā tālā,</span><br />
</p>
<p id="vv44c13p2">
<span class="pali m-text">nāḷikeravanāni ca;</span><br />
</p>
<p id="vv44c13p3">
<span class="pali m-text">Antonivesane jātā,</span><br />
</p>
<p id="vv44c13p4">
<span class="pali m-text">nānārukkhā aropimā.</span><br />
</p>
<p id="vv44c14p1">
<span class="pali m-text">Nānātūriyasaṅghuṭṭhaṁ,</span><br />
</p>
<p id="vv44c14p2">
<span class="pali m-text">accharāgaṇaghositaṁ;</span><br />
</p>
<p id="vv44c14p3">
<span class="pali m-text">Yopi maṁ supine passe,</span><br />
</p>
<p id="vv44c14p4">
<span class="pali m-text">sopi vitto siyā naro.</span><br />
</p>
<p id="vv44c15p1">
<span class="pali m-text">Etādisaṁ abbhutadassaneyyaṁ,</span><br />
</p>
<p id="vv44c15p2">
<span class="pali m-text">Vimānaṁ sabbasopabhaṁ;</span><br />
</p>
<p id="vv44c15p3">
<span class="pali m-text">Mama kammehi nibbattaṁ,</span><br />
</p>
<p id="vv44c15p4">
<span class="pali m-text">Alaṁ puññāni kātave”ti.</span><br />
</p>
<p id="vv44c16p1">
<span class="pali m-text">“Tāyeva te suddhanumodanāya,</span><br />
</p>
<p id="vv44c16p2">
<span class="pali m-text">Laddhaṁ vimānabbhutadassaneyyaṁ;</span><br />
</p>
<p id="vv44c16p3">
<span class="pali m-text">Yā ceva sā dānamadāsi nārī,</span><br />
</p>
<p id="vv44c16p4">
<span class="pali m-text">Tassā gatiṁ brūhi kuhiṁ uppannā sā”ti.</span><br />
</p>
<p id="vv44c17p1">
<span class="pali m-text">“Yā sā ahu mayhaṁ sakhī bhadante,</span><br />
</p>
<p id="vv44c17p2">
<span class="pali m-text">Saṅghassa kāresi mahāvihāraṁ;</span><br />
</p>
<p id="vv44c17p3">
<span class="pali m-text">Viññātadhammā sā adāsi dānaṁ,</span><br />
</p>
<p id="vv44c17p4">
<span class="pali m-text">Uppannā nimmānaratīsu devesu.</span><br />
</p>
<p id="vv44c18p1">
<span class="pali m-text">Pajāpatī tassa sunimmitassa,</span><br />
</p>
<p id="vv44c18p2">
<span class="pali m-text">Acintiyā kammavipākā tassā;</span><br />
</p>
<p id="vv44c18p3">
<span class="pali m-text">Yametaṁ pucchasi kuhiṁ uppannā sāti,</span><br />
</p>
<p id="vv44c18p4">
<span class="pali m-text">Taṁ te viyākāsiṁ anaññathā ahaṁ.</span><br />
</p>
<p id="vv44c19p1">
<span class="pali m-text">Tenahaññepi samādapetha,</span><br />
</p>
<p id="vv44c19p2">
<span class="pali m-text">Saṅghassa dānāni dadātha vittā;</span><br />
</p>
<p id="vv44c19p3">
<span class="pali m-text">Dhammañca suṇātha pasannamānasā,</span><br />
</p>
<p id="vv44c19p4">
<span class="pali m-text">Sudullabho laddho manussalābho.</span><br />
</p>
<p id="vv44c20p1">
<span class="pali m-text">Yaṁ maggaṁ maggādhipatī adesayi,</span><br />
</p>
<p id="vv44c20p2">
<span class="pali m-text">Brahmassaro kañcanasannibhattaco;</span><br />
</p>
<p id="vv44c20p3">
<span class="pali m-text">Saṅghassa dānāni dadātha vittā,</span><br />
</p>
<p id="vv44c20p4">
<span class="pali m-text">Mahapphalā yattha bhavanti dakkhiṇā.</span><br />
</p>
<p id="vv44c21p1">
<span class="pali m-text">Ye puggalā aṭṭha sataṁ pasatthā,</span><br />
</p>
<p id="vv44c21p2">
<span class="pali m-text">Cattāri etāni yugāni honti;</span><br />
</p>
<p id="vv44c21p3">
<span class="pali m-text">Te dakkhiṇeyyā sugatassa sāvakā,</span><br />
</p>
<p id="vv44c21p4">
<span class="pali m-text">Etesu dinnāni mahapphalāni.</span><br />
</p>
<p id="vv44c22p1">
<span class="pali m-text">Cattāro ca paṭipannā,</span><br />
</p>
<p id="vv44c22p2">
<span class="pali m-text">cattāro ca phale ṭhitā;</span><br />
</p>
<p id="vv44c22p3">
<span class="pali m-text">Esa saṅgho ujubhūto,</span><br />
</p>
<p id="vv44c22p4">
<span class="pali m-text">paññāsīlasamāhito.</span><br />
</p>
<p id="vv44c23p1">
<span class="pali m-text">Yajamānānaṁ manussānaṁ,</span><br />
</p>
<p id="vv44c23p2">
<span class="pali m-text">puññapekkhāna pāṇinaṁ;</span><br />
</p>
<p id="vv44c23p3">
<span class="pali m-text">Karotaṁ opadhikaṁ puññaṁ,</span><br />
</p>
<p id="vv44c23p4">
<span class="pali m-text">saṅghe dinnaṁ mahapphalaṁ.</span><br />
</p>
<p id="vv44c24p1">
<span class="pali m-text">Eso hi saṅgho vipulo mahaggato,</span><br />
</p>
<p id="vv44c24p2">
<span class="pali m-text">Esappameyyo udadhīva sāgaro;</span><br />
</p>
<p id="vv44c24p3">
<span class="pali m-text">Etehi seṭṭhā naravīrasāvakā,</span><br />
</p>
<p id="vv44c24p4">
<span class="pali m-text">Pabhaṅkarā dhammamudīrayanti.</span><br />
</p>
<p id="vv44c25p1">
<span class="pali m-text">Tesaṁ sudinnaṁ suhutaṁ suyiṭṭhaṁ,</span><br />
</p>
<p id="vv44c25p2">
<span class="pali m-text">Ye saṅghamuddissa dadanti dānaṁ;</span><br />
</p>
<p id="vv44c25p3">
<span class="pali m-text">Sā dakkhiṇā saṅghagatā patiṭṭhitā,</span><br />
</p>
<p id="vv44c25p4">
<span class="pali m-text">Mahapphalā lokavidūna vaṇṇitā.</span><br />
</p>
<p id="vv44c26p1">
<span class="pali m-text">Etādisaṁ yaññamanussarantā,</span><br />
</p>
<p id="vv44c26p2">
<span class="pali m-text">Ye vedajātā vicaranti loke;</span><br />
</p>
<p id="vv44c26p3">
<span class="pali m-text">Vineyya maccheramalaṁ samūlaṁ,</span><br />
</p>
<p id="vv44c26p4">
<span class="pali m-text">Aninditā saggamupenti ṭhānan”ti.</span><br />
</p>
<p id="vv44c27p1">
<span class="pali m-text">Vihāravimānaṁ chaṭṭhaṁ.</span><br />
</p>
<p id="vv44c27p2">
<span class="pali m-text">Bhāṇavāraṁ dutiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>