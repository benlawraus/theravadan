<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0g4z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0g4z.html" />
  <meta property="og:description" content="Pilindavacchavagga 4. Madhudāyakattheraapadāna “Sindhuyā nadiyā tīre, sukato assamo mama; Tattha vācemahaṁ sisse, itihāsaṁ salakkhaṇaṁ. Dhammakāmā vinītā te, sotukāmā susāsanaṁ; Chaḷaṅge pāramippattā, sindhukūle vasanti te. Uppātagamane ceva, lakkhaṇesu ca kovidā; Uttamatthaṁ gavesantā, vasanti vipine tadā. Sumedho nāma sambuddho, loke uppajji tāvade; Amhākaṁ anukampanto, upāgacchi vināyako. Upāgataṁ mahāvīra …" />
  <meta name="twitter:description" content="Pilindavacchavagga 4. Madhudāyakattheraapadāna “Sindhuyā nadiyā tīre, sukato assamo mama; Tattha vācemahaṁ sisse, itihāsaṁ salakkhaṇaṁ. Dhammakāmā vinītā te, sotukāmā susāsanaṁ; Chaḷaṅge pāramippattā, sindhukūle vasanti te. Uppātagamane ceva, lakkhaṇesu ca kovidā; Uttamatthaṁ gavesantā, vasanti vipine tadā. Sumedho nāma sambuddho, loke uppajji tāvade; Amhākaṁ anukampanto, upāgacchi vināyako. Upāgataṁ mahāvīra …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pilindavacchavagga">
<h2><a href="#pilindavacchavagga">Pilindavacchavagga</a></h2>
<section id="madhudayakattheraapadana">
<h3><a href="#madhudayakattheraapadana">4. Madhudāyakattheraapadāna</a></h3>
<p id="tha-ap396c1p1">
<span class="m-text m-primary">“Sindhuyā nadiyā tīre,</span><br />
</p>
<p id="tha-ap396c1p2">
<span class="m-text m-primary">sukato assamo mama;</span><br />
</p>
<p id="tha-ap396c1p3">
<span class="m-text m-primary">Tattha vācemahaṁ sisse,</span><br />
</p>
<p id="tha-ap396c1p4">
<span class="m-text m-primary">itihāsaṁ salakkhaṇaṁ.</span><br />
</p>
<p id="tha-ap396c2p1">
<span class="m-text m-primary">Dhammakāmā vinītā te,</span><br />
</p>
<p id="tha-ap396c2p2">
<span class="m-text m-primary">sotukāmā susāsanaṁ;</span><br />
</p>
<p id="tha-ap396c2p3">
<span class="m-text m-primary">Chaḷaṅge pāramippattā,</span><br />
</p>
<p id="tha-ap396c2p4">
<span class="m-text m-primary">sindhukūle vasanti te.</span><br />
</p>
<p id="tha-ap396c3p1">
<span class="m-text m-primary">Uppātagamane ceva,</span><br />
</p>
<p id="tha-ap396c3p2">
<span class="m-text m-primary">lakkhaṇesu ca kovidā;</span><br />
</p>
<p id="tha-ap396c3p3">
<span class="m-text m-primary">Uttamatthaṁ gavesantā,</span><br />
</p>
<p id="tha-ap396c3p4">
<span class="m-text m-primary">vasanti vipine tadā.</span><br />
</p>
<p id="tha-ap396c4p1">
<span class="m-text m-primary">Sumedho nāma sambuddho,</span><br />
</p>
<p id="tha-ap396c4p2">
<span class="m-text m-primary">loke uppajji tāvade;</span><br />
</p>
<p id="tha-ap396c4p3">
<span class="m-text m-primary">Amhākaṁ anukampanto,</span><br />
</p>
<p id="tha-ap396c4p4">
<span class="m-text m-primary">upāgacchi vināyako.</span><br />
</p>
<p id="tha-ap396c5p1">
<span class="m-text m-primary">Upāgataṁ mahāvīraṁ,</span><br />
</p>
<p id="tha-ap396c5p2">
<span class="m-text m-primary">sumedhaṁ lokanāyakaṁ;</span><br />
</p>
<p id="tha-ap396c5p3">
<span class="m-text m-primary">Tiṇasanthārakaṁ katvā,</span><br />
</p>
<p id="tha-ap396c5p4">
<span class="m-text m-primary">lokajeṭṭhassadāsahaṁ.</span><br />
</p>
<p id="tha-ap396c6p1">
<span class="m-text m-primary">Vipināto madhuṁ gayha,</span><br />
</p>
<p id="tha-ap396c6p2">
<span class="m-text m-primary">buddhaseṭṭhassadāsahaṁ;</span><br />
</p>
<p id="tha-ap396c6p3">
<span class="m-text m-primary">Sambuddho paribhuñjitvā,</span><br />
</p>
<p id="tha-ap396c6p4">
<span class="m-text m-primary">idaṁ vacanamabravi.</span><br />
</p>
<p id="tha-ap396c7p1">
<span class="m-text m-primary">‘Yo taṁ adāsi madhuṁ me,</span><br />
</p>
<p id="tha-ap396c7p2">
<span class="m-text m-primary">pasanno sehi pāṇibhi;</span><br />
</p>
<p id="tha-ap396c7p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap396c7p4">
<span class="m-text m-primary">suṇātha mama bhāsato.</span><br />
</p>
<p id="tha-ap396c8p1">
<span class="m-text m-primary">Iminā madhudānena,</span><br />
</p>
<p id="tha-ap396c8p2">
<span class="m-text m-primary">tiṇasanthārakena ca;</span><br />
</p>
<p id="tha-ap396c8p3">
<span class="m-text m-primary">Tiṁsa kappasahassāni,</span><br />
</p>
<p id="tha-ap396c8p4">
<span class="m-text m-primary">devaloke ramissati.</span><br />
</p>
<p id="tha-ap396c9p1">
<span class="m-text m-primary">Tiṁsa kappasahassamhi,</span><br />
</p>
<p id="tha-ap396c9p2">
<span class="m-text m-primary">okkākakulasambhavo;</span><br />
</p>
<p id="tha-ap396c9p3">
<span class="m-text m-primary">Gotamo nāma gottena,</span><br />
</p>
<p id="tha-ap396c9p4">
<span class="m-text m-primary">satthā loke bhavissati.</span><br />
</p>
<p id="tha-ap396c10p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap396c10p2">
<span class="m-text m-primary">oraso dhammanimmito;</span><br />
</p>
<p id="tha-ap396c10p3">
<span class="m-text m-primary">Sabbāsave pariññāya,</span><br />
</p>
<p id="tha-ap396c10p4">
<span class="m-text m-primary">nibbāyissatināsavo’.</span><br />
</p>
<p id="tha-ap396c11p1">
<span class="m-text m-primary">Devalokā idhāgantvā,</span><br />
</p>
<p id="tha-ap396c11p2">
<span class="m-text m-primary">mātukucchiṁ upāgate;</span><br />
</p>
<p id="tha-ap396c11p3">
<span class="m-text m-primary">Madhuvassaṁ pavassittha,</span><br />
</p>
<p id="tha-ap396c11p4">
<span class="m-text m-primary">chādayaṁ madhunā mahiṁ.</span><br />
</p>
<p id="tha-ap396c12p1">
<span class="m-text m-primary">Mayi nikkhantamattamhi,</span><br />
</p>
<p id="tha-ap396c12p2">
<span class="m-text m-primary">kucchiyā ca suduttarā;</span><br />
</p>
<p id="tha-ap396c12p3">
<span class="m-text m-primary">Tatrāpi madhuvassaṁ me,</span><br />
</p>
<p id="tha-ap396c12p4">
<span class="m-text m-primary">vassate niccakālikaṁ.</span><br />
</p>
<p id="tha-ap396c13p1">
<span class="m-text m-primary">Agārā abhinikkhamma,</span><br />
</p>
<p id="tha-ap396c13p2">
<span class="m-text m-primary">pabbajiṁ anagāriyaṁ;</span><br />
</p>
<p id="tha-ap396c13p3">
<span class="m-text m-primary">Lābhī annassa pānassa,</span><br />
</p>
<p id="tha-ap396c13p4">
<span class="m-text m-primary">madhudānassidaṁ phalaṁ.</span><br />
</p>
<p id="tha-ap396c14p1">
<span class="m-text m-primary">Sabbakāmasamiddhohaṁ,</span><br />
</p>
<p id="tha-ap396c14p2">
<span class="m-text m-primary">bhavitvā devamānuse;</span><br />
</p>
<p id="tha-ap396c14p3">
<span class="m-text m-primary">Teneva madhudānena,</span><br />
</p>
<p id="tha-ap396c14p4">
<span class="m-text m-primary">pattomhi āsavakkhayaṁ.</span><br />
</p>
<p id="tha-ap396c15p1">
<span class="m-text m-primary">Vuṭṭhamhi deve caturaṅgule tiṇe,</span><br />
</p>
<p id="tha-ap396c15p2">
<span class="m-text m-primary">Sampupphite dharaṇīruhe sañchanne;</span><br />
</p>
<p id="tha-ap396c15p3">
<span class="m-text m-primary">Suññe ghare maṇḍaparukkhamūlake,</span><br />
</p>
<p id="tha-ap396c15p4">
<span class="m-text m-primary">Vasāmi niccaṁ sukhito anāsavo.</span><br />
</p>
<p id="tha-ap396c16p1">
<span class="m-text m-primary">Majjhe mahante hīne ca,</span><br />
</p>
<p id="tha-ap396c16p2">
<span class="m-text m-primary">bhave sabbe atikkamiṁ;</span><br />
</p>
<p id="tha-ap396c16p3">
<span class="m-text m-primary">Ajja me āsavā khīṇā,</span><br />
</p>
<p id="tha-ap396c16p4">
<span class="m-text m-primary">natthi dāni punabbhavo.</span><br />
</p>
<p id="tha-ap396c17p1">
<span class="m-text m-primary">Tiṁsakappasahassamhi,</span><br />
</p>
<p id="tha-ap396c17p2">
<span class="m-text m-primary">yaṁ dānamadadiṁ tadā;</span><br />
</p>
<p id="tha-ap396c17p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap396c17p4">
<span class="m-text m-primary">madhudānassidaṁ phalaṁ.</span><br />
</p>
<p id="tha-ap396c18p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap396c18p2">
<span class="m-text m-primary">bhavā sabbe samūhatā;</span><br />
</p>
<p id="tha-ap396c18p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap396c18p4">
<span class="m-text m-primary">natthi dāni punabbhavo.</span><br />
</p>
<p id="tha-ap396c19p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap396c19p2">
<span class="m-text m-primary">…pe…</span><br />
</p>
<p id="tha-ap396c19p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap396c20p1">
<span class="m-text m-primary">Paṭisambhidā catasso,</span><br />
</p>
<p id="tha-ap396c20p2">
<span class="m-text m-primary">…pe…</span><br />
</p>
<p id="tha-ap396c20p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap396c21p1">
<span class="m-text m-primary">Itthaṁ sudaṁ āyasmā madhudāyako thero imā gāthāyo abhāsitthāti.</span><br />
</p>
<p id="tha-ap396c22p1">
<span class="m-text m-primary">Madhudāyakattherassāpadānaṁ catutthaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>