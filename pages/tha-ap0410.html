<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0410.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0409.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0411.html">Next</a></div>
</div>
<p id="tha-ap410c0p2">
<span class="pali m-text">Metteyyavagga</span><br />
</p>
<section id="todeyyattheraapadana">
<span id="tha-ap410c0p3"></span><h2><span class="pali m-text">8. Todeyyattheraapadāna</span></h2>
<p id="tha-ap410c1p1">
<span class="pali m-text">“Rājāsi vijayo nāma,</span><br />
</p>
<p id="tha-ap410c1p2">
<span class="pali m-text">ketumatīpuruttame;</span><br />
</p>
<p id="tha-ap410c1p3">
<span class="pali m-text">Sūro vikkamasampanno,</span><br />
</p>
<p id="tha-ap410c1p4">
<span class="pali m-text">puramajjhāvasī tadā.</span><br />
</p>
<p id="tha-ap410c2p1">
<span class="pali m-text">Tassa rañño pamattassa,</span><br />
</p>
<p id="tha-ap410c2p2">
<span class="pali m-text">aṭaviyo samuṭṭhahuṁ;</span><br />
</p>
<p id="tha-ap410c2p3">
<span class="pali m-text">Otārā tuṇḍikā ceva,</span><br />
</p>
<p id="tha-ap410c2p4">
<span class="pali m-text">raṭṭhaṁ viddhaṁsayuṁ tadā.</span><br />
</p>
<p id="tha-ap410c3p1">
<span class="pali m-text">Paccante kupite khippaṁ,</span><br />
</p>
<p id="tha-ap410c3p2">
<span class="pali m-text">sannipātesirindamo;</span><br />
</p>
<p id="tha-ap410c3p3">
<span class="pali m-text">Bhaṭe ceva balatthe ca,</span><br />
</p>
<p id="tha-ap410c3p4">
<span class="pali m-text">ariṁ niggāhayi tadā.</span><br />
</p>
<p id="tha-ap410c4p1">
<span class="pali m-text">Hatthārohā anīkaṭṭhā,</span><br />
</p>
<p id="tha-ap410c4p2">
<span class="pali m-text">sūrā ca cammayodhino;</span><br />
</p>
<p id="tha-ap410c4p3">
<span class="pali m-text">Dhanuggahā ca uggā ca,</span><br />
</p>
<p id="tha-ap410c4p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c5p1">
<span class="pali m-text">Āḷārikā ca kappakā,</span><br />
</p>
<p id="tha-ap410c5p2">
<span class="pali m-text">nhāpakā mālakārakā;</span><br />
</p>
<p id="tha-ap410c5p3">
<span class="pali m-text">Sūrā vijitasaṅgāmā,</span><br />
</p>
<p id="tha-ap410c5p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c6p1">
<span class="pali m-text">Khaggahatthā ca purisā,</span><br />
</p>
<p id="tha-ap410c6p2">
<span class="pali m-text">cāpahatthā ca vammino;</span><br />
</p>
<p id="tha-ap410c6p3">
<span class="pali m-text">Luddā vijitasaṅgāmā,</span><br />
</p>
<p id="tha-ap410c6p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c7p1">
<span class="pali m-text">Tidhāpabhinnā mātaṅgā,</span><br />
</p>
<p id="tha-ap410c7p2">
<span class="pali m-text">kuñjarā saṭṭhihāyanā;</span><br />
</p>
<p id="tha-ap410c7p3">
<span class="pali m-text">Suvaṇṇakacchālaṅkārā,</span><br />
</p>
<p id="tha-ap410c7p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c8p1">
<span class="pali m-text">Khamā sītassa uṇhassa,</span><br />
</p>
<p id="tha-ap410c8p2">
<span class="pali m-text">ukkāruharaṇassa ca;</span><br />
</p>
<p id="tha-ap410c8p3">
<span class="pali m-text">Yodhājīvā katakammā,</span><br />
</p>
<p id="tha-ap410c8p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c9p1">
<span class="pali m-text">Saṅkhasaddaṁ bherisaddaṁ,</span><br />
</p>
<p id="tha-ap410c9p2">
<span class="pali m-text">atho utujasaddakaṁ;</span><br />
</p>
<p id="tha-ap410c9p3">
<span class="pali m-text">Etehi te hāsayantā,</span><br />
</p>
<p id="tha-ap410c9p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c10p1">
<span class="pali m-text">Tisūlakontimantehi ca,</span><br />
</p>
<p id="tha-ap410c10p2">
<span class="pali m-text">kavacatomarehi ca;</span><br />
</p>
<p id="tha-ap410c10p3">
<span class="pali m-text">Koṭṭentānaṁ nipātentā,</span><br />
</p>
<p id="tha-ap410c10p4">
<span class="pali m-text">sabbe sannipatuṁ tadā.</span><br />
</p>
<p id="tha-ap410c11p1">
<span class="pali m-text">Kimevātinisāmetvā,</span><br />
</p>
<p id="tha-ap410c11p2">
<span class="pali m-text">sarājā ajitaṁ jino;</span><br />
</p>
<p id="tha-ap410c11p3">
<span class="pali m-text">Saṭṭhi pāṇasahassāni,</span><br />
</p>
<p id="tha-ap410c11p4">
<span class="pali m-text">sūle uttāsayiṁ tadā.</span><br />
</p>
<p id="tha-ap410c12p1">
<span class="pali m-text">Saddaṁ mānusakākaṁsu,</span><br />
</p>
<p id="tha-ap410c12p2">
<span class="pali m-text">‘aho rājā adhammiko;</span><br />
</p>
<p id="tha-ap410c12p3">
<span class="pali m-text">Niraye paccamānassa,</span><br />
</p>
<p id="tha-ap410c12p4">
<span class="pali m-text">kadā anto bhavissati’.</span><br />
</p>
<p id="tha-ap410c13p1">
<span class="pali m-text">Sayanehaṁ tuvaṭṭento,</span><br />
</p>
<p id="tha-ap410c13p2">
<span class="pali m-text">passāmi niraye tadā;</span><br />
</p>
<p id="tha-ap410c13p3">
<span class="pali m-text">Na supāmi divārattiṁ,</span><br />
</p>
<p id="tha-ap410c13p4">
<span class="pali m-text">sūlena tajjayanti maṁ.</span><br />
</p>
<p id="tha-ap410c14p1">
<span class="pali m-text">Kiṁ pamādena rajjena,</span><br />
</p>
<p id="tha-ap410c14p2">
<span class="pali m-text">vāhanena balena ca;</span><br />
</p>
<p id="tha-ap410c14p3">
<span class="pali m-text">Na te pahonti dhāretuṁ,</span><br />
</p>
<p id="tha-ap410c14p4">
<span class="pali m-text">tāpayanti mamaṁ sadā.</span><br />
</p>
<p id="tha-ap410c15p1">
<span class="pali m-text">Kiṁ me puttehi dārehi,</span><br />
</p>
<p id="tha-ap410c15p2">
<span class="pali m-text">rajjena sakalena ca;</span><br />
</p>
<p id="tha-ap410c15p3">
<span class="pali m-text">Yannūna pabbajeyyāhaṁ,</span><br />
</p>
<p id="tha-ap410c15p4">
<span class="pali m-text">gatimaggaṁ visodhaye.</span><br />
</p>
<p id="tha-ap410c16p1">
<span class="pali m-text">Saṭṭhi nāgasahassāni,</span><br />
</p>
<p id="tha-ap410c16p2">
<span class="pali m-text">sabbālaṅkārabhūsite;</span><br />
</p>
<p id="tha-ap410c16p3">
<span class="pali m-text">Suvaṇṇakacche mātaṅge,</span><br />
</p>
<p id="tha-ap410c16p4">
<span class="pali m-text">hemakappanavāsase.</span><br />
</p>
<p id="tha-ap410c17p1">
<span class="pali m-text">Ārūḷhe gāmaṇīyehi,</span><br />
</p>
<p id="tha-ap410c17p2">
<span class="pali m-text">tomaraṅkusapāṇibhi;</span><br />
</p>
<p id="tha-ap410c17p3">
<span class="pali m-text">Saṅgāmāvacare ṭhāne,</span><br />
</p>
<p id="tha-ap410c17p4">
<span class="pali m-text">anapekkho vihāyahaṁ;</span><br />
</p>
<p id="tha-ap410c17p5">
<span class="pali m-text">Sakakammena santatto,</span><br />
</p>
<p id="tha-ap410c17p6">
<span class="pali m-text">nikkhamiṁ anagāriyaṁ.</span><br />
</p>
<p id="tha-ap410c18p1">
<span class="pali m-text">Saṭṭhi assasahassāni,</span><br />
</p>
<p id="tha-ap410c18p2">
<span class="pali m-text">sabbālaṅkārabhūsite;</span><br />
</p>
<p id="tha-ap410c18p3">
<span class="pali m-text">Ājānīyeva jātiyā,</span><br />
</p>
<p id="tha-ap410c18p4">
<span class="pali m-text">sindhave sīghavāhane.</span><br />
</p>
<p id="tha-ap410c19p1">
<span class="pali m-text">Ārūḷhe gāmaṇīyehi,</span><br />
</p>
<p id="tha-ap410c19p2">
<span class="pali m-text">cāpahatthehi vammibhi;</span><br />
</p>
<p id="tha-ap410c19p3">
<span class="pali m-text">Pahāretvāna te sabbe,</span><br />
</p>
<p id="tha-ap410c19p4">
<span class="pali m-text">nikkhamiṁ anagāriyaṁ.</span><br />
</p>
<p id="tha-ap410c20p1">
<span class="pali m-text">Saṭṭhi rathasahassāni,</span><br />
</p>
<p id="tha-ap410c20p2">
<span class="pali m-text">sabbālaṅkārabhūsite;</span><br />
</p>
<p id="tha-ap410c20p3">
<span class="pali m-text">Dīpe athopi veyagghe,</span><br />
</p>
<p id="tha-ap410c20p4">
<span class="pali m-text">sannaddhe ussitaddhaje;</span><br />
</p>
<p id="tha-ap410c20p5">
<span class="pali m-text">Te sabbe parihāretvā,</span><br />
</p>
<p id="tha-ap410c20p6">
<span class="pali m-text">pabbajiṁ anagāriyaṁ.</span><br />
</p>
<p id="tha-ap410c21p1">
<span class="pali m-text">Saṭṭhi dhenusahassāni,</span><br />
</p>
<p id="tha-ap410c21p2">
<span class="pali m-text">sabbā kaṁsūpadhāraṇā;</span><br />
</p>
<p id="tha-ap410c21p3">
<span class="pali m-text">Tāyopi chaḍḍayitvāna,</span><br />
</p>
<p id="tha-ap410c21p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap410c22p1">
<span class="pali m-text">Saṭṭhi itthisahassāni,</span><br />
</p>
<p id="tha-ap410c22p2">
<span class="pali m-text">sabbālaṅkārabhūsitā;</span><br />
</p>
<p id="tha-ap410c22p3">
<span class="pali m-text">Vicittavatthābharaṇā,</span><br />
</p>
<p id="tha-ap410c22p4">
<span class="pali m-text">āmukkamaṇikuṇḍalā.</span><br />
</p>
<p id="tha-ap410c23p1">
<span class="pali m-text">Aḷārapamhā hasulā,</span><br />
</p>
<p id="tha-ap410c23p2">
<span class="pali m-text">susaññā tanumajjhimā;</span><br />
</p>
<p id="tha-ap410c23p3">
<span class="pali m-text">Tā hitvā kandamānāyo,</span><br />
</p>
<p id="tha-ap410c23p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap410c24p1">
<span class="pali m-text">Saṭṭhi gāmasahassāni,</span><br />
</p>
<p id="tha-ap410c24p2">
<span class="pali m-text">paripuṇṇāni sabbaso;</span><br />
</p>
<p id="tha-ap410c24p3">
<span class="pali m-text">Chaḍḍayitvāna taṁ rajjaṁ,</span><br />
</p>
<p id="tha-ap410c24p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap410c25p1">
<span class="pali m-text">Nagarā nikkhamitvāna,</span><br />
</p>
<p id="tha-ap410c25p2">
<span class="pali m-text">himavantamupāgamiṁ;</span><br />
</p>
<p id="tha-ap410c25p3">
<span class="pali m-text">Bhāgīrathīnadītīre,</span><br />
</p>
<p id="tha-ap410c25p4">
<span class="pali m-text">assamaṁ māpayiṁ ahaṁ.</span><br />
</p>
<p id="tha-ap410c26p1">
<span class="pali m-text">Paṇṇasālaṁ karitvāna,</span><br />
</p>
<p id="tha-ap410c26p2">
<span class="pali m-text">Agyāgāraṁ akāsahaṁ;</span><br />
</p>
<p id="tha-ap410c26p3">
<span class="pali m-text">Āraddhavīriyo pahitatto,</span><br />
</p>
<p id="tha-ap410c26p4">
<span class="pali m-text">Vasāmi assame ahaṁ.</span><br />
</p>
<p id="tha-ap410c27p1">
<span class="pali m-text">Maṇḍape rukkhamūle vā,</span><br />
</p>
<p id="tha-ap410c27p2">
<span class="pali m-text">suññāgāre ca jhāyato;</span><br />
</p>
<p id="tha-ap410c27p3">
<span class="pali m-text">Na tu vijjati tāso me,</span><br />
</p>
<p id="tha-ap410c27p4">
<span class="pali m-text">na passe bhayabheravaṁ.</span><br />
</p>
<p id="tha-ap410c28p1">
<span class="pali m-text">Sumedho nāma sambuddho,</span><br />
</p>
<p id="tha-ap410c28p2">
<span class="pali m-text">aggo kāruṇiko muni;</span><br />
</p>
<p id="tha-ap410c28p3">
<span class="pali m-text">Ñāṇālokena jotanto,</span><br />
</p>
<p id="tha-ap410c28p4">
<span class="pali m-text">loke uppajji tāvade.</span><br />
</p>
<p id="tha-ap410c29p1">
<span class="pali m-text">Mama assamasāmantā,</span><br />
</p>
<p id="tha-ap410c29p2">
<span class="pali m-text">yakkho āsi mahiddhiko;</span><br />
</p>
<p id="tha-ap410c29p3">
<span class="pali m-text">Buddhaseṭṭhamhi uppanne,</span><br />
</p>
<p id="tha-ap410c29p4">
<span class="pali m-text">ārocesi mamaṁ tadā.</span><br />
</p>
<p id="tha-ap410c30p1">
<span class="pali m-text">‘Buddho loke samuppanno,</span><br />
</p>
<p id="tha-ap410c30p2">
<span class="pali m-text">sumedho nāma cakkhumā;</span><br />
</p>
<p id="tha-ap410c30p3">
<span class="pali m-text">Tāreti janataṁ sabbaṁ,</span><br />
</p>
<p id="tha-ap410c30p4">
<span class="pali m-text">tampi so tārayissati’.</span><br />
</p>
<p id="tha-ap410c31p1">
<span class="pali m-text">Yakkhassa vacanaṁ sutvā,</span><br />
</p>
<p id="tha-ap410c31p2">
<span class="pali m-text">saṁviggo āsi tāvade;</span><br />
</p>
<p id="tha-ap410c31p3">
<span class="pali m-text">Buddho buddhoti cintento,</span><br />
</p>
<p id="tha-ap410c31p4">
<span class="pali m-text">assamaṁ paṭisāmayiṁ.</span><br />
</p>
<p id="tha-ap410c32p1">
<span class="pali m-text">Aggidāruñca chaḍḍetvā,</span><br />
</p>
<p id="tha-ap410c32p2">
<span class="pali m-text">saṁsāmetvāna santhataṁ;</span><br />
</p>
<p id="tha-ap410c32p3">
<span class="pali m-text">Assamaṁ abhivanditvā,</span><br />
</p>
<p id="tha-ap410c32p4">
<span class="pali m-text">nikkhamiṁ vipinā ahaṁ.</span><br />
</p>
<p id="tha-ap410c33p1">
<span class="pali m-text">Tato candanamādāya,</span><br />
</p>
<p id="tha-ap410c33p2">
<span class="pali m-text">gāmā gāmaṁ purā puraṁ;</span><br />
</p>
<p id="tha-ap410c33p3">
<span class="pali m-text">Devadevaṁ gavesanto,</span><br />
</p>
<p id="tha-ap410c33p4">
<span class="pali m-text">upagacchiṁ vināyakaṁ.</span><br />
</p>
<p id="tha-ap410c34p1">
<span class="pali m-text">Bhagavā tamhi samaye,</span><br />
</p>
<p id="tha-ap410c34p2">
<span class="pali m-text">sumedho lokanāyako;</span><br />
</p>
<p id="tha-ap410c34p3">
<span class="pali m-text">Catusaccaṁ pakāsento,</span><br />
</p>
<p id="tha-ap410c34p4">
<span class="pali m-text">bodheti janataṁ bahuṁ.</span><br />
</p>
<p id="tha-ap410c35p1">
<span class="pali m-text">Añjaliṁ paggahetvāna,</span><br />
</p>
<p id="tha-ap410c35p2">
<span class="pali m-text">sīse katvāna candanaṁ;</span><br />
</p>
<p id="tha-ap410c35p3">
<span class="pali m-text">Sambuddhaṁ abhivādetvā,</span><br />
</p>
<p id="tha-ap410c35p4">
<span class="pali m-text">imā gāthā abhāsahaṁ.</span><br />
</p>
<p id="tha-ap410c36p1">
<span class="pali m-text">‘Vassike pupphamānamhi,</span><br />
</p>
<p id="tha-ap410c36p2">
<span class="pali m-text">santike upavāyati;</span><br />
</p>
<p id="tha-ap410c36p3">
<span class="pali m-text">Tvaṁ vīra guṇagandhena,</span><br />
</p>
<p id="tha-ap410c36p4">
<span class="pali m-text">disā sabbā pavāyasi.</span><br />
</p>
<p id="tha-ap410c37p1">
<span class="pali m-text">Campake nāgavanike,</span><br />
</p>
<p id="tha-ap410c37p2">
<span class="pali m-text">atimuttakaketake;</span><br />
</p>
<p id="tha-ap410c37p3">
<span class="pali m-text">Sālesu pupphamānesu,</span><br />
</p>
<p id="tha-ap410c37p4">
<span class="pali m-text">anuvātaṁ pavāyati.</span><br />
</p>
<p id="tha-ap410c38p1">
<span class="pali m-text">Tava gandhaṁ suṇitvāna,</span><br />
</p>
<p id="tha-ap410c38p2">
<span class="pali m-text">himavantā idhāgamiṁ;</span><br />
</p>
<p id="tha-ap410c38p3">
<span class="pali m-text">Pūjemi taṁ mahāvīra,</span><br />
</p>
<p id="tha-ap410c38p4">
<span class="pali m-text">lokajeṭṭha mahāyasa’.</span><br />
</p>
<p id="tha-ap410c39p1">
<span class="pali m-text">Varacandanenānulimpiṁ,</span><br />
</p>
<p id="tha-ap410c39p2">
<span class="pali m-text">sumedhaṁ lokanāyakaṁ;</span><br />
</p>
<p id="tha-ap410c39p3">
<span class="pali m-text">Sakaṁ cittaṁ pasādetvā,</span><br />
</p>
<p id="tha-ap410c39p4">
<span class="pali m-text">tuṇhī aṭṭhāsi tāvade.</span><br />
</p>
<p id="tha-ap410c40p1">
<span class="pali m-text">Sumedho nāma bhagavā,</span><br />
</p>
<p id="tha-ap410c40p2">
<span class="pali m-text">lokajeṭṭho narāsabho;</span><br />
</p>
<p id="tha-ap410c40p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap410c40p4">
<span class="pali m-text">imā gāthā abhāsatha.</span><br />
</p>
<p id="tha-ap410c41p1">
<span class="pali m-text">‘Yo me guṇe pakittesi,</span><br />
</p>
<p id="tha-ap410c41p2">
<span class="pali m-text">candanañca apūjayi;</span><br />
</p>
<p id="tha-ap410c41p3">
<span class="pali m-text">Tamahaṁ kittayissāmi,</span><br />
</p>
<p id="tha-ap410c41p4">
<span class="pali m-text">suṇātha mama bhāsato.</span><br />
</p>
<p id="tha-ap410c42p1">
<span class="pali m-text">Ādeyyavākyavacano,</span><br />
</p>
<p id="tha-ap410c42p2">
<span class="pali m-text">brahmā uju patāpavā;</span><br />
</p>
<p id="tha-ap410c42p3">
<span class="pali m-text">Pañcavīsatikappāni,</span><br />
</p>
<p id="tha-ap410c42p4">
<span class="pali m-text">sappabhāso bhavissati.</span><br />
</p>
<p id="tha-ap410c43p1">
<span class="pali m-text">Chabbīsatikappasate,</span><br />
</p>
<p id="tha-ap410c43p2">
<span class="pali m-text">devaloke ramissati;</span><br />
</p>
<p id="tha-ap410c43p3">
<span class="pali m-text">Sahassakkhattuṁ rājā ca,</span><br />
</p>
<p id="tha-ap410c43p4">
<span class="pali m-text">cakkavattī bhavissati.</span><br />
</p>
<p id="tha-ap410c44p1">
<span class="pali m-text">Tettiṁsakkhattuṁ devindo,</span><br />
</p>
<p id="tha-ap410c44p2">
<span class="pali m-text">devarajjaṁ karissati;</span><br />
</p>
<p id="tha-ap410c44p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap410c44p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap410c45p1">
<span class="pali m-text">Tato cutoyaṁ manujo,</span><br />
</p>
<p id="tha-ap410c45p2">
<span class="pali m-text">manussattaṁ gamissati;</span><br />
</p>
<p id="tha-ap410c45p3">
<span class="pali m-text">Puññakammena saṁyutto,</span><br />
</p>
<p id="tha-ap410c45p4">
<span class="pali m-text">brahmabandhu bhavissati.</span><br />
</p>
<p id="tha-ap410c46p1">
<span class="pali m-text">Ajjhāyako mantadharo,</span><br />
</p>
<p id="tha-ap410c46p2">
<span class="pali m-text">tiṇṇaṁ vedāna pāragū;</span><br />
</p>
<p id="tha-ap410c46p3">
<span class="pali m-text">Tilakkhaṇena sampanno,</span><br />
</p>
<p id="tha-ap410c46p4">
<span class="pali m-text">bāvarī nāma brāhmaṇo.</span><br />
</p>
<p id="tha-ap410c47p1">
<span class="pali m-text">Tassa sisso bhavitvāna,</span><br />
</p>
<p id="tha-ap410c47p2">
<span class="pali m-text">hessati mantapāragū;</span><br />
</p>
<p id="tha-ap410c47p3">
<span class="pali m-text">Upagantvāna sambuddhaṁ,</span><br />
</p>
<p id="tha-ap410c47p4">
<span class="pali m-text">gotamaṁ sakyapuṅgavaṁ.</span><br />
</p>
<p id="tha-ap410c48p1">
<span class="pali m-text">Pucchitvā nipuṇe pañhe,</span><br />
</p>
<p id="tha-ap410c48p2">
<span class="pali m-text">bhāvayitvāna añjasaṁ;</span><br />
</p>
<p id="tha-ap410c48p3">
<span class="pali m-text">Sabbāsave pariññāya,</span><br />
</p>
<p id="tha-ap410c48p4">
<span class="pali m-text">viharissatināsavo’.</span><br />
</p>
<p id="tha-ap410c49p1">
<span class="pali m-text">Tividhaggi nibbutā mayhaṁ,</span><br />
</p>
<p id="tha-ap410c49p2">
<span class="pali m-text">bhavā sabbe samūhatā;</span><br />
</p>
<p id="tha-ap410c49p3">
<span class="pali m-text">Sabbāsave pariññāya,</span><br />
</p>
<p id="tha-ap410c49p4">
<span class="pali m-text">viharāmi anāsavo.</span><br />
</p>
<p id="tha-ap410c50p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap410c50p2">
<span class="pali m-text">…pe…</span><br />
</p>
<p id="tha-ap410c50p3">
<span class="pali m-text">viharāmi anāsavo.</span><br />
</p>
<p id="tha-ap410c51p1">
<span class="pali m-text">Svāgataṁ vata me āsi,</span><br />
</p>
<p id="tha-ap410c51p2">
<span class="pali m-text">…pe…</span><br />
</p>
<p id="tha-ap410c51p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap410c52p1">
<span class="pali m-text">Paṭisambhidā catasso,</span><br />
</p>
<p id="tha-ap410c52p2">
<span class="pali m-text">…pe…</span><br />
</p>
<p id="tha-ap410c52p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap410c53p1">
<span class="pali m-text">Itthaṁ sudaṁ āyasmā todeyyo thero imā gāthāyo abhāsitthāti.</span><br />
</p>
<p id="tha-ap410c54p1">
<span class="pali m-text">Todeyyattherassāpadānaṁ aṭṭhamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>