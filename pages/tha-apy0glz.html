<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0glz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0glz.html" />
  <meta property="og:description" content="Metteyyavagga 8. Todeyyattheraapadāna “Rājāsi vijayo nāma, ketumatīpuruttame; Sūro vikkamasampanno, puramajjhāvasī tadā. Tassa rañño pamattassa, aṭaviyo samuṭṭhahuṁ; Otārā tuṇḍikā ceva, raṭṭhaṁ viddhaṁsayuṁ tadā. Paccante kupite khippaṁ, sannipātesirindamo; Bhaṭe ceva balatthe ca, ariṁ niggāhayi tadā. Hatthārohā anīkaṭṭhā, sūrā ca cammayodhino; Dhanuggahā ca uggā ca, sabbe …" />
  <meta name="twitter:description" content="Metteyyavagga 8. Todeyyattheraapadāna “Rājāsi vijayo nāma, ketumatīpuruttame; Sūro vikkamasampanno, puramajjhāvasī tadā. Tassa rañño pamattassa, aṭaviyo samuṭṭhahuṁ; Otārā tuṇḍikā ceva, raṭṭhaṁ viddhaṁsayuṁ tadā. Paccante kupite khippaṁ, sannipātesirindamo; Bhaṭe ceva balatthe ca, ariṁ niggāhayi tadā. Hatthārohā anīkaṭṭhā, sūrā ca cammayodhino; Dhanuggahā ca uggā ca, sabbe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="metteyyavagga">
<h2><a href="#metteyyavagga">Metteyyavagga</a></h2>
<section id="todeyyattheraapadana">
<h3><a href="#todeyyattheraapadana">8. Todeyyattheraapadāna</a></h3>
<p id="tha-ap410c1p1">
<span class="m-text m-primary">“Rājāsi vijayo nāma,</span><br />
</p>
<p id="tha-ap410c1p2">
<span class="m-text m-primary">ketumatīpuruttame;</span><br />
</p>
<p id="tha-ap410c1p3">
<span class="m-text m-primary">Sūro vikkamasampanno,</span><br />
</p>
<p id="tha-ap410c1p4">
<span class="m-text m-primary">puramajjhāvasī tadā.</span><br />
</p>
<p id="tha-ap410c2p1">
<span class="m-text m-primary">Tassa rañño pamattassa,</span><br />
</p>
<p id="tha-ap410c2p2">
<span class="m-text m-primary">aṭaviyo samuṭṭhahuṁ;</span><br />
</p>
<p id="tha-ap410c2p3">
<span class="m-text m-primary">Otārā tuṇḍikā ceva,</span><br />
</p>
<p id="tha-ap410c2p4">
<span class="m-text m-primary">raṭṭhaṁ viddhaṁsayuṁ tadā.</span><br />
</p>
<p id="tha-ap410c3p1">
<span class="m-text m-primary">Paccante kupite khippaṁ,</span><br />
</p>
<p id="tha-ap410c3p2">
<span class="m-text m-primary">sannipātesirindamo;</span><br />
</p>
<p id="tha-ap410c3p3">
<span class="m-text m-primary">Bhaṭe ceva balatthe ca,</span><br />
</p>
<p id="tha-ap410c3p4">
<span class="m-text m-primary">ariṁ niggāhayi tadā.</span><br />
</p>
<p id="tha-ap410c4p1">
<span class="m-text m-primary">Hatthārohā anīkaṭṭhā,</span><br />
</p>
<p id="tha-ap410c4p2">
<span class="m-text m-primary">sūrā ca cammayodhino;</span><br />
</p>
<p id="tha-ap410c4p3">
<span class="m-text m-primary">Dhanuggahā ca uggā ca,</span><br />
</p>
<p id="tha-ap410c4p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c5p1">
<span class="m-text m-primary">Āḷārikā ca kappakā,</span><br />
</p>
<p id="tha-ap410c5p2">
<span class="m-text m-primary">nhāpakā mālakārakā;</span><br />
</p>
<p id="tha-ap410c5p3">
<span class="m-text m-primary">Sūrā vijitasaṅgāmā,</span><br />
</p>
<p id="tha-ap410c5p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c6p1">
<span class="m-text m-primary">Khaggahatthā ca purisā,</span><br />
</p>
<p id="tha-ap410c6p2">
<span class="m-text m-primary">cāpahatthā ca vammino;</span><br />
</p>
<p id="tha-ap410c6p3">
<span class="m-text m-primary">Luddā vijitasaṅgāmā,</span><br />
</p>
<p id="tha-ap410c6p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c7p1">
<span class="m-text m-primary">Tidhāpabhinnā mātaṅgā,</span><br />
</p>
<p id="tha-ap410c7p2">
<span class="m-text m-primary">kuñjarā saṭṭhihāyanā;</span><br />
</p>
<p id="tha-ap410c7p3">
<span class="m-text m-primary">Suvaṇṇakacchālaṅkārā,</span><br />
</p>
<p id="tha-ap410c7p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c8p1">
<span class="m-text m-primary">Khamā sītassa uṇhassa,</span><br />
</p>
<p id="tha-ap410c8p2">
<span class="m-text m-primary">ukkāruharaṇassa ca;</span><br />
</p>
<p id="tha-ap410c8p3">
<span class="m-text m-primary">Yodhājīvā katakammā,</span><br />
</p>
<p id="tha-ap410c8p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c9p1">
<span class="m-text m-primary">Saṅkhasaddaṁ bherisaddaṁ,</span><br />
</p>
<p id="tha-ap410c9p2">
<span class="m-text m-primary">atho utujasaddakaṁ;</span><br />
</p>
<p id="tha-ap410c9p3">
<span class="m-text m-primary">Etehi te hāsayantā,</span><br />
</p>
<p id="tha-ap410c9p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c10p1">
<span class="m-text m-primary">Tisūlakontimantehi ca,</span><br />
</p>
<p id="tha-ap410c10p2">
<span class="m-text m-primary">kavacatomarehi ca;</span><br />
</p>
<p id="tha-ap410c10p3">
<span class="m-text m-primary">Koṭṭentānaṁ nipātentā,</span><br />
</p>
<p id="tha-ap410c10p4">
<span class="m-text m-primary">sabbe sannipatuṁ tadā.</span><br />
</p>
<p id="tha-ap410c11p1">
<span class="m-text m-primary">Kimevātinisāmetvā,</span><br />
</p>
<p id="tha-ap410c11p2">
<span class="m-text m-primary">sarājā ajitaṁ jino;</span><br />
</p>
<p id="tha-ap410c11p3">
<span class="m-text m-primary">Saṭṭhi pāṇasahassāni,</span><br />
</p>
<p id="tha-ap410c11p4">
<span class="m-text m-primary">sūle uttāsayiṁ tadā.</span><br />
</p>
<p id="tha-ap410c12p1">
<span class="m-text m-primary">Saddaṁ mānusakākaṁsu,</span><br />
</p>
<p id="tha-ap410c12p2">
<span class="m-text m-primary">‘aho rājā adhammiko;</span><br />
</p>
<p id="tha-ap410c12p3">
<span class="m-text m-primary">Niraye paccamānassa,</span><br />
</p>
<p id="tha-ap410c12p4">
<span class="m-text m-primary">kadā anto bhavissati’.</span><br />
</p>
<p id="tha-ap410c13p1">
<span class="m-text m-primary">Sayanehaṁ tuvaṭṭento,</span><br />
</p>
<p id="tha-ap410c13p2">
<span class="m-text m-primary">passāmi niraye tadā;</span><br />
</p>
<p id="tha-ap410c13p3">
<span class="m-text m-primary">Na supāmi divārattiṁ,</span><br />
</p>
<p id="tha-ap410c13p4">
<span class="m-text m-primary">sūlena tajjayanti maṁ.</span><br />
</p>
<p id="tha-ap410c14p1">
<span class="m-text m-primary">Kiṁ pamādena rajjena,</span><br />
</p>
<p id="tha-ap410c14p2">
<span class="m-text m-primary">vāhanena balena ca;</span><br />
</p>
<p id="tha-ap410c14p3">
<span class="m-text m-primary">Na te pahonti dhāretuṁ,</span><br />
</p>
<p id="tha-ap410c14p4">
<span class="m-text m-primary">tāpayanti mamaṁ sadā.</span><br />
</p>
<p id="tha-ap410c15p1">
<span class="m-text m-primary">Kiṁ me puttehi dārehi,</span><br />
</p>
<p id="tha-ap410c15p2">
<span class="m-text m-primary">rajjena sakalena ca;</span><br />
</p>
<p id="tha-ap410c15p3">
<span class="m-text m-primary">Yannūna pabbajeyyāhaṁ,</span><br />
</p>
<p id="tha-ap410c15p4">
<span class="m-text m-primary">gatimaggaṁ visodhaye.</span><br />
</p>
<p id="tha-ap410c16p1">
<span class="m-text m-primary">Saṭṭhi nāgasahassāni,</span><br />
</p>
<p id="tha-ap410c16p2">
<span class="m-text m-primary">sabbālaṅkārabhūsite;</span><br />
</p>
<p id="tha-ap410c16p3">
<span class="m-text m-primary">Suvaṇṇakacche mātaṅge,</span><br />
</p>
<p id="tha-ap410c16p4">
<span class="m-text m-primary">hemakappanavāsase.</span><br />
</p>
<p id="tha-ap410c17p1">
<span class="m-text m-primary">Ārūḷhe gāmaṇīyehi,</span><br />
</p>
<p id="tha-ap410c17p2">
<span class="m-text m-primary">tomaraṅkusapāṇibhi;</span><br />
</p>
<p id="tha-ap410c17p3">
<span class="m-text m-primary">Saṅgāmāvacare ṭhāne,</span><br />
</p>
<p id="tha-ap410c17p4">
<span class="m-text m-primary">anapekkho vihāyahaṁ;</span><br />
</p>
<p id="tha-ap410c17p5">
<span class="m-text m-primary">Sakakammena santatto,</span><br />
</p>
<p id="tha-ap410c17p6">
<span class="m-text m-primary">nikkhamiṁ anagāriyaṁ.</span><br />
</p>
<p id="tha-ap410c18p1">
<span class="m-text m-primary">Saṭṭhi assasahassāni,</span><br />
</p>
<p id="tha-ap410c18p2">
<span class="m-text m-primary">sabbālaṅkārabhūsite;</span><br />
</p>
<p id="tha-ap410c18p3">
<span class="m-text m-primary">Ājānīyeva jātiyā,</span><br />
</p>
<p id="tha-ap410c18p4">
<span class="m-text m-primary">sindhave sīghavāhane.</span><br />
</p>
<p id="tha-ap410c19p1">
<span class="m-text m-primary">Ārūḷhe gāmaṇīyehi,</span><br />
</p>
<p id="tha-ap410c19p2">
<span class="m-text m-primary">cāpahatthehi vammibhi;</span><br />
</p>
<p id="tha-ap410c19p3">
<span class="m-text m-primary">Pahāretvāna te sabbe,</span><br />
</p>
<p id="tha-ap410c19p4">
<span class="m-text m-primary">nikkhamiṁ anagāriyaṁ.</span><br />
</p>
<p id="tha-ap410c20p1">
<span class="m-text m-primary">Saṭṭhi rathasahassāni,</span><br />
</p>
<p id="tha-ap410c20p2">
<span class="m-text m-primary">sabbālaṅkārabhūsite;</span><br />
</p>
<p id="tha-ap410c20p3">
<span class="m-text m-primary">Dīpe athopi veyagghe,</span><br />
</p>
<p id="tha-ap410c20p4">
<span class="m-text m-primary">sannaddhe ussitaddhaje;</span><br />
</p>
<p id="tha-ap410c20p5">
<span class="m-text m-primary">Te sabbe parihāretvā,</span><br />
</p>
<p id="tha-ap410c20p6">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap410c21p1">
<span class="m-text m-primary">Saṭṭhi dhenusahassāni,</span><br />
</p>
<p id="tha-ap410c21p2">
<span class="m-text m-primary">sabbā kaṁsūpadhāraṇā;</span><br />
</p>
<p id="tha-ap410c21p3">
<span class="m-text m-primary">Tāyopi chaḍḍayitvāna,</span><br />
</p>
<p id="tha-ap410c21p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap410c22p1">
<span class="m-text m-primary">Saṭṭhi itthisahassāni,</span><br />
</p>
<p id="tha-ap410c22p2">
<span class="m-text m-primary">sabbālaṅkārabhūsitā;</span><br />
</p>
<p id="tha-ap410c22p3">
<span class="m-text m-primary">Vicittavatthābharaṇā,</span><br />
</p>
<p id="tha-ap410c22p4">
<span class="m-text m-primary">āmukkamaṇikuṇḍalā.</span><br />
</p>
<p id="tha-ap410c23p1">
<span class="m-text m-primary">Aḷārapamhā hasulā,</span><br />
</p>
<p id="tha-ap410c23p2">
<span class="m-text m-primary">susaññā tanumajjhimā;</span><br />
</p>
<p id="tha-ap410c23p3">
<span class="m-text m-primary">Tā hitvā kandamānāyo,</span><br />
</p>
<p id="tha-ap410c23p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap410c24p1">
<span class="m-text m-primary">Saṭṭhi gāmasahassāni,</span><br />
</p>
<p id="tha-ap410c24p2">
<span class="m-text m-primary">paripuṇṇāni sabbaso;</span><br />
</p>
<p id="tha-ap410c24p3">
<span class="m-text m-primary">Chaḍḍayitvāna taṁ rajjaṁ,</span><br />
</p>
<p id="tha-ap410c24p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap410c25p1">
<span class="m-text m-primary">Nagarā nikkhamitvāna,</span><br />
</p>
<p id="tha-ap410c25p2">
<span class="m-text m-primary">himavantamupāgamiṁ;</span><br />
</p>
<p id="tha-ap410c25p3">
<span class="m-text m-primary">Bhāgīrathīnadītīre,</span><br />
</p>
<p id="tha-ap410c25p4">
<span class="m-text m-primary">assamaṁ māpayiṁ ahaṁ.</span><br />
</p>
<p id="tha-ap410c26p1">
<span class="m-text m-primary">Paṇṇasālaṁ karitvāna,</span><br />
</p>
<p id="tha-ap410c26p2">
<span class="m-text m-primary">Agyāgāraṁ akāsahaṁ;</span><br />
</p>
<p id="tha-ap410c26p3">
<span class="m-text m-primary">Āraddhavīriyo pahitatto,</span><br />
</p>
<p id="tha-ap410c26p4">
<span class="m-text m-primary">Vasāmi assame ahaṁ.</span><br />
</p>
<p id="tha-ap410c27p1">
<span class="m-text m-primary">Maṇḍape rukkhamūle vā,</span><br />
</p>
<p id="tha-ap410c27p2">
<span class="m-text m-primary">suññāgāre ca jhāyato;</span><br />
</p>
<p id="tha-ap410c27p3">
<span class="m-text m-primary">Na tu vijjati tāso me,</span><br />
</p>
<p id="tha-ap410c27p4">
<span class="m-text m-primary">na passe bhayabheravaṁ.</span><br />
</p>
<p id="tha-ap410c28p1">
<span class="m-text m-primary">Sumedho nāma sambuddho,</span><br />
</p>
<p id="tha-ap410c28p2">
<span class="m-text m-primary">aggo kāruṇiko muni;</span><br />
</p>
<p id="tha-ap410c28p3">
<span class="m-text m-primary">Ñāṇālokena jotanto,</span><br />
</p>
<p id="tha-ap410c28p4">
<span class="m-text m-primary">loke uppajji tāvade.</span><br />
</p>
<p id="tha-ap410c29p1">
<span class="m-text m-primary">Mama assamasāmantā,</span><br />
</p>
<p id="tha-ap410c29p2">
<span class="m-text m-primary">yakkho āsi mahiddhiko;</span><br />
</p>
<p id="tha-ap410c29p3">
<span class="m-text m-primary">Buddhaseṭṭhamhi uppanne,</span><br />
</p>
<p id="tha-ap410c29p4">
<span class="m-text m-primary">ārocesi mamaṁ tadā.</span><br />
</p>
<p id="tha-ap410c30p1">
<span class="m-text m-primary">‘Buddho loke samuppanno,</span><br />
</p>
<p id="tha-ap410c30p2">
<span class="m-text m-primary">sumedho nāma cakkhumā;</span><br />
</p>
<p id="tha-ap410c30p3">
<span class="m-text m-primary">Tāreti janataṁ sabbaṁ,</span><br />
</p>
<p id="tha-ap410c30p4">
<span class="m-text m-primary">tampi so tārayissati’.</span><br />
</p>
<p id="tha-ap410c31p1">
<span class="m-text m-primary">Yakkhassa vacanaṁ sutvā,</span><br />
</p>
<p id="tha-ap410c31p2">
<span class="m-text m-primary">saṁviggo āsi tāvade;</span><br />
</p>
<p id="tha-ap410c31p3">
<span class="m-text m-primary">Buddho buddhoti cintento,</span><br />
</p>
<p id="tha-ap410c31p4">
<span class="m-text m-primary">assamaṁ paṭisāmayiṁ.</span><br />
</p>
<p id="tha-ap410c32p1">
<span class="m-text m-primary">Aggidāruñca chaḍḍetvā,</span><br />
</p>
<p id="tha-ap410c32p2">
<span class="m-text m-primary">saṁsāmetvāna santhataṁ;</span><br />
</p>
<p id="tha-ap410c32p3">
<span class="m-text m-primary">Assamaṁ abhivanditvā,</span><br />
</p>
<p id="tha-ap410c32p4">
<span class="m-text m-primary">nikkhamiṁ vipinā ahaṁ.</span><br />
</p>
<p id="tha-ap410c33p1">
<span class="m-text m-primary">Tato candanamādāya,</span><br />
</p>
<p id="tha-ap410c33p2">
<span class="m-text m-primary">gāmā gāmaṁ purā puraṁ;</span><br />
</p>
<p id="tha-ap410c33p3">
<span class="m-text m-primary">Devadevaṁ gavesanto,</span><br />
</p>
<p id="tha-ap410c33p4">
<span class="m-text m-primary">upagacchiṁ vināyakaṁ.</span><br />
</p>
<p id="tha-ap410c34p1">
<span class="m-text m-primary">Bhagavā tamhi samaye,</span><br />
</p>
<p id="tha-ap410c34p2">
<span class="m-text m-primary">sumedho lokanāyako;</span><br />
</p>
<p id="tha-ap410c34p3">
<span class="m-text m-primary">Catusaccaṁ pakāsento,</span><br />
</p>
<p id="tha-ap410c34p4">
<span class="m-text m-primary">bodheti janataṁ bahuṁ.</span><br />
</p>
<p id="tha-ap410c35p1">
<span class="m-text m-primary">Añjaliṁ paggahetvāna,</span><br />
</p>
<p id="tha-ap410c35p2">
<span class="m-text m-primary">sīse katvāna candanaṁ;</span><br />
</p>
<p id="tha-ap410c35p3">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap410c35p4">
<span class="m-text m-primary">imā gāthā abhāsahaṁ.</span><br />
</p>
<p id="tha-ap410c36p1">
<span class="m-text m-primary">‘Vassike pupphamānamhi,</span><br />
</p>
<p id="tha-ap410c36p2">
<span class="m-text m-primary">santike upavāyati;</span><br />
</p>
<p id="tha-ap410c36p3">
<span class="m-text m-primary">Tvaṁ vīra guṇagandhena,</span><br />
</p>
<p id="tha-ap410c36p4">
<span class="m-text m-primary">disā sabbā pavāyasi.</span><br />
</p>
<p id="tha-ap410c37p1">
<span class="m-text m-primary">Campake nāgavanike,</span><br />
</p>
<p id="tha-ap410c37p2">
<span class="m-text m-primary">atimuttakaketake;</span><br />
</p>
<p id="tha-ap410c37p3">
<span class="m-text m-primary">Sālesu pupphamānesu,</span><br />
</p>
<p id="tha-ap410c37p4">
<span class="m-text m-primary">anuvātaṁ pavāyati.</span><br />
</p>
<p id="tha-ap410c38p1">
<span class="m-text m-primary">Tava gandhaṁ suṇitvāna,</span><br />
</p>
<p id="tha-ap410c38p2">
<span class="m-text m-primary">himavantā idhāgamiṁ;</span><br />
</p>
<p id="tha-ap410c38p3">
<span class="m-text m-primary">Pūjemi taṁ mahāvīra,</span><br />
</p>
<p id="tha-ap410c38p4">
<span class="m-text m-primary">lokajeṭṭha mahāyasa’.</span><br />
</p>
<p id="tha-ap410c39p1">
<span class="m-text m-primary">Varacandanenānulimpiṁ,</span><br />
</p>
<p id="tha-ap410c39p2">
<span class="m-text m-primary">sumedhaṁ lokanāyakaṁ;</span><br />
</p>
<p id="tha-ap410c39p3">
<span class="m-text m-primary">Sakaṁ cittaṁ pasādetvā,</span><br />
</p>
<p id="tha-ap410c39p4">
<span class="m-text m-primary">tuṇhī aṭṭhāsi tāvade.</span><br />
</p>
<p id="tha-ap410c40p1">
<span class="m-text m-primary">Sumedho nāma bhagavā,</span><br />
</p>
<p id="tha-ap410c40p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap410c40p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap410c40p4">
<span class="m-text m-primary">imā gāthā abhāsatha.</span><br />
</p>
<p id="tha-ap410c41p1">
<span class="m-text m-primary">‘Yo me guṇe pakittesi,</span><br />
</p>
<p id="tha-ap410c41p2">
<span class="m-text m-primary">candanañca apūjayi;</span><br />
</p>
<p id="tha-ap410c41p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap410c41p4">
<span class="m-text m-primary">suṇātha mama bhāsato.</span><br />
</p>
<p id="tha-ap410c42p1">
<span class="m-text m-primary">Ādeyyavākyavacano,</span><br />
</p>
<p id="tha-ap410c42p2">
<span class="m-text m-primary">brahmā uju patāpavā;</span><br />
</p>
<p id="tha-ap410c42p3">
<span class="m-text m-primary">Pañcavīsatikappāni,</span><br />
</p>
<p id="tha-ap410c42p4">
<span class="m-text m-primary">sappabhāso bhavissati.</span><br />
</p>
<p id="tha-ap410c43p1">
<span class="m-text m-primary">Chabbīsatikappasate,</span><br />
</p>
<p id="tha-ap410c43p2">
<span class="m-text m-primary">devaloke ramissati;</span><br />
</p>
<p id="tha-ap410c43p3">
<span class="m-text m-primary">Sahassakkhattuṁ rājā ca,</span><br />
</p>
<p id="tha-ap410c43p4">
<span class="m-text m-primary">cakkavattī bhavissati.</span><br />
</p>
<p id="tha-ap410c44p1">
<span class="m-text m-primary">Tettiṁsakkhattuṁ devindo,</span><br />
</p>
<p id="tha-ap410c44p2">
<span class="m-text m-primary">devarajjaṁ karissati;</span><br />
</p>
<p id="tha-ap410c44p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap410c44p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap410c45p1">
<span class="m-text m-primary">Tato cutoyaṁ manujo,</span><br />
</p>
<p id="tha-ap410c45p2">
<span class="m-text m-primary">manussattaṁ gamissati;</span><br />
</p>
<p id="tha-ap410c45p3">
<span class="m-text m-primary">Puññakammena saṁyutto,</span><br />
</p>
<p id="tha-ap410c45p4">
<span class="m-text m-primary">brahmabandhu bhavissati.</span><br />
</p>
<p id="tha-ap410c46p1">
<span class="m-text m-primary">Ajjhāyako mantadharo,</span><br />
</p>
<p id="tha-ap410c46p2">
<span class="m-text m-primary">tiṇṇaṁ vedāna pāragū;</span><br />
</p>
<p id="tha-ap410c46p3">
<span class="m-text m-primary">Tilakkhaṇena sampanno,</span><br />
</p>
<p id="tha-ap410c46p4">
<span class="m-text m-primary">bāvarī nāma brāhmaṇo.</span><br />
</p>
<p id="tha-ap410c47p1">
<span class="m-text m-primary">Tassa sisso bhavitvāna,</span><br />
</p>
<p id="tha-ap410c47p2">
<span class="m-text m-primary">hessati mantapāragū;</span><br />
</p>
<p id="tha-ap410c47p3">
<span class="m-text m-primary">Upagantvāna sambuddhaṁ,</span><br />
</p>
<p id="tha-ap410c47p4">
<span class="m-text m-primary">gotamaṁ sakyapuṅgavaṁ.</span><br />
</p>
<p id="tha-ap410c48p1">
<span class="m-text m-primary">Pucchitvā nipuṇe pañhe,</span><br />
</p>
<p id="tha-ap410c48p2">
<span class="m-text m-primary">bhāvayitvāna añjasaṁ;</span><br />
</p>
<p id="tha-ap410c48p3">
<span class="m-text m-primary">Sabbāsave pariññāya,</span><br />
</p>
<p id="tha-ap410c48p4">
<span class="m-text m-primary">viharissatināsavo’.</span><br />
</p>
<p id="tha-ap410c49p1">
<span class="m-text m-primary">Tividhaggi nibbutā mayhaṁ,</span><br />
</p>
<p id="tha-ap410c49p2">
<span class="m-text m-primary">bhavā sabbe samūhatā;</span><br />
</p>
<p id="tha-ap410c49p3">
<span class="m-text m-primary">Sabbāsave pariññāya,</span><br />
</p>
<p id="tha-ap410c49p4">
<span class="m-text m-primary">viharāmi anāsavo.</span><br />
</p>
<p id="tha-ap410c50p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap410c50p2">
<span class="m-text m-primary">…pe…</span><br />
</p>
<p id="tha-ap410c50p3">
<span class="m-text m-primary">viharāmi anāsavo.</span><br />
</p>
<p id="tha-ap410c51p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap410c51p2">
<span class="m-text m-primary">…pe…</span><br />
</p>
<p id="tha-ap410c51p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap410c52p1">
<span class="m-text m-primary">Paṭisambhidā catasso,</span><br />
</p>
<p id="tha-ap410c52p2">
<span class="m-text m-primary">…pe…</span><br />
</p>
<p id="tha-ap410c52p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap410c53p1">
<span class="m-text m-primary">Itthaṁ sudaṁ āyasmā todeyyo thero imā gāthāyo abhāsitthāti.</span><br />
</p>
<p id="tha-ap410c54p1">
<span class="m-text m-primary">Todeyyattherassāpadānaṁ aṭṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>