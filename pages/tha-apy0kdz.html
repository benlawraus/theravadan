<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/tha-apy0kdz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="/pages/tha-apy0kdz.html" />
  <meta property="og:description" content="Paṁsukūlavagga 5. Candanamāliyattheraapadāna “Pañca kāmaguṇe hitvā, piyarūpe manorame; Asītikoṭiyo hitvā, pabbajiṁ anagāriyaṁ. Pabbajitvāna kāyena, pāpakammaṁ vivajjayiṁ; Vacīduccaritaṁ hitvā, nadīkūle vasāmahaṁ. Ekakaṁ maṁ viharantaṁ, buddhaseṭṭho upāgami; Nāhaṁ jānāmi buddhoti, akāsiṁ paṭisanthāraṁ. Karitvā paṭisanthāraṁ, nāmagottamapucchahaṁ; ‘Devatānusi gandhabbo, adu sakko purindado. Ko vā tvaṁ kassa vā putto …" />
  <meta name="twitter:description" content="Paṁsukūlavagga 5. Candanamāliyattheraapadāna “Pañca kāmaguṇe hitvā, piyarūpe manorame; Asītikoṭiyo hitvā, pabbajiṁ anagāriyaṁ. Pabbajitvāna kāyena, pāpakammaṁ vivajjayiṁ; Vacīduccaritaṁ hitvā, nadīkūle vasāmahaṁ. Ekakaṁ maṁ viharantaṁ, buddhaseṭṭho upāgami; Nāhaṁ jānāmi buddhoti, akāsiṁ paṭisanthāraṁ. Karitvā paṭisanthāraṁ, nāmagottamapucchahaṁ; ‘Devatānusi gandhabbo, adu sakko purindado. Ko vā tvaṁ kassa vā putto …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pamsukulavagga">
<h2><a href="#pamsukulavagga">Paṁsukūlavagga</a></h2>
<section id="candanamaliyattheraapadana">
<h3><a href="#candanamaliyattheraapadana">5. Candanamāliyattheraapadāna</a></h3>
<p id="tha-ap487c1p1">
<span class="pali m-text">“Pañca kāmaguṇe hitvā,</span><br />
</p>
<p id="tha-ap487c1p2">
<span class="pali m-text">piyarūpe manorame;</span><br />
</p>
<p id="tha-ap487c1p3">
<span class="pali m-text">Asītikoṭiyo hitvā,</span><br />
</p>
<p id="tha-ap487c1p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap487c2p1">
<span class="pali m-text">Pabbajitvāna kāyena,</span><br />
</p>
<p id="tha-ap487c2p2">
<span class="pali m-text">pāpakammaṁ vivajjayiṁ;</span><br />
</p>
<p id="tha-ap487c2p3">
<span class="pali m-text">Vacīduccaritaṁ hitvā,</span><br />
</p>
<p id="tha-ap487c2p4">
<span class="pali m-text">nadīkūle vasāmahaṁ.</span><br />
</p>
<p id="tha-ap487c3p1">
<span class="pali m-text">Ekakaṁ maṁ viharantaṁ,</span><br />
</p>
<p id="tha-ap487c3p2">
<span class="pali m-text">buddhaseṭṭho upāgami;</span><br />
</p>
<p id="tha-ap487c3p3">
<span class="pali m-text">Nāhaṁ jānāmi buddhoti,</span><br />
</p>
<p id="tha-ap487c3p4">
<span class="pali m-text">akāsiṁ paṭisanthāraṁ.</span><br />
</p>
<p id="tha-ap487c4p1">
<span class="pali m-text">Karitvā paṭisanthāraṁ,</span><br />
</p>
<p id="tha-ap487c4p2">
<span class="pali m-text">nāmagottamapucchahaṁ;</span><br />
</p>
<p id="tha-ap487c4p3">
<span class="pali m-text">‘Devatānusi gandhabbo,</span><br />
</p>
<p id="tha-ap487c4p4">
<span class="pali m-text">adu sakko purindado.</span><br />
</p>
<p id="tha-ap487c5p1">
<span class="pali m-text">Ko vā tvaṁ kassa vā putto,</span><br />
</p>
<p id="tha-ap487c5p2">
<span class="pali m-text">mahābrahmā idhāgato;</span><br />
</p>
<p id="tha-ap487c5p3">
<span class="pali m-text">Virocesi disā sabbā,</span><br />
</p>
<p id="tha-ap487c5p4">
<span class="pali m-text">udayaṁ sūriyo yathā.</span><br />
</p>
<p id="tha-ap487c6p1">
<span class="pali m-text">Sahassārāni cakkāni,</span><br />
</p>
<p id="tha-ap487c6p2">
<span class="pali m-text">pāde dissanti mārisa;</span><br />
</p>
<p id="tha-ap487c6p3">
<span class="pali m-text">Ko vā tvaṁ kassa vā putto,</span><br />
</p>
<p id="tha-ap487c6p4">
<span class="pali m-text">kathaṁ jānemu taṁ mayaṁ;</span><br />
</p>
<p id="tha-ap487c6p5">
<span class="pali m-text">Nāmagottaṁ pavedehi,</span><br />
</p>
<p id="tha-ap487c6p6">
<span class="pali m-text">saṁsayaṁ apanehi me.</span><br />
</p>
<p id="tha-ap487c7p1">
<span class="pali m-text">Namhi devo na gandhabbo,</span><br />
</p>
<p id="tha-ap487c7p2">
<span class="pali m-text">namhi sakko purindado;</span><br />
</p>
<p id="tha-ap487c7p3">
<span class="pali m-text">Brahmabhāvo ca me natthi,</span><br />
</p>
<p id="tha-ap487c7p4">
<span class="pali m-text">etesaṁ uttamo ahaṁ.</span><br />
</p>
<p id="tha-ap487c8p1">
<span class="pali m-text">Atīto visayaṁ tesaṁ,</span><br />
</p>
<p id="tha-ap487c8p2">
<span class="pali m-text">dālayiṁ kāmabandhanaṁ;</span><br />
</p>
<p id="tha-ap487c8p3">
<span class="pali m-text">Sabbe kilese jhāpetvā,</span><br />
</p>
<p id="tha-ap487c8p4">
<span class="pali m-text">patto sambodhimuttamaṁ’.</span><br />
</p>
<p id="tha-ap487c9p1">
<span class="pali m-text">Tassa vācaṁ suṇitvāhaṁ,</span><br />
</p>
<p id="tha-ap487c9p2">
<span class="pali m-text">idaṁ vacanamabraviṁ;</span><br />
</p>
<p id="tha-ap487c9p3">
<span class="pali m-text">‘Yadi buddhoti sabbaññū,</span><br />
</p>
<p id="tha-ap487c9p4">
<span class="pali m-text">nisīda tvaṁ mahāmune.</span><br />
</p>
<p id="tha-ap487c10p1">
<span class="pali m-text">Tamahaṁ pūjayissāmi,</span><br />
</p>
<p id="tha-ap487c10p2">
<span class="pali m-text">dukkhassantakaro tuvaṁ’;</span><br />
</p>
<p id="tha-ap487c10p3">
<span class="pali m-text">Pattharitvā jinacammaṁ,</span><br />
</p>
<p id="tha-ap487c10p4">
<span class="pali m-text">adāsi satthuno ahaṁ.</span><br />
</p>
<p id="tha-ap487c11p1">
<span class="pali m-text">Nisīdi tattha bhagavā,</span><br />
</p>
<p id="tha-ap487c11p2">
<span class="pali m-text">sīhova girigabbhare;</span><br />
</p>
<p id="tha-ap487c11p3">
<span class="pali m-text">Khippaṁ pabbatamāruyha,</span><br />
</p>
<p id="tha-ap487c11p4">
<span class="pali m-text">ambassa phalamaggahiṁ.</span><br />
</p>
<p id="tha-ap487c12p1">
<span class="pali m-text">Sālakalyāṇikaṁ pupphaṁ,</span><br />
</p>
<p id="tha-ap487c12p2">
<span class="pali m-text">Candanañca mahārahaṁ;</span><br />
</p>
<p id="tha-ap487c12p3">
<span class="pali m-text">Khippaṁ paggayha taṁ sabbaṁ,</span><br />
</p>
<p id="tha-ap487c12p4">
<span class="pali m-text">Upetvā lokanāyakaṁ.</span><br />
</p>
<p id="tha-ap487c13p1">
<span class="pali m-text">Phalaṁ buddhassa datvāna,</span><br />
</p>
<p id="tha-ap487c13p2">
<span class="pali m-text">sālapupphamapūjayiṁ;</span><br />
</p>
<p id="tha-ap487c13p3">
<span class="pali m-text">Candanaṁ anulimpitvā,</span><br />
</p>
<p id="tha-ap487c13p4">
<span class="pali m-text">avandiṁ satthuno ahaṁ.</span><br />
</p>
<p id="tha-ap487c14p1">
<span class="pali m-text">Pasannacitto sumano,</span><br />
</p>
<p id="tha-ap487c14p2">
<span class="pali m-text">vipulāya ca pītiyā;</span><br />
</p>
<p id="tha-ap487c14p3">
<span class="pali m-text">Ajinamhi nisīditvā,</span><br />
</p>
<p id="tha-ap487c14p4">
<span class="pali m-text">sumedho lokanāyako.</span><br />
</p>
<p id="tha-ap487c15p1">
<span class="pali m-text">Mama kammaṁ pakittesi,</span><br />
</p>
<p id="tha-ap487c15p2">
<span class="pali m-text">hāsayanto mamaṁ tadā;</span><br />
</p>
<p id="tha-ap487c15p3">
<span class="pali m-text">‘Iminā phaladānena,</span><br />
</p>
<p id="tha-ap487c15p4">
<span class="pali m-text">gandhamālehi cūbhayaṁ.</span><br />
</p>
<p id="tha-ap487c16p1">
<span class="pali m-text">Pañcavīse kappasate,</span><br />
</p>
<p id="tha-ap487c16p2">
<span class="pali m-text">devaloke ramissati;</span><br />
</p>
<p id="tha-ap487c16p3">
<span class="pali m-text">Anūnamanasaṅkappo,</span><br />
</p>
<p id="tha-ap487c16p4">
<span class="pali m-text">vasavattī bhavissati.</span><br />
</p>
<p id="tha-ap487c17p1">
<span class="pali m-text">Chabbīsatikappasate,</span><br />
</p>
<p id="tha-ap487c17p2">
<span class="pali m-text">manussattaṁ gamissati;</span><br />
</p>
<p id="tha-ap487c17p3">
<span class="pali m-text">Bhavissati cakkavattī,</span><br />
</p>
<p id="tha-ap487c17p4">
<span class="pali m-text">cāturanto mahiddhiko.</span><br />
</p>
<p id="tha-ap487c18p1">
<span class="pali m-text">Vebhāraṁ nāma nagaraṁ,</span><br />
</p>
<p id="tha-ap487c18p2">
<span class="pali m-text">vissakammena māpitaṁ;</span><br />
</p>
<p id="tha-ap487c18p3">
<span class="pali m-text">Hessati sabbasovaṇṇaṁ,</span><br />
</p>
<p id="tha-ap487c18p4">
<span class="pali m-text">nānāratanabhūsitaṁ.</span><br />
</p>
<p id="tha-ap487c19p1">
<span class="pali m-text">Eteneva upāyena,</span><br />
</p>
<p id="tha-ap487c19p2">
<span class="pali m-text">saṁsarissati so bhave;</span><br />
</p>
<p id="tha-ap487c19p3">
<span class="pali m-text">Sabbattha pūjito hutvā,</span><br />
</p>
<p id="tha-ap487c19p4">
<span class="pali m-text">devatte atha mānuse.</span><br />
</p>
<p id="tha-ap487c20p1">
<span class="pali m-text">Pacchime bhave sampatte,</span><br />
</p>
<p id="tha-ap487c20p2">
<span class="pali m-text">brahmabandhu bhavissati;</span><br />
</p>
<p id="tha-ap487c20p3">
<span class="pali m-text">Agārā abhinikkhamma,</span><br />
</p>
<p id="tha-ap487c20p4">
<span class="pali m-text">anagārī bhavissati;</span><br />
</p>
<p id="tha-ap487c20p5">
<span class="pali m-text">Abhiññāpāragū hutvā,</span><br />
</p>
<p id="tha-ap487c20p6">
<span class="pali m-text">nibbāyissatināsavo’.</span><br />
</p>
<p id="tha-ap487c21p1">
<span class="pali m-text">Idaṁ vatvāna sambuddho,</span><br />
</p>
<p id="tha-ap487c21p2">
<span class="pali m-text">sumedho lokanāyako;</span><br />
</p>
<p id="tha-ap487c21p3">
<span class="pali m-text">Mama nijjhāyamānassa,</span><br />
</p>
<p id="tha-ap487c21p4">
<span class="pali m-text">pakkāmi anilañjase.</span><br />
</p>
<p id="tha-ap487c22p1">
<span class="pali m-text">Tena kammena sukatena,</span><br />
</p>
<p id="tha-ap487c22p2">
<span class="pali m-text">cetanāpaṇidhīhi ca;</span><br />
</p>
<p id="tha-ap487c22p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap487c22p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap487c23p1">
<span class="pali m-text">Tusitato cavitvāna,</span><br />
</p>
<p id="tha-ap487c23p2">
<span class="pali m-text">nibbattiṁ mātukucchiyaṁ;</span><br />
</p>
<p id="tha-ap487c23p3">
<span class="pali m-text">Bhoge me ūnatā natthi,</span><br />
</p>
<p id="tha-ap487c23p4">
<span class="pali m-text">yamhi gabbhe vasāmahaṁ.</span><br />
</p>
<p id="tha-ap487c24p1">
<span class="pali m-text">Mātukucchigate mayi,</span><br />
</p>
<p id="tha-ap487c24p2">
<span class="pali m-text">annapānañca bhojanaṁ;</span><br />
</p>
<p id="tha-ap487c24p3">
<span class="pali m-text">Mātuyā mama chandena,</span><br />
</p>
<p id="tha-ap487c24p4">
<span class="pali m-text">nibbattati yadicchakaṁ.</span><br />
</p>
<p id="tha-ap487c25p1">
<span class="pali m-text">Jātiyā pañcavassena,</span><br />
</p>
<p id="tha-ap487c25p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap487c25p3">
<span class="pali m-text">Oropitamhi kesamhi,</span><br />
</p>
<p id="tha-ap487c25p4">
<span class="pali m-text">arahattamapāpuṇiṁ.</span><br />
</p>
<p id="tha-ap487c26p1">
<span class="pali m-text">Pubbakammaṁ gavesanto,</span><br />
</p>
<p id="tha-ap487c26p2">
<span class="pali m-text">orena nāddasaṁ ahaṁ;</span><br />
</p>
<p id="tha-ap487c26p3">
<span class="pali m-text">Tiṁsakappasahassamhi,</span><br />
</p>
<p id="tha-ap487c26p4">
<span class="pali m-text">mama kammamanussariṁ.</span><br />
</p>
<p id="tha-ap487c27p1">
<span class="pali m-text">Namo te purisājañña,</span><br />
</p>
<p id="tha-ap487c27p2">
<span class="pali m-text">namo te purisuttama;</span><br />
</p>
<p id="tha-ap487c27p3">
<span class="pali m-text">Tava sāsanamāgamma,</span><br />
</p>
<p id="tha-ap487c27p4">
<span class="pali m-text">pattomhi acalaṁ padaṁ.</span><br />
</p>
<p id="tha-ap487c28p1">
<span class="pali m-text">Tiṁsakappasahassamhi,</span><br />
</p>
<p id="tha-ap487c28p2">
<span class="pali m-text">yaṁ buddhamabhipūjayiṁ;</span><br />
</p>
<p id="tha-ap487c28p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap487c28p4">
<span class="pali m-text">buddhapūjāyidaṁ phalaṁ.</span><br />
</p>
<p id="tha-ap487c29p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap487c29p2">
<span class="pali m-text">…pe…</span><br />
</p>
<p id="tha-ap487c29p3">
<span class="pali m-text">viharāmi anāsavo.</span><br />
</p>
<p id="tha-ap487c30p1">
<span class="pali m-text">Svāgataṁ vata me āsi,</span><br />
</p>
<p id="tha-ap487c30p2">
<span class="pali m-text">…pe…</span><br />
</p>
<p id="tha-ap487c30p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap487c31p1">
<span class="pali m-text">Paṭisambhidā catasso,</span><br />
</p>
<p id="tha-ap487c31p2">
<span class="pali m-text">…pe…</span><br />
</p>
<p id="tha-ap487c31p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap487c32p1">
<span class="pali m-text">Itthaṁ sudaṁ āyasmā candanamāliyo thero imā gāthāyo abhāsitthāti.</span><br />
</p>
<p id="tha-ap487c33p1">
<span class="pali m-text">Candanamāliyattherassāpadānaṁ pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>