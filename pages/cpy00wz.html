<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; cp &raquo; Cariyāpiṭaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/cpy00wz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Cariyāpiṭaka" />
  <meta name="twitter:title" content="Cariyāpiṭaka" />
  <meta property="og:url" content="https://www.theravadan.org/pages/cpy00wz.html" />
  <meta property="og:description" content="Yudhañjayavagga Adiṭṭhānapāramī 1 Temiyacariya “Punāparaṁ yadā homi, kāsirājassa atrajo; Mūgapakkhoti nāmena, temiyoti vadanti maṁ. Soḷasitthisahassānaṁ, na vijjati pumo tadā; Ahorattānaṁ accayena, nibbatto ahamekako. Kicchā laddhaṁ piyaṁ puttaṁ, abhijātaṁ jutindharaṁ; Setacchattaṁ dhārayitvāna, sayane poseti maṁ pitā. Niddāyamāno sayanavare, Pabujjhitvānahaṁ tadā; Addasaṁ paṇḍaraṁ chattaṁ, Yenāhaṁ nirayaṁ gato. Saha di …" />
  <meta name="twitter:description" content="Yudhañjayavagga Adiṭṭhānapāramī 1 Temiyacariya “Punāparaṁ yadā homi, kāsirājassa atrajo; Mūgapakkhoti nāmena, temiyoti vadanti maṁ. Soḷasitthisahassānaṁ, na vijjati pumo tadā; Ahorattānaṁ accayena, nibbatto ahamekako. Kicchā laddhaṁ piyaṁ puttaṁ, abhijātaṁ jutindharaṁ; Setacchattaṁ dhārayitvāna, sayane poseti maṁ pitā. Niddāyamāno sayanavare, Pabujjhitvānahaṁ tadā; Addasaṁ paṇḍaraṁ chattaṁ, Yenāhaṁ nirayaṁ gato. Saha di …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-cp-index.html">cp</a> &raquo;
          </span>
          Cariyāpiṭaka
        </h1>
<!-- content -->
<p id="cp26c0p2">
<span class="pali m-text">Yudhañjayavagga</span><br />
</p>
<p id="cp26c0p3">
<span class="pali m-text">Adiṭṭhānapāramī 1</span><br />
</p>
<section id="temiyacariya">
<span id="cp26c0p4"></span><h2><span class="pali m-text">Temiyacariya</span></h2>
<p id="cp26c1p1">
<span class="pali m-text">“Punāparaṁ yadā homi,</span><br />
</p>
<p id="cp26c1p2">
<span class="pali m-text">kāsirājassa atrajo;</span><br />
</p>
<p id="cp26c1p3">
<span class="pali m-text">Mūgapakkhoti nāmena,</span><br />
</p>
<p id="cp26c1p4">
<span class="pali m-text">temiyoti vadanti maṁ.</span><br />
</p>
<p id="cp26c2p1">
<span class="pali m-text">Soḷasitthisahassānaṁ,</span><br />
</p>
<p id="cp26c2p2">
<span class="pali m-text">na vijjati pumo tadā;</span><br />
</p>
<p id="cp26c2p3">
<span class="pali m-text">Ahorattānaṁ accayena,</span><br />
</p>
<p id="cp26c2p4">
<span class="pali m-text">nibbatto ahamekako.</span><br />
</p>
<p id="cp26c3p1">
<span class="pali m-text">Kicchā laddhaṁ piyaṁ puttaṁ,</span><br />
</p>
<p id="cp26c3p2">
<span class="pali m-text">abhijātaṁ jutindharaṁ;</span><br />
</p>
<p id="cp26c3p3">
<span class="pali m-text">Setacchattaṁ dhārayitvāna,</span><br />
</p>
<p id="cp26c3p4">
<span class="pali m-text">sayane poseti maṁ pitā.</span><br />
</p>
<p id="cp26c4p1">
<span class="pali m-text">Niddāyamāno sayanavare,</span><br />
</p>
<p id="cp26c4p2">
<span class="pali m-text">Pabujjhitvānahaṁ tadā;</span><br />
</p>
<p id="cp26c4p3">
<span class="pali m-text">Addasaṁ paṇḍaraṁ chattaṁ,</span><br />
</p>
<p id="cp26c4p4">
<span class="pali m-text">Yenāhaṁ nirayaṁ gato.</span><br />
</p>
<p id="cp26c5p1">
<span class="pali m-text">Saha diṭṭhassa me chattaṁ,</span><br />
</p>
<p id="cp26c5p2">
<span class="pali m-text">tāso uppajji bheravo;</span><br />
</p>
<p id="cp26c5p3">
<span class="pali m-text">Vinicchayaṁ samāpanno,</span><br />
</p>
<p id="cp26c5p4">
<span class="pali m-text">‘kathāhaṁ imaṁ muñcissaṁ’.</span><br />
</p>
<p id="cp26c6p1">
<span class="pali m-text">Pubbasālohitā mayhaṁ,</span><br />
</p>
<p id="cp26c6p2">
<span class="pali m-text">devatā atthakāminī;</span><br />
</p>
<p id="cp26c6p3">
<span class="pali m-text">Sā maṁ disvāna dukkhitaṁ,</span><br />
</p>
<p id="cp26c6p4">
<span class="pali m-text">tīsu ṭhānesu yojayi.</span><br />
</p>
<p id="cp26c7p1">
<span class="pali m-text">‘Mā paṇḍiccayaṁ vibhāvaya,</span><br />
</p>
<p id="cp26c7p2">
<span class="pali m-text">Bālamato bhava sabbapāṇinaṁ;</span><br />
</p>
<p id="cp26c7p3">
<span class="pali m-text">Sabbo taṁ jano ocināyatu,</span><br />
</p>
<p id="cp26c7p4">
<span class="pali m-text">Evaṁ tava attho bhavissati’.</span><br />
</p>
<p id="cp26c8p1">
<span class="pali m-text">Evaṁ vuttāyahaṁ tassā,</span><br />
</p>
<p id="cp26c8p2">
<span class="pali m-text">idaṁ vacanamabraviṁ;</span><br />
</p>
<p id="cp26c8p3">
<span class="pali m-text">‘Karomi te taṁ vacanaṁ,</span><br />
</p>
<p id="cp26c8p4">
<span class="pali m-text">yaṁ tvaṁ bhaṇasi devate;</span><br />
</p>
<p id="cp26c8p5">
<span class="pali m-text">Atthakāmāsi me amma,</span><br />
</p>
<p id="cp26c8p6">
<span class="pali m-text">hitakāmāsi devate’.</span><br />
</p>
<p id="cp26c9p1">
<span class="pali m-text">Tassāhaṁ vacanaṁ sutvā,</span><br />
</p>
<p id="cp26c9p2">
<span class="pali m-text">sāgareva thalaṁ labhiṁ;</span><br />
</p>
<p id="cp26c9p3">
<span class="pali m-text">Haṭṭho saṁviggamānaso,</span><br />
</p>
<p id="cp26c9p4">
<span class="pali m-text">tayo aṅge adhiṭṭhahiṁ.</span><br />
</p>
<p id="cp26c10p1">
<span class="pali m-text">Mūgo ahosiṁ badhiro,</span><br />
</p>
<p id="cp26c10p2">
<span class="pali m-text">pakkho gativivajjito;</span><br />
</p>
<p id="cp26c10p3">
<span class="pali m-text">Ete aṅge adhiṭṭhāya,</span><br />
</p>
<p id="cp26c10p4">
<span class="pali m-text">vassāni soḷasaṁ vasiṁ.</span><br />
</p>
<p id="cp26c11p1">
<span class="pali m-text">Tato me hatthapāde ca,</span><br />
</p>
<p id="cp26c11p2">
<span class="pali m-text">jivhaṁ sotañca maddiya;</span><br />
</p>
<p id="cp26c11p3">
<span class="pali m-text">Anūnataṁ me passitvā,</span><br />
</p>
<p id="cp26c11p4">
<span class="pali m-text">‘kāḷakaṇṇī’ti nindisuṁ.</span><br />
</p>
<p id="cp26c12p1">
<span class="pali m-text">Tato jānapadā sabbe,</span><br />
</p>
<p id="cp26c12p2">
<span class="pali m-text">senāpatipurohitā;</span><br />
</p>
<p id="cp26c12p3">
<span class="pali m-text">Sabbe ekamanā hutvā,</span><br />
</p>
<p id="cp26c12p4">
<span class="pali m-text">chaḍḍanaṁ anumodisuṁ.</span><br />
</p>
<p id="cp26c13p1">
<span class="pali m-text">Sohaṁ tesaṁ matiṁ sutvā,</span><br />
</p>
<p id="cp26c13p2">
<span class="pali m-text">haṭṭho saṁviggamānaso;</span><br />
</p>
<p id="cp26c13p3">
<span class="pali m-text">‘Yassatthāya tapociṇṇo,</span><br />
</p>
<p id="cp26c13p4">
<span class="pali m-text">so me attho samijjhatha’.</span><br />
</p>
<p id="cp26c14p1">
<span class="pali m-text">Nhāpetvā anulimpitvā,</span><br />
</p>
<p id="cp26c14p2">
<span class="pali m-text">veṭhetvā rājaveṭhanaṁ;</span><br />
</p>
<p id="cp26c14p3">
<span class="pali m-text">Chattena abhisiñcitvā,</span><br />
</p>
<p id="cp26c14p4">
<span class="pali m-text">kāresuṁ puraṁ padakkhiṇaṁ.</span><br />
</p>
<p id="cp26c15p1">
<span class="pali m-text">Sattāhaṁ dhārayitvāna,</span><br />
</p>
<p id="cp26c15p2">
<span class="pali m-text">uggate ravimaṇḍale;</span><br />
</p>
<p id="cp26c15p3">
<span class="pali m-text">Rathena maṁ nīharitvā,</span><br />
</p>
<p id="cp26c15p4">
<span class="pali m-text">sārathī vanamupāgami.</span><br />
</p>
<p id="cp26c16p1">
<span class="pali m-text">Ekokāse rathaṁ katvā,</span><br />
</p>
<p id="cp26c16p2">
<span class="pali m-text">sajjassaṁ hatthamuccito;</span><br />
</p>
<p id="cp26c16p3">
<span class="pali m-text">Sārathī khaṇatī kāsuṁ,</span><br />
</p>
<p id="cp26c16p4">
<span class="pali m-text">nikhātuṁ pathaviyā mamaṁ.</span><br />
</p>
<p id="cp26c17p1">
<span class="pali m-text">Adhiṭṭhitamadhiṭṭhānaṁ,</span><br />
</p>
<p id="cp26c17p2">
<span class="pali m-text">tajjento vividhakāraṇā;</span><br />
</p>
<p id="cp26c17p3">
<span class="pali m-text">Na bhindiṁ tamadhiṭṭhānaṁ,</span><br />
</p>
<p id="cp26c17p4">
<span class="pali m-text">bodhiyāyeva kāraṇā.</span><br />
</p>
<p id="cp26c18p1">
<span class="pali m-text">Mātāpitā na me dessā,</span><br />
</p>
<p id="cp26c18p2">
<span class="pali m-text">attā me na ca dessiyo;</span><br />
</p>
<p id="cp26c18p3">
<span class="pali m-text">Sabbaññutaṁ piyaṁ mayhaṁ,</span><br />
</p>
<p id="cp26c18p4">
<span class="pali m-text">tasmā vatamadhiṭṭhahiṁ.</span><br />
</p>
<p id="cp26c19p1">
<span class="pali m-text">Ete aṅge adhiṭṭhāya,</span><br />
</p>
<p id="cp26c19p2">
<span class="pali m-text">Vassāni soḷasaṁ vasiṁ;</span><br />
</p>
<p id="cp26c19p3">
<span class="pali m-text">Adhiṭṭhānena me samo natthi,</span><br />
</p>
<p id="cp26c19p4">
<span class="pali m-text">Esā me adhiṭṭhānapāramī”ti.</span><br />
</p>
<p id="cp26c20p1">
<span class="pali m-text">Temiyacariyaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>