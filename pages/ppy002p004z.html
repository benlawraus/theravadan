<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; pp &raquo; pp2 &raquo; Puggalapaññatti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ppy002p004z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Puggalapaññatti" />
  <meta name="twitter:title" content="Puggalapaññatti" />
  <meta property="og:url" content="https://www.theravadan.org/pages/ppy002p004z.html" />
  <meta property="og:description" content="Niddesa 4. Catukkapuggalapaññatti Katamo ca puggalo asappuriso? Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti— ayaṁ vuccati puggalo “asappuriso”. Katamo ca puggalo asappurisena asappurisataro? Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca …" />
  <meta name="twitter:description" content="Niddesa 4. Catukkapuggalapaññatti Katamo ca puggalo asappuriso? Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti— ayaṁ vuccati puggalo “asappuriso”. Katamo ca puggalo asappurisena asappurisataro? Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-pp-index.html">pp</a> &raquo;
            <a href="https://www.theravadan.org/pages/ms-abhidhamma-pp-pp2-index.html">pp2</a> &raquo;
          </span>
          Puggalapaññatti
        </h1>
<!-- content -->
<section id="niddesa">
<h2><a href="#niddesa">Niddesa</a></h2>
<section id="catukkapuggalapannatti">
<h3><a href="#catukkapuggalapannatti">4. Catukkapuggalapaññatti</a></h3>
<p id="pp2p4c1p1">
<span class="m-text m-primary">Katamo ca puggalo asappuriso?</span><br />
</p>
<p id="pp2p4c1p2">
<span class="m-text m-primary">Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti—</span><br />
</p>
<p id="pp2p4c1p3">
<span class="m-text m-primary">ayaṁ vuccati puggalo “asappuriso”.</span><br />
</p>
<p id="pp2p4c2p1">
<span class="m-text m-primary">Katamo ca puggalo asappurisena asappurisataro?</span><br />
</p>
<p id="pp2p4c2p2">
<span class="m-text m-primary">Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca kāmesumicchācārī hoti parañca kāmesumicchācāre samādapeti, attanā ca musāvādī hoti parañca musāvāde samādapeti, attanā ca surāmerayamajjapamādaṭṭhāyī hoti parañca surāmerayamajjapamādaṭṭhāne samādapeti—</span><br />
</p>
<p id="pp2p4c2p3">
<span class="m-text m-primary">ayaṁ vuccati puggalo “asappurisena asappurisataro”.</span><br />
</p>
<p id="pp2p4c3p1">
<span class="m-text m-primary">Katamo ca puggalo sappuriso?</span><br />
</p>
<p id="pp2p4c3p2">
<span class="m-text m-primary">Idhekacco puggalo pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti—</span><br />
</p>
<p id="pp2p4c3p3">
<span class="m-text m-primary">ayaṁ vuccati puggalo “sappuriso”.</span><br />
</p>
<p id="pp2p4c4p1">
<span class="m-text m-primary">Katamo ca puggalo sappurisena sappurisataro?</span><br />
</p>
<p id="pp2p4c4p2">
<span class="m-text m-primary">Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti, attanā ca adinnādānā paṭivirato hoti parañca adinnādānā veramaṇiyā samādapeti, attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti, attanā ca musāvādā paṭivirato hoti parañca musāvādā veramaṇiyā samādapeti, attanā ca surāmerayamajjapamādaṭṭhānā paṭivirato hoti parañca surāmerayamajjapamādaṭṭhānā veramaṇiyā samādapeti—</span><br />
</p>
<p id="pp2p4c4p3">
<span class="m-text m-primary">ayaṁ vuccati puggalo “sappurisena sappurisataro”.</span><br />
</p>
<p id="pp2p4c5p1">
<span class="m-text m-primary">Katamo ca puggalo pāpo?</span><br />
</p>
<p id="pp2p4c5p2">
<span class="m-text m-primary">Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, pisuṇavāco hoti, pharusavāco hoti, samphappalāpī hoti, abhijjhālu hoti, byāpannacitto hoti, micchādiṭṭhi hoti—</span><br />
</p>
<p id="pp2p4c5p3">
<span class="m-text m-primary">ayaṁ vuccati puggalo “pāpo”.</span><br />
</p>
<p id="pp2p4c6p1">
<span class="m-text m-primary">Katamo ca puggalo pāpena pāpataro?</span><br />
</p>
<p id="pp2p4c6p2">
<span class="m-text m-primary">Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca kāmesumicchācārī hoti parañca kāmesumicchācāre samādapeti, attanā ca musāvādī hoti parañca musāvāde samādapeti, attanā ca pisuṇavāco hoti parañca pisuṇāya vācāya samādapeti, attanā ca pharusavāco hoti parañca pharusāya vācāya samādapeti, attanā ca samphappalāpī hoti parañca samphappalāpe samādapeti, attanā ca abhijjhālu hoti parañca abhijjhāya samādapeti, attanā ca byāpannacitto hoti parañca byāpāde samādapeti, attanā ca micchādiṭṭhi hoti parañca micchādiṭṭhiyā samādapeti—</span><br />
</p>
<p id="pp2p4c6p3">
<span class="m-text m-primary">ayaṁ vuccati puggalo “pāpena pāpataro”.</span><br />
</p>
<p id="pp2p4c7p1">
<span class="m-text m-primary">Katamo ca puggalo kalyāṇo?</span><br />
</p>
<p id="pp2p4c7p2">
<span class="m-text m-primary">Idhekacco puggalo pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti, anabhijjhālu hoti, abyāpannacitto hoti, sammādiṭṭhi hoti—</span><br />
</p>
<p id="pp2p4c7p3">
<span class="m-text m-primary">ayaṁ vuccati puggalo “kalyāṇo”.</span><br />
</p>
<p id="pp2p4c8p1">
<span class="m-text m-primary">Katamo ca puggalo kalyāṇena kalyāṇataro?</span><br />
</p>
<p id="pp2p4c8p2">
<span class="m-text m-primary">Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti, attanā ca adinnādānā paṭivirato hoti parañca adinnādānā veramaṇiyā samādapeti, attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti, attanā ca musāvādā paṭivirato hoti parañca musāvādā veramaṇiyā samādapeti, attanā ca pisuṇāya vācāya paṭivirato hoti parañca pisuṇāya vācāya veramaṇiyā samādapeti, attanā ca pharusāya vācāya paṭivirato hoti parañca pharusāya vācāya veramaṇiyā samādapeti, attanā ca samphappalāpā paṭivirato hoti parañca samphappalāpā veramaṇiyā samādapeti, attanā ca anabhijjhālu hoti parañca anabhijjhāya samādapeti, attanā ca abyāpannacitto hoti parañca abyāpāde samādapeti, attanā ca sammādiṭṭhi hoti parañca sammādiṭṭhiyā samādapeti—</span><br />
</p>
<p id="pp2p4c8p3">
<span class="m-text m-primary">ayaṁ vuccati puggalo “kalyāṇena kalyāṇataro”.</span><br />
</p>
<p id="pp2p4c9p1">
<span class="m-text m-primary">Katamo ca puggalo pāpadhammo?</span><br />
</p>
<p id="pp2p4c9p2">
<span class="m-text m-primary">Idhekacco puggalo pāṇātipātī hoti, adinnādāyī hoti …pe…</span><br />
</p>
<p id="pp2p4c9p3">
<span class="m-text m-primary">micchādiṭṭhi hoti—</span><br />
</p>
<p id="pp2p4c9p4">
<span class="m-text m-primary">ayaṁ vuccati puggalo “pāpadhammo”.</span><br />
</p>
<p id="pp2p4c10p1">
<span class="m-text m-primary">Katamo ca puggalo pāpadhammena pāpadhammataro?</span><br />
</p>
<p id="pp2p4c10p2">
<span class="m-text m-primary">Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti …pe…</span><br />
</p>
<p id="pp2p4c10p3">
<span class="m-text m-primary">attanā ca micchādiṭṭhi hoti parañca micchādiṭṭhiyā samādapeti—</span><br />
</p>
<p id="pp2p4c10p4">
<span class="m-text m-primary">ayaṁ vuccati puggalo “pāpadhammena pāpadhammataro”.</span><br />
</p>
<p id="pp2p4c11p1">
<span class="m-text m-primary">Katamo ca puggalo kalyāṇadhammo?</span><br />
</p>
<p id="pp2p4c11p2">
<span class="m-text m-primary">Idhekacco puggalo pāṇātipātā paṭivirato hoti, adinnādānā paṭivirato hoti …pe…</span><br />
</p>
<p id="pp2p4c11p3">
<span class="m-text m-primary">sammādiṭṭhi hoti—</span><br />
</p>
<p id="pp2p4c11p4">
<span class="m-text m-primary">ayaṁ vuccati puggalo “kalyāṇadhammo”.</span><br />
</p>
<p id="pp2p4c12p1">
<span class="m-text m-primary">Katamo ca puggalo kalyāṇadhammena kalyāṇadhammataro?</span><br />
</p>
<p id="pp2p4c12p2">
<span class="m-text m-primary">Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti …pe…</span><br />
</p>
<p id="pp2p4c12p3">
<span class="m-text m-primary">attanā ca sammādiṭṭhi hoti parañca sammādiṭṭhiyā samādapeti—</span><br />
</p>
<p id="pp2p4c12p4">
<span class="m-text m-primary">ayaṁ vuccati puggalo “kalyāṇadhammena kalyāṇadhammataro”.</span><br />
</p>
<p id="pp2p4c13p1">
<span class="m-text m-primary">Katamo ca puggalo sāvajjo?</span><br />
</p>
<p id="pp2p4c13p2">
<span class="m-text m-primary">Idhekacco puggalo sāvajjena kāyakammena samannāgato hoti, sāvajjena vacīkammena samannāgato hoti, sāvajjena manokammena samannāgato hoti—</span><br />
</p>
<p id="pp2p4c13p3">
<span class="m-text m-primary">ayaṁ vuccati puggalo “sāvajjo”.</span><br />
</p>
<p id="pp2p4c14p1">
<span class="m-text m-primary">Katamo ca puggalo vajjabahulo?</span><br />
</p>
<p id="pp2p4c14p2">
<span class="m-text m-primary">Idhekacco puggalo sāvajjena bahulaṁ kāyakammena samannāgato hoti appaṁ anavajjena, sāvajjena bahulaṁ vacīkammena samannāgato hoti appaṁ anavajjena, sāvajjena bahulaṁ manokammena samannāgato hoti appaṁ anavajjena—</span><br />
</p>
<p id="pp2p4c14p3">
<span class="m-text m-primary">ayaṁ vuccati puggalo “vajjabahulo”.</span><br />
</p>
<p id="pp2p4c15p1">
<span class="m-text m-primary">Katamo ca puggalo appavajjo?</span><br />
</p>
<p id="pp2p4c15p2">
<span class="m-text m-primary">Idhekacco puggalo anavajjena bahulaṁ kāyakammena samannāgato hoti appaṁ sāvajjena, anavajjena bahulaṁ vacīkammena samannāgato hoti appaṁ sāvajjena, anavajjena bahulaṁ manokammena samannāgato hoti appaṁ sāvajjena—</span><br />
</p>
<p id="pp2p4c15p3">
<span class="m-text m-primary">ayaṁ vuccati puggalo “appavajjo”.</span><br />
</p>
<p id="pp2p4c16p1">
<span class="m-text m-primary">Katamo ca puggalo anavajjo?</span><br />
</p>
<p id="pp2p4c16p2">
<span class="m-text m-primary">Idhekacco puggalo anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti—</span><br />
</p>
<p id="pp2p4c16p3">
<span class="m-text m-primary">ayaṁ vuccati puggalo “anavajjo”.</span><br />
</p>
<p id="pp2p4c17p1">
<span class="m-text m-primary">Katamo ca puggalo ugghaṭitaññū?</span><br />
</p>
<p id="pp2p4c17p2">
<span class="m-text m-primary">Yassa puggalassa saha udāhaṭavelāya dhammābhisamayo hoti—</span><br />
</p>
<p id="pp2p4c17p3">
<span class="m-text m-primary">ayaṁ vuccati puggalo “ugghaṭitaññū”.</span><br />
</p>
<p id="pp2p4c18p1">
<span class="m-text m-primary">Katamo ca puggalo vipañcitaññū?</span><br />
</p>
<p id="pp2p4c18p2">
<span class="m-text m-primary">Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti—</span><br />
</p>
<p id="pp2p4c18p3">
<span class="m-text m-primary">ayaṁ vuccati puggalo “vipañcitaññū”.</span><br />
</p>
<p id="pp2p4c19p1">
<span class="m-text m-primary">Katamo ca puggalo neyyo?</span><br />
</p>
<p id="pp2p4c19p2">
<span class="m-text m-primary">Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato evaṁ anupubbena dhammābhisamayo hoti—</span><br />
</p>
<p id="pp2p4c19p3">
<span class="m-text m-primary">ayaṁ vuccati puggalo “neyyo”.</span><br />
</p>
<p id="pp2p4c20p1">
<span class="m-text m-primary">Katamo ca puggalo padaparamo?</span><br />
</p>
<p id="pp2p4c20p2">
<span class="m-text m-primary">Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti—</span><br />
</p>
<p id="pp2p4c20p3">
<span class="m-text m-primary">ayaṁ vuccati puggalo “padaparamo”.</span><br />
</p>
<p id="pp2p4c21p1">
<span class="m-text m-primary">Katamo ca puggalo yuttappaṭibhāno no muttappaṭibhāno?</span><br />
</p>
<p id="pp2p4c21p2">
<span class="m-text m-primary">Idhekacco puggalo pañhaṁ puṭṭho samāno yuttaṁ vadati no sīghaṁ—</span><br />
</p>
<p id="pp2p4c21p3">
<span class="m-text m-primary">ayaṁ vuccati puggalo “yuttappaṭibhāno no muttappaṭibhāno”.</span><br />
</p>
<p id="pp2p4c22p1">
<span class="m-text m-primary">Katamo ca puggalo muttappaṭibhāno no yuttappaṭibhāno?</span><br />
</p>
<p id="pp2p4c22p2">
<span class="m-text m-primary">Idhekacco puggalo pañhaṁ puṭṭho samāno sīghaṁ vadati no yuttaṁ—</span><br />
</p>
<p id="pp2p4c22p3">
<span class="m-text m-primary">ayaṁ vuccati puggalo “muttappaṭibhāno no yuttappaṭibhāno”.</span><br />
</p>
<p id="pp2p4c23p1">
<span class="m-text m-primary">Katamo ca puggalo yuttappaṭibhāno ca muttappaṭibhāno ca?</span><br />
</p>
<p id="pp2p4c23p2">
<span class="m-text m-primary">Idhekacco puggalo pañhaṁ puṭṭho samāno yuttañca vadati sīghañca—</span><br />
</p>
<p id="pp2p4c23p3">
<span class="m-text m-primary">ayaṁ vuccati puggalo “yuttappaṭibhāno ca muttappaṭibhāno ca”.</span><br />
</p>
<p id="pp2p4c24p1">
<span class="m-text m-primary">Katamo ca puggalo neva yuttappaṭibhāno no muttappaṭibhāno?</span><br />
</p>
<p id="pp2p4c24p2">
<span class="m-text m-primary">Idhekacco puggalo pañhaṁ puṭṭho samāno neva yuttaṁ vadati no sīghaṁ—</span><br />
</p>
<p id="pp2p4c24p3">
<span class="m-text m-primary">ayaṁ vuccati, puggalo “neva yuttappaṭibhāno no muttappaṭibhāno”.</span><br />
</p>
<p id="pp2p4c25p1">
<span class="m-text m-primary">Tattha katame cattāro dhammakathikā puggalā?</span><br />
</p>
<p id="pp2p4c25p2">
<span class="m-text m-primary">Idhekacco dhammakathiko appañca bhāsati asahitañca, parisā cassa na kusalā hoti sahitāsahitassa.</span><br />
</p>
<p id="pp2p4c25p3">
<span class="m-text m-primary">Evarūpo dhammakathiko evarūpāya parisāya dhammakathikotveva saṅkhaṁ gacchati.</span><br />
</p>
<p id="pp2p4c26p1">
<span class="m-text m-primary">Idha panekacco dhammakathiko appañca bhāsati sahitañca, parisā cassa kusalā hoti sahitāsahitassa.</span><br />
</p>
<p id="pp2p4c26p2">
<span class="m-text m-primary">Evarūpo dhammakathiko evarūpāya parisāya dhammakathikotveva saṅkhaṁ gacchati.</span><br />
</p>
<p id="pp2p4c27p1">
<span class="m-text m-primary">Idha panekacco dhammakathiko bahuñca bhāsati asahitañca, parisā cassa na kusalā hoti sahitāsahitassa.</span><br />
</p>
<p id="pp2p4c27p2">
<span class="m-text m-primary">Evarūpo dhammakathiko evarūpāya parisāya dhammakathikotveva saṅkhaṁ gacchati.</span><br />
</p>
<p id="pp2p4c28p1">
<span class="m-text m-primary">Idha panekacco dhammakathiko bahuñca bhāsati sahitañca, parisā cassa kusalā hoti sahitāsahitassa.</span><br />
</p>
<p id="pp2p4c28p2">
<span class="m-text m-primary">Evarūpo dhammakathiko evarūpāya parisāya dhammakathikotveva saṅkhaṁ gacchati.</span><br />
</p>
<p id="pp2p4c29p1">
<span class="m-text m-primary">Ime cattāro “dhammakathikā puggalā”.</span><br />
</p>
<p id="pp2p4c30p1">
<span class="m-text m-primary">Tattha katame cattāro valāhakūpamā puggalā?</span><br />
</p>
<p id="pp2p4c30p2">
<span class="m-text m-primary">Cattāro valāhakā—</span><br />
</p>
<p id="pp2p4c30p3">
<span class="m-text m-primary">gajjitā no vassitā, vassitā no gajjitā, gajjitā ca vassitā ca, neva gajjitā no vassitā.</span><br />
</p>
<p id="pp2p4c30p4">
<span class="m-text m-primary">Evamevaṁ cattārome valāhakūpamā puggalā santo saṁvijjamānā lokasmiṁ.</span><br />
</p>
<p id="pp2p4c30p5">
<span class="m-text m-primary">Katame cattāro?</span><br />
</p>
<p id="pp2p4c30p6">
<span class="m-text m-primary">Gajjitā no vassitā, vassitā no gajjitā, gajjitā ca vassitā ca, neva gajjitā no vassitā.</span><br />
</p>
<p id="pp2p4c31p1">
<span class="m-text m-primary">Kathañca puggalo gajjitā hoti no vassitā?</span><br />
</p>
<p id="pp2p4c31p2">
<span class="m-text m-primary">Idhekacco puggalo bhāsitā hoti, no kattā.</span><br />
</p>
<p id="pp2p4c31p3">
<span class="m-text m-primary">Evaṁ puggalo gajjitā hoti, no vassitā.</span><br />
</p>
<p id="pp2p4c31p4">
<span class="m-text m-primary">Seyyathāpi so valāhako gajjitā no vassitā, tathūpamo ayaṁ puggalo.</span><br />
</p>
<p id="pp2p4c32p1">
<span class="m-text m-primary">Kathañca puggalo vassitā hoti no gajjitā?</span><br />
</p>
<p id="pp2p4c32p2">
<span class="m-text m-primary">Idhekacco puggalo kattā hoti, no bhāsitā.</span><br />
</p>
<p id="pp2p4c32p3">
<span class="m-text m-primary">Evaṁ puggalo vassitā hoti no gajjitā.</span><br />
</p>
<p id="pp2p4c32p4">
<span class="m-text m-primary">Seyyathāpi so valāhako vassitā no gajjitā, tathūpamo ayaṁ puggalo.</span><br />
</p>
<p id="pp2p4c33p1">
<span class="m-text m-primary">Kathañca puggalo gajjitā ca hoti vassitā ca?</span><br />
</p>
<p id="pp2p4c33p2">
<span class="m-text m-primary">Idhekacco puggalo bhāsitā ca hoti, kattā ca.</span><br />
</p>
<p id="pp2p4c33p3">
<span class="m-text m-primary">Evaṁ puggalo gajjitā ca hoti vassitā ca.</span><br />
</p>
<p id="pp2p4c33p4">
<span class="m-text m-primary">Seyyathāpi so valāhako gajjitā ca vassitā ca, tathūpamo ayaṁ puggalo.</span><br />
</p>
<p id="pp2p4c34p1">
<span class="m-text m-primary">Kathañca puggalo neva gajjitā hoti no vassitā?</span><br />
</p>
<p id="pp2p4c34p2">
<span class="m-text m-primary">Idhekacco puggalo neva bhāsitā hoti no kattā.</span><br />
</p>
<p id="pp2p4c34p3">
<span class="m-text m-primary">Evaṁ puggalo neva gajjitā hoti no vassitā.</span><br />
</p>
<p id="pp2p4c34p4">
<span class="m-text m-primary">Seyyathāpi so valāhako neva gajjitā no vassitā, tathūpamo ayaṁ puggalo.</span><br />
</p>
<p id="pp2p4c35p1">
<span class="m-text m-primary">Ime cattāro valāhakūpamā puggalā santo saṁvijjamānā lokasmiṁ.</span><br />
</p>
<p id="pp2p4c36p1">
<span class="m-text m-primary">Tattha katame cattāro mūsikūpamā puggalā?</span><br />
</p>
<p id="pp2p4c36p2">
<span class="m-text m-primary">Catasso mūsikā—</span><br />
</p>
<p id="pp2p4c36p3">
<span class="m-text m-primary">gādhaṁ kattā no vasitā, vasitā no gādhaṁ kattā, gādhaṁ kattā ca vasitā ca, neva gādhaṁ kattā no vasitā.</span><br />
</p>
<p id="pp2p4c36p4">
<span class="m-text m-primary">Evamevaṁ cattārome mūsikūpamā puggalā santo saṁvijjamānā lokasmiṁ.</span><br />
</p>
<p id="pp2p4c36p5">
<span class="m-text m-primary">Katame cattāro?</span><br />
</p>
<p id="pp2p4c36p6">
<span class="m-text m-primary">Gādhaṁ kattā no vasitā, vasitā no gādhaṁ kattā, gādhaṁ kattā ca vasitā ca, neva gādhaṁ kattā no vasitā.</span><br />
</p>
<p id="pp2p4c37p1">
<span class="m-text m-primary">Kathañca puggalo gādhaṁ kattā hoti no vasitā?</span><br />
</p>
<p id="pp2p4c37p2">
<span class="m-text m-primary">Idhekacco puggalo dhammaṁ pariyāpuṇāti—</span><br />
</p>
<p id="pp2p4c37p3">
<span class="m-text m-primary">suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c37p4">
<span class="m-text m-primary">So “idaṁ dukkhan”ti yathābhūtaṁ nappajānāti, “ayaṁ dukkhasamudayo”ti yathābhūtaṁ nappajānāti, “ayaṁ dukkhanirodho”ti yathābhūtaṁ nappajānāti, “ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c37p5">
<span class="m-text m-primary">Evaṁ puggalo gādhaṁ kattā hoti no vasitā.</span><br />
</p>
<p id="pp2p4c37p6">
<span class="m-text m-primary">Seyyathāpi sā mūsikā gādhaṁ kattā no vasitā, tathūpamo ayaṁ puggalo.</span><br />
</p>
<p id="pp2p4c38p1">
<span class="m-text m-primary">Kathañca puggalo vasitā hoti no gādhaṁ kattā?</span><br />
</p>
<p id="pp2p4c38p2">
<span class="m-text m-primary">Idhekacco puggalo dhammaṁ na pariyāpuṇāti—</span><br />
</p>
<p id="pp2p4c38p3">
<span class="m-text m-primary">suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c38p4">
<span class="m-text m-primary">So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c38p5">
<span class="m-text m-primary">Evaṁ puggalo vasitā hoti no gādhaṁ kattā.</span><br />
</p>
<p id="pp2p4c38p6">
<span class="m-text m-primary">Seyyathāpi sā mūsikā vasitā no gādhaṁ kattā, tathūpamo ayaṁ puggalo.</span><br />
</p>
<p id="pp2p4c39p1">
<span class="m-text m-primary">Kathañca puggalo gādhaṁ kattā ca hoti vasitā ca?</span><br />
</p>
<p id="pp2p4c39p2">
<span class="m-text m-primary">Idhekacco puggalo dhammaṁ pariyāpuṇāti—</span><br />
</p>
<p id="pp2p4c39p3">
<span class="m-text m-primary">suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c39p4">
<span class="m-text m-primary">So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c39p5">
<span class="m-text m-primary">Evaṁ puggalo gādhaṁ kattā ca hoti vasitā ca.</span><br />
</p>
<p id="pp2p4c39p6">
<span class="m-text m-primary">Seyyathāpi sā mūsikā gādhaṁ kattā ca vasitā ca, tathūpamo ayaṁ puggalo.</span><br />
</p>
<p id="pp2p4c40p1">
<span class="m-text m-primary">Kathañca puggalo neva gādhaṁ kattā hoti no vasitā?</span><br />
</p>
<p id="pp2p4c40p2">
<span class="m-text m-primary">Idhekacco puggalo dhammaṁ na pariyāpuṇāti—</span><br />
</p>
<p id="pp2p4c40p3">
<span class="m-text m-primary">suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c40p4">
<span class="m-text m-primary">So “idaṁ dukkhan”ti yathābhūtaṁ nappajānāti, “ayaṁ dukkhasamudayo”ti yathābhūtaṁ nappajānāti, “ayaṁ dukkhanirodho”ti yathābhūtaṁ nappajānāti, “ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c40p5">
<span class="m-text m-primary">Evaṁ puggalo neva gādhaṁ kattā hoti no vasitā.</span><br />
</p>
<p id="pp2p4c40p6">
<span class="m-text m-primary">Seyyathāpi sā mūsikā neva gādhaṁ kattā no vasitā, tathūpamo ayaṁ puggalo.</span><br />
</p>
<p id="pp2p4c41p1">
<span class="m-text m-primary">Ime cattāro mūsikūpamā puggalā santo saṁvijjamānā lokasmiṁ.</span><br />
</p>
<p id="pp2p4c42p1">
<span class="m-text m-primary">Tattha katame cattāro ambūpamā puggalā?</span><br />
</p>
<p id="pp2p4c42p2">
<span class="m-text m-primary">Cattāri ambāni—</span><br />
</p>
<p id="pp2p4c42p3">
<span class="m-text m-primary">āmaṁ pakkavaṇṇi, pakkaṁ āmavaṇṇi, āmaṁ āmavaṇṇi, pakkaṁ pakkavaṇṇi.</span><br />
</p>
<p id="pp2p4c42p4">
<span class="m-text m-primary">Evamevaṁ cattārome ambūpamā puggalā santo saṁvijjamānā lokasmiṁ.</span><br />
</p>
<p id="pp2p4c42p5">
<span class="m-text m-primary">Katame cattāro?</span><br />
</p>
<p id="pp2p4c42p6">
<span class="m-text m-primary">Āmo pakkavaṇṇī, pakko āmavaṇṇī, āmo āmavaṇṇī, pakko pakkavaṇṇī.</span><br />
</p>
<p id="pp2p4c43p1">
<span class="m-text m-primary">Kathañca puggalo āmo hoti pakkavaṇṇī?</span><br />
</p>
<p id="pp2p4c43p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c43p3">
<span class="m-text m-primary">So “idaṁ dukkhan”ti yathābhūtaṁ nappajānāti, “ayaṁ dukkhasamudayo”ti yathābhūtaṁ nappajānāti, “ayaṁ dukkhanirodho”ti yathābhūtaṁ nappajānāti, “ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c43p4">
<span class="m-text m-primary">Evaṁ puggalo āmo hoti pakkavaṇṇī.</span><br />
</p>
<p id="pp2p4c43p5">
<span class="m-text m-primary">Seyyathāpi taṁ ambaṁ āmaṁ pakkavaṇṇi, tathūpamo ayaṁ puggalo.</span><br />
</p>
<p id="pp2p4c44p1">
<span class="m-text m-primary">Kathañca puggalo pakko hoti āmavaṇṇī?</span><br />
</p>
<p id="pp2p4c44p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c44p3">
<span class="m-text m-primary">So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c44p4">
<span class="m-text m-primary">Evaṁ puggalo pakko hoti āmavaṇṇī.</span><br />
</p>
<p id="pp2p4c44p5">
<span class="m-text m-primary">Seyyathāpi taṁ ambaṁ pakkaṁ āmavaṇṇi, tathūpamo ayaṁ puggalo.</span><br />
</p>
<p id="pp2p4c45p1">
<span class="m-text m-primary">Kathañca puggalo āmo hoti āmavaṇṇī?</span><br />
</p>
<p id="pp2p4c45p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c45p3">
<span class="m-text m-primary">So “idaṁ dukkhan”ti yathābhūtaṁ nappajānāti …pe…</span><br />
</p>
<p id="pp2p4c45p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c45p5">
<span class="m-text m-primary">Evaṁ puggalo āmo hoti āmavaṇṇī.</span><br />
</p>
<p id="pp2p4c45p6">
<span class="m-text m-primary">Seyyathāpi taṁ ambaṁ āmaṁ āmavaṇṇi, tathūpamo ayaṁ puggalo.</span><br />
</p>
<p id="pp2p4c46p1">
<span class="m-text m-primary">Kathañca puggalo pakko hoti pakkavaṇṇī?</span><br />
</p>
<p id="pp2p4c46p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c46p3">
<span class="m-text m-primary">So “idaṁ dukkhan”ti yathābhūtaṁ pajānāti …pe…</span><br />
</p>
<p id="pp2p4c46p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c46p5">
<span class="m-text m-primary">Evaṁ puggalo pakko hoti pakkavaṇṇī.</span><br />
</p>
<p id="pp2p4c46p6">
<span class="m-text m-primary">Seyyathāpi taṁ ambaṁ pakkaṁ pakkavaṇṇi, tathūpamo ayaṁ puggalo.</span><br />
</p>
<p id="pp2p4c47p1">
<span class="m-text m-primary">Ime cattāro ambūpamā puggalā santo saṁvijjamānā lokasmiṁ.</span><br />
</p>
<p id="pp2p4c48p1">
<span class="m-text m-primary">Tattha katame cattāro kumbhūpamā puggalā?</span><br />
</p>
<p id="pp2p4c48p2">
<span class="m-text m-primary">Cattāro kumbhā—</span><br />
</p>
<p id="pp2p4c48p3">
<span class="m-text m-primary">tuccho pihito, pūro vivaṭo, tuccho vivaṭo, pūro pihito.</span><br />
</p>
<p id="pp2p4c48p4">
<span class="m-text m-primary">Evamevaṁ cattārome kumbhūpamā puggalā santo saṁvijjamānā lokasmiṁ.</span><br />
</p>
<p id="pp2p4c48p5">
<span class="m-text m-primary">Katame cattāro?</span><br />
</p>
<p id="pp2p4c48p6">
<span class="m-text m-primary">Tuccho pihito, pūro vivaṭo, tuccho vivaṭo, pūro pihito.</span><br />
</p>
<p id="pp2p4c49p1">
<span class="m-text m-primary">Kathañca puggalo tuccho hoti pihito?</span><br />
</p>
<p id="pp2p4c49p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c49p3">
<span class="m-text m-primary">So “idaṁ dukkhan”ti yathābhūtaṁ nappajānāti …pe…</span><br />
</p>
<p id="pp2p4c49p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c49p5">
<span class="m-text m-primary">Evaṁ puggalo tuccho hoti pihito.</span><br />
</p>
<p id="pp2p4c49p6">
<span class="m-text m-primary">Seyyathāpi so kumbho tuccho pihito, tathūpamo ayaṁ puggalo.</span><br />
</p>
<p id="pp2p4c50p1">
<span class="m-text m-primary">Kathañca puggalo pūro hoti vivaṭo?</span><br />
</p>
<p id="pp2p4c50p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c50p3">
<span class="m-text m-primary">So “idaṁ dukkhan”ti yathābhūtaṁ pajānāti …pe…</span><br />
</p>
<p id="pp2p4c50p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c50p5">
<span class="m-text m-primary">Evaṁ puggalo pūro hoti vivaṭo.</span><br />
</p>
<p id="pp2p4c50p6">
<span class="m-text m-primary">Seyyathāpi so kumbho pūro vivaṭo, tathūpamo ayaṁ puggalo.</span><br />
</p>
<p id="pp2p4c51p1">
<span class="m-text m-primary">Kathañca puggalo tuccho hoti vivaṭo?</span><br />
</p>
<p id="pp2p4c51p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c51p3">
<span class="m-text m-primary">So “idaṁ dukkhan”ti yathābhūtaṁ nappajānāti …pe…</span><br />
</p>
<p id="pp2p4c51p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c51p5">
<span class="m-text m-primary">Evaṁ puggalo tuccho hoti vivaṭo.</span><br />
</p>
<p id="pp2p4c51p6">
<span class="m-text m-primary">Seyyathāpi so kumbho tuccho vivaṭo, tathūpamo ayaṁ puggalo.</span><br />
</p>
<p id="pp2p4c52p1">
<span class="m-text m-primary">Kathañca puggalo pūro hoti pihito?</span><br />
</p>
<p id="pp2p4c52p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c52p3">
<span class="m-text m-primary">So “idaṁ dukkhan”ti yathābhūtaṁ pajānāti …pe…</span><br />
</p>
<p id="pp2p4c52p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c52p5">
<span class="m-text m-primary">Evaṁ puggalo pūro hoti pihito.</span><br />
</p>
<p id="pp2p4c52p6">
<span class="m-text m-primary">Seyyathāpi so kumbho pūro pihito, tathūpamo ayaṁ puggalo.</span><br />
</p>
<p id="pp2p4c53p1">
<span class="m-text m-primary">Ime cattāro kumbhūpamā puggalā santo saṁvijjamānā lokasmiṁ.</span><br />
</p>
<p id="pp2p4c54p1">
<span class="m-text m-primary">Tattha katame cattāro udakarahadūpamā puggalā?</span><br />
</p>
<p id="pp2p4c54p2">
<span class="m-text m-primary">Cattāro udakarahadā—</span><br />
</p>
<p id="pp2p4c54p3">
<span class="m-text m-primary">uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.</span><br />
</p>
<p id="pp2p4c54p4">
<span class="m-text m-primary">Evamevaṁ cattārome udakarahadūpamā puggalā santo saṁvijjamānā lokasmiṁ.</span><br />
</p>
<p id="pp2p4c54p5">
<span class="m-text m-primary">Katame cattāro?</span><br />
</p>
<p id="pp2p4c54p6">
<span class="m-text m-primary">Uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.</span><br />
</p>
<p id="pp2p4c55p1">
<span class="m-text m-primary">Kathañca puggalo uttāno hoti gambhīrobhāso?</span><br />
</p>
<p id="pp2p4c55p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c55p3">
<span class="m-text m-primary">So “idaṁ dukkhan”ti yathābhūtaṁ nappajānāti …pe…</span><br />
</p>
<p id="pp2p4c55p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c55p5">
<span class="m-text m-primary">Evaṁ puggalo uttāno hoti gambhīrobhāso.</span><br />
</p>
<p id="pp2p4c55p6">
<span class="m-text m-primary">Seyyathāpi so udakarahado uttāno gambhīrobhāso, tathūpamo ayaṁ puggalo.</span><br />
</p>
<p id="pp2p4c56p1">
<span class="m-text m-primary">Kathañca puggalo gambhīro hoti uttānobhāso?</span><br />
</p>
<p id="pp2p4c56p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c56p3">
<span class="m-text m-primary">So “idaṁ dukkhan”ti yathābhūtaṁ pajānāti …pe…</span><br />
</p>
<p id="pp2p4c56p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c56p5">
<span class="m-text m-primary">Evaṁ puggalo gambhīro hoti uttānobhāso.</span><br />
</p>
<p id="pp2p4c56p6">
<span class="m-text m-primary">Seyyathāpi so udakarahado gambhīro uttānobhāso, tathūpamo ayaṁ puggalo.</span><br />
</p>
<p id="pp2p4c57p1">
<span class="m-text m-primary">Kathañca puggalo uttāno hoti uttānobhāso?</span><br />
</p>
<p id="pp2p4c57p2">
<span class="m-text m-primary">Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c57p3">
<span class="m-text m-primary">So “idaṁ dukkhan”ti yathābhūtaṁ nappajānāti …pe…</span><br />
</p>
<p id="pp2p4c57p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ nappajānāti.</span><br />
</p>
<p id="pp2p4c57p5">
<span class="m-text m-primary">Evaṁ puggalo uttāno hoti uttānobhāso.</span><br />
</p>
<p id="pp2p4c57p6">
<span class="m-text m-primary">Seyyathāpi so udakarahado uttāno uttānobhāso, tathūpamo ayaṁ puggalo.</span><br />
</p>
<p id="pp2p4c58p1">
<span class="m-text m-primary">Kathañca puggalo gambhīro hoti gambhīrobhāso?</span><br />
</p>
<p id="pp2p4c58p2">
<span class="m-text m-primary">Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.</span><br />
</p>
<p id="pp2p4c58p3">
<span class="m-text m-primary">So “idaṁ dukkhan”ti yathābhūtaṁ pajānāti …pe…</span><br />
</p>
<p id="pp2p4c58p4">
<span class="m-text m-primary">“ayaṁ dukkhanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c58p5">
<span class="m-text m-primary">Evaṁ puggalo gambhīro hoti gambhīrobhāso.</span><br />
</p>
<p id="pp2p4c58p6">
<span class="m-text m-primary">Seyyathāpi so udakarahado gambhīro gambhīrobhāso, tathūpamo ayaṁ puggalo.</span><br />
</p>
<p id="pp2p4c59p1">
<span class="m-text m-primary">Ime cattāro udakarahadūpamā puggalā santo saṁvijjamānā lokasmiṁ.</span><br />
</p>
<p id="pp2p4c60p1">
<span class="m-text m-primary">Tattha katame cattāro balībaddūpamā puggalā?</span><br />
</p>
<p id="pp2p4c60p2">
<span class="m-text m-primary">Cattāro balībaddā—</span><br />
</p>
<p id="pp2p4c60p3">
<span class="m-text m-primary">sakagavacaṇḍo no paragavacaṇḍo, paragavacaṇḍo no sakagavacaṇḍo, sakagavacaṇḍo ca paragavacaṇḍo ca, neva sakagavacaṇḍo no paragavacaṇḍo.</span><br />
</p>
<p id="pp2p4c60p4">
<span class="m-text m-primary">Evamevaṁ cattārome balībaddūpamā puggalā santo saṁvijjamānā lokasmiṁ.</span><br />
</p>
<p id="pp2p4c60p5">
<span class="m-text m-primary">Katame cattāro?</span><br />
</p>
<p id="pp2p4c60p6">
<span class="m-text m-primary">Sakagavacaṇḍo no paragavacaṇḍo, paragavacaṇḍo no sakagavacaṇḍo, sakagavacaṇḍo ca paragavacaṇḍo ca, neva sakagavacaṇḍo no paragavacaṇḍo.</span><br />
</p>
<p id="pp2p4c61p1">
<span class="m-text m-primary">Kathañca puggalo sakagavacaṇḍo hoti no paragavacaṇḍo?</span><br />
</p>
<p id="pp2p4c61p2">
<span class="m-text m-primary">Idhekacco puggalo sakaparisaṁ ubbejitā hoti, no paraparisaṁ.</span><br />
</p>
<p id="pp2p4c61p3">
<span class="m-text m-primary">Evaṁ puggalo sakagavacaṇḍo hoti no paragavacaṇḍo.</span><br />
</p>
<p id="pp2p4c61p4">
<span class="m-text m-primary">Seyyathāpi so balībaddo sakagavacaṇḍo no paragavacaṇḍo, tathūpamo ayaṁ puggalo.</span><br />
</p>
<p id="pp2p4c62p1">
<span class="m-text m-primary">Kathañca puggalo paragavacaṇḍo hoti no sakagavacaṇḍo?</span><br />
</p>
<p id="pp2p4c62p2">
<span class="m-text m-primary">Idhekacco puggalo paraparisaṁ ubbejitā hoti, no sakaparisaṁ.</span><br />
</p>
<p id="pp2p4c62p3">
<span class="m-text m-primary">Evaṁ puggalo paragavacaṇḍo hoti no sakagavacaṇḍo.</span><br />
</p>
<p id="pp2p4c62p4">
<span class="m-text m-primary">Seyyathāpi so balībaddo paragavacaṇḍo no sakagavacaṇḍo, tathūpamo ayaṁ puggalo.</span><br />
</p>
<p id="pp2p4c63p1">
<span class="m-text m-primary">Kathañca puggalo sakagavacaṇḍo ca hoti paragavacaṇḍo ca?</span><br />
</p>
<p id="pp2p4c63p2">
<span class="m-text m-primary">Idhekacco puggalo sakaparisañca ubbejitā hoti, paraparisañca.</span><br />
</p>
<p id="pp2p4c63p3">
<span class="m-text m-primary">Evaṁ puggalo sakagavacaṇḍo ca hoti paragavacaṇḍo ca.</span><br />
</p>
<p id="pp2p4c63p4">
<span class="m-text m-primary">Seyyathāpi so balībaddo sakagavacaṇḍo ca paragavacaṇḍo ca, tathūpamo ayaṁ puggalo.</span><br />
</p>
<p id="pp2p4c64p1">
<span class="m-text m-primary">Kathañca puggalo neva sakagavacaṇḍo hoti no paragavacaṇḍo?</span><br />
</p>
<p id="pp2p4c64p2">
<span class="m-text m-primary">Idhekacco puggalo neva sakaparisaṁ ubbejitā hoti no paraparisaṁ.</span><br />
</p>
<p id="pp2p4c64p3">
<span class="m-text m-primary">Evaṁ puggalo neva sakagavacaṇḍo hoti no paragavacaṇḍo.</span><br />
</p>
<p id="pp2p4c64p4">
<span class="m-text m-primary">Seyyathāpi so balībaddo neva sakagavacaṇḍo no paragavacaṇḍo, tathūpamo ayaṁ puggalo.</span><br />
</p>
<p id="pp2p4c65p1">
<span class="m-text m-primary">Ime cattāro balībaddūpamā puggalā santo saṁvijjamānā lokasmiṁ.</span><br />
</p>
<p id="pp2p4c66p1">
<span class="m-text m-primary">Tattha katame cattāro āsīvisūpamā puggalā?</span><br />
</p>
<p id="pp2p4c66p2">
<span class="m-text m-primary">Cattāro āsīvisā—</span><br />
</p>
<p id="pp2p4c66p3">
<span class="m-text m-primary">āgataviso no ghoraviso, ghoraviso no āgataviso, āgataviso ca ghoraviso ca, neva āgataviso no ghoraviso.</span><br />
</p>
<p id="pp2p4c66p4">
<span class="m-text m-primary">Evamevaṁ cattārome āsīvisūpamā puggalā santo saṁvijjamānā lokasmiṁ.</span><br />
</p>
<p id="pp2p4c66p5">
<span class="m-text m-primary">Katame cattāro?</span><br />
</p>
<p id="pp2p4c66p6">
<span class="m-text m-primary">Āgataviso no ghoraviso, ghoraviso no āgataviso, āgataviso ca ghoraviso ca, neva āgataviso no ghoraviso.</span><br />
</p>
<p id="pp2p4c67p1">
<span class="m-text m-primary">Kathañca puggalo āgataviso hoti no ghoraviso?</span><br />
</p>
<p id="pp2p4c67p2">
<span class="m-text m-primary">Idhekacco puggalo abhiṇhaṁ kujjhati.</span><br />
</p>
<p id="pp2p4c67p3">
<span class="m-text m-primary">So ca khvassa kodho na ciraṁ dīgharattaṁ anuseti.</span><br />
</p>
<p id="pp2p4c67p4">
<span class="m-text m-primary">Evaṁ puggalo āgataviso hoti, no ghoraviso.</span><br />
</p>
<p id="pp2p4c67p5">
<span class="m-text m-primary">Seyyathāpi so āsīviso āgataviso no ghoraviso, tathūpamo ayaṁ puggalo.</span><br />
</p>
<p id="pp2p4c68p1">
<span class="m-text m-primary">Kathañca puggalo ghoraviso hoti no āgataviso?</span><br />
</p>
<p id="pp2p4c68p2">
<span class="m-text m-primary">Idhekacco puggalo naheva kho abhiṇhaṁ kujjhati.</span><br />
</p>
<p id="pp2p4c68p3">
<span class="m-text m-primary">So ca khvassa kodho ciraṁ dīgharattaṁ anuseti.</span><br />
</p>
<p id="pp2p4c68p4">
<span class="m-text m-primary">Evaṁ puggalo ghoraviso hoti, no āgataviso.</span><br />
</p>
<p id="pp2p4c68p5">
<span class="m-text m-primary">Seyyathāpi so āsīviso ghoraviso no āgataviso, tathūpamo ayaṁ puggalo.</span><br />
</p>
<p id="pp2p4c69p1">
<span class="m-text m-primary">Kathañca puggalo āgataviso ca hoti ghoraviso ca?</span><br />
</p>
<p id="pp2p4c69p2">
<span class="m-text m-primary">Idhekacco puggalo abhiṇhaṁ kujjhati.</span><br />
</p>
<p id="pp2p4c69p3">
<span class="m-text m-primary">So ca khvassa kodho ciraṁ dīgharattaṁ anuseti.</span><br />
</p>
<p id="pp2p4c69p4">
<span class="m-text m-primary">Evaṁ puggalo āgataviso ca hoti ghoraviso ca.</span><br />
</p>
<p id="pp2p4c69p5">
<span class="m-text m-primary">Seyyathāpi so āsīviso āgataviso ca ghoraviso ca, tathūpamo ayaṁ puggalo.</span><br />
</p>
<p id="pp2p4c70p1">
<span class="m-text m-primary">Kathañca puggalo neva āgataviso hoti no ghoraviso?</span><br />
</p>
<p id="pp2p4c70p2">
<span class="m-text m-primary">Idhekacco puggalo naheva kho abhiṇhaṁ kujjhati.</span><br />
</p>
<p id="pp2p4c70p3">
<span class="m-text m-primary">So ca khvassa kodho na ciraṁ dīgharattaṁ anuseti.</span><br />
</p>
<p id="pp2p4c70p4">
<span class="m-text m-primary">Evaṁ puggalo neva āgataviso hoti no ghoraviso.</span><br />
</p>
<p id="pp2p4c70p5">
<span class="m-text m-primary">Seyyathāpi so āsīviso neva āgataviso no ghoraviso, tathūpamo ayaṁ puggalo.</span><br />
</p>
<p id="pp2p4c71p1">
<span class="m-text m-primary">Ime cattāro āsīvisūpamā puggalā santo saṁvijjamānā lokasmiṁ.</span><br />
</p>
<p id="pp2p4c72p1">
<span class="m-text m-primary">Kathañca puggalo ananuvicca apariyogāhetvā avaṇṇārahassa vaṇṇaṁ bhāsitā hoti?</span><br />
</p>
<p id="pp2p4c72p2">
<span class="m-text m-primary">Idhekacco puggalo duppaṭipannānaṁ micchāpaṭipannānaṁ titthiyānaṁ titthiyasāvakānaṁ vaṇṇaṁ bhāsati—</span><br />
</p>
<p id="pp2p4c72p3">
<span class="m-text m-primary">“suppaṭipannā” itipi, “sammāpaṭipannā” itipīti.</span><br />
</p>
<p id="pp2p4c72p4">
<span class="m-text m-primary">Evaṁ puggalo ananuvicca apariyogāhetvā avaṇṇārahassa vaṇṇaṁ bhāsitā hoti.</span><br />
</p>
<p id="pp2p4c73p1">
<span class="m-text m-primary">Kathañca puggalo ananuvicca apariyogāhetvā vaṇṇārahassa avaṇṇaṁ bhāsitā hoti?</span><br />
</p>
<p id="pp2p4c73p2">
<span class="m-text m-primary">Idhekacco puggalo suppaṭipannānaṁ sammāpaṭipannānaṁ buddhānaṁ buddhasāvakānaṁ avaṇṇaṁ bhāsati—</span><br />
</p>
<p id="pp2p4c73p3">
<span class="m-text m-primary">“duppaṭipannā” itipi, “micchāpaṭipannā” itipīti.</span><br />
</p>
<p id="pp2p4c73p4">
<span class="m-text m-primary">Evaṁ puggalo ananuvicca apariyogāhetvā vaṇṇārahassa avaṇṇaṁ bhāsitā hoti.</span><br />
</p>
<p id="pp2p4c74p1">
<span class="m-text m-primary">Kathañca puggalo ananuvicca apariyogāhetvā appasādanīye ṭhāne pasādaṁ upadaṁsitā hoti?</span><br />
</p>
<p id="pp2p4c74p2">
<span class="m-text m-primary">Idhekacco puggalo duppaṭipadāya micchāpaṭipadāya pasādaṁ janeti—</span><br />
</p>
<p id="pp2p4c74p3">
<span class="m-text m-primary">“suppaṭipadā” itipi, “sammāpaṭipadā” itipīti.</span><br />
</p>
<p id="pp2p4c74p4">
<span class="m-text m-primary">Evaṁ puggalo ananuvicca apariyogāhetvā appasādanīye ṭhāne pasādaṁ upadaṁsitā hoti.</span><br />
</p>
<p id="pp2p4c75p1">
<span class="m-text m-primary">Kathañca puggalo ananuvicca apariyogāhetvā pasādanīye ṭhāne appasādaṁ upadaṁsitā hoti?</span><br />
</p>
<p id="pp2p4c75p2">
<span class="m-text m-primary">Idhekacco puggalo suppaṭipadāya sammāpaṭipadāya appasādaṁ janeti—</span><br />
</p>
<p id="pp2p4c75p3">
<span class="m-text m-primary">“duppaṭipadā” itipi, “micchāpaṭipadā” itipīti.</span><br />
</p>
<p id="pp2p4c75p4">
<span class="m-text m-primary">Evaṁ puggalo ananuvicca apariyogāhetvā pasādanīye ṭhāne appasādaṁ upadaṁsitā hoti.</span><br />
</p>
<p id="pp2p4c76p1">
<span class="m-text m-primary">Kathañca puggalo anuvicca pariyogāhetvā avaṇṇārahassa avaṇṇaṁ bhāsitā hoti?</span><br />
</p>
<p id="pp2p4c76p2">
<span class="m-text m-primary">Idhekacco puggalo duppaṭipannānaṁ micchāpaṭipannānaṁ titthiyānaṁ titthiyasāvakānaṁ avaṇṇaṁ bhāsati—</span><br />
</p>
<p id="pp2p4c76p3">
<span class="m-text m-primary">“duppaṭipannā” itipi, “micchāpaṭipannā” itipīti.</span><br />
</p>
<p id="pp2p4c76p4">
<span class="m-text m-primary">Evaṁ puggalo anuvicca pariyogāhetvā avaṇṇārahassa avaṇṇaṁ bhāsitā hoti.</span><br />
</p>
<p id="pp2p4c77p1">
<span class="m-text m-primary">Kathañca puggalo anuvicca pariyogāhetvā vaṇṇārahassa vaṇṇaṁ bhāsitā hoti?</span><br />
</p>
<p id="pp2p4c77p2">
<span class="m-text m-primary">Idhekacco puggalo suppaṭipannānaṁ sammāpaṭipannānaṁ buddhānaṁ buddhasāvakānaṁ vaṇṇaṁ bhāsati—</span><br />
</p>
<p id="pp2p4c77p3">
<span class="m-text m-primary">“suppaṭipannā” itipi, “sammāpaṭipannā” itipīti.</span><br />
</p>
<p id="pp2p4c77p4">
<span class="m-text m-primary">Evaṁ puggalo anuvicca pariyogāhetvā vaṇṇārahassa vaṇṇaṁ bhāsitā hoti.</span><br />
</p>
<p id="pp2p4c78p1">
<span class="m-text m-primary">Kathañca puggalo anuvicca pariyogāhetvā appasādanīye ṭhāne appasādaṁ upadaṁsitā hoti?</span><br />
</p>
<p id="pp2p4c78p2">
<span class="m-text m-primary">Idhekacco puggalo duppaṭipadāya micchāpaṭipadāya appasādaṁ janeti—</span><br />
</p>
<p id="pp2p4c78p3">
<span class="m-text m-primary">“duppaṭipadā” itipi, “micchāpaṭipadā” itipīti.</span><br />
</p>
<p id="pp2p4c78p4">
<span class="m-text m-primary">Evaṁ puggalo anuvicca pariyogāhetvā appasādanīye ṭhāne appasādaṁ upadaṁsitā hoti.</span><br />
</p>
<p id="pp2p4c79p1">
<span class="m-text m-primary">Kathañca puggalo anuvicca pariyogāhetvā pasādanīye ṭhāne pasādaṁ upadaṁsitā hoti?</span><br />
</p>
<p id="pp2p4c79p2">
<span class="m-text m-primary">Idhekacco puggalo suppaṭipadāya sammāpaṭipadāya pasādaṁ janeti—</span><br />
</p>
<p id="pp2p4c79p3">
<span class="m-text m-primary">“suppaṭipadā” itipi, “sammāpaṭipadā” itipīti.</span><br />
</p>
<p id="pp2p4c79p4">
<span class="m-text m-primary">Evaṁ puggalo anuvicca pariyogāhetvā pasādanīye ṭhāne pasādaṁ upadaṁsitā hoti.</span><br />
</p>
<p id="pp2p4c80p1">
<span class="m-text m-primary">Kathañca puggalo avaṇṇārahassa avaṇṇaṁ bhāsitā hoti bhūtaṁ tacchaṁ kālena, no ca kho vaṇṇārahassa vaṇṇaṁ bhāsitā hoti bhūtaṁ tacchaṁ kālena?</span><br />
</p>
<p id="pp2p4c80p2">
<span class="m-text m-primary">Idhekacco puggalo vaṇṇopi saṁvijjati avaṇṇopi saṁvijjati.</span><br />
</p>
<p id="pp2p4c80p3">
<span class="m-text m-primary">Yo tattha avaṇṇo taṁ bhaṇati bhūtaṁ tacchaṁ kālena, yo tattha vaṇṇo taṁ na bhaṇati bhūtaṁ tacchaṁ kālena.</span><br />
</p>
<p id="pp2p4c80p4">
<span class="m-text m-primary">Evaṁ puggalo avaṇṇārahassa avaṇṇaṁ bhāsitā hoti bhūtaṁ tacchaṁ kālena, no ca kho vaṇṇārahassa vaṇṇaṁ bhāsitā hoti bhūtaṁ tacchaṁ kālena.</span><br />
</p>
<p id="pp2p4c81p1">
<span class="m-text m-primary">Kathañca puggalo vaṇṇārahassa vaṇṇaṁ bhāsitā hoti bhūtaṁ tacchaṁ kālena, no ca kho avaṇṇārahassa avaṇṇaṁ bhāsitā hoti bhūtaṁ tacchaṁ kālena?</span><br />
</p>
<p id="pp2p4c81p2">
<span class="m-text m-primary">Idhekacco puggalo vaṇṇopi saṁvijjati avaṇṇopi saṁvijjati.</span><br />
</p>
<p id="pp2p4c81p3">
<span class="m-text m-primary">Yo tattha vaṇṇo taṁ bhaṇati bhūtaṁ tacchaṁ kālena, yo tattha avaṇṇo taṁ na bhaṇati bhūtaṁ tacchaṁ kālena.</span><br />
</p>
<p id="pp2p4c81p4">
<span class="m-text m-primary">Evaṁ puggalo vaṇṇārahassa vaṇṇaṁ bhāsitā hoti bhūtaṁ tacchaṁ kālena, no ca kho avaṇṇārahassa avaṇṇaṁ bhāsitā hoti bhūtaṁ tacchaṁ kālena.</span><br />
</p>
<p id="pp2p4c82p1">
<span class="m-text m-primary">Kathañca puggalo avaṇṇārahassa ca avaṇṇaṁ bhāsitā hoti bhūtaṁ tacchaṁ kālena, vaṇṇārahassa ca vaṇṇaṁ bhāsitā hoti bhūtaṁ tacchaṁ kālena?</span><br />
</p>
<p id="pp2p4c82p2">
<span class="m-text m-primary">Idhekacco puggalo vaṇṇopi saṁvijjati avaṇṇopi saṁvijjati.</span><br />
</p>
<p id="pp2p4c82p3">
<span class="m-text m-primary">Yo tattha avaṇṇo taṁ bhaṇati bhūtaṁ tacchaṁ kālena, yopi tattha vaṇṇo tampi bhaṇati bhūtaṁ tacchaṁ kālena.</span><br />
</p>
<p id="pp2p4c82p4">
<span class="m-text m-primary">Tatra kālaññū hoti tassa pañhassa veyyākaraṇāya.</span><br />
</p>
<p id="pp2p4c82p5">
<span class="m-text m-primary">Evaṁ puggalo avaṇṇārahassa ca avaṇṇaṁ bhāsitā hoti bhūtaṁ tacchaṁ kālena, vaṇṇārahassa ca vaṇṇaṁ bhāsitā hoti bhūtaṁ tacchaṁ kālena.</span><br />
</p>
<p id="pp2p4c83p1">
<span class="m-text m-primary">Kathañca puggalo neva avaṇṇārahassa avaṇṇaṁ bhāsitā hoti bhūtaṁ tacchaṁ kālena, nopi vaṇṇārahassa vaṇṇaṁ bhāsitā hoti bhūtaṁ tacchaṁ kālena?</span><br />
</p>
<p id="pp2p4c83p2">
<span class="m-text m-primary">Idhekacco puggalo vaṇṇopi saṁvijjati avaṇṇopi saṁvijjati.</span><br />
</p>
<p id="pp2p4c83p3">
<span class="m-text m-primary">Yo tattha avaṇṇo taṁ na bhaṇati bhūtaṁ tacchaṁ kālena, yopi tattha vaṇṇo tampi na bhaṇati bhūtaṁ tacchaṁ kālena.</span><br />
</p>
<p id="pp2p4c83p4">
<span class="m-text m-primary">Upekkhako viharati sato sampajāno.</span><br />
</p>
<p id="pp2p4c83p5">
<span class="m-text m-primary">Evaṁ puggalo neva avaṇṇārahassa avaṇṇaṁ bhāsitā hoti bhūtaṁ tacchaṁ kālena, nopi vaṇṇārahassa vaṇṇaṁ bhāsitā hoti bhūtaṁ tacchaṁ kālena.</span><br />
</p>
<p id="pp2p4c84p1">
<span class="m-text m-primary">Katamo ca puggalo uṭṭhānaphalūpajīvī no puññaphalūpajīvī?</span><br />
</p>
<p id="pp2p4c84p2">
<span class="m-text m-primary">Yassa puggalassa uṭṭhahato ghaṭato vāyamato ājīvo abhinibbattati, no puññato—</span><br />
</p>
<p id="pp2p4c84p3">
<span class="m-text m-primary">ayaṁ vuccati puggalo “uṭṭhānaphalūpajīvī, no puññaphalūpajīvī”.</span><br />
</p>
<p id="pp2p4c85p1">
<span class="m-text m-primary">Katamo ca puggalo puññaphalūpajīvī no uṭṭhānaphalūpajīvī?</span><br />
</p>
<p id="pp2p4c85p2">
<span class="m-text m-primary">Paranimmitavasavattī deve upādāya tatūpari devā puññaphalūpajīvino na uṭṭhānaphalūpajīvino.</span><br />
</p>
<p id="pp2p4c86p1">
<span class="m-text m-primary">Katamo ca puggalo uṭṭhānaphalūpajīvī ca puññaphalūpajīvī ca?</span><br />
</p>
<p id="pp2p4c86p2">
<span class="m-text m-primary">Yassa puggalassa uṭṭhahato ghaṭato vāyamato ājīvo abhinibbattati puññato ca—</span><br />
</p>
<p id="pp2p4c86p3">
<span class="m-text m-primary">ayaṁ vuccati puggalo “uṭṭhānaphalūpajīvī ca puññaphalūpajīvī ca”.</span><br />
</p>
<p id="pp2p4c87p1">
<span class="m-text m-primary">Katamo ca puggalo neva uṭṭhānaphalūpajīvī no puññaphalūpajīvī?</span><br />
</p>
<p id="pp2p4c87p2">
<span class="m-text m-primary">Nerayikā neva uṭṭhānaphalūpajīvino no puññaphalūpajīvino.</span><br />
</p>
<p id="pp2p4c88p1">
<span class="m-text m-primary">Kathañca puggalo tamo hoti tamaparāyano?</span><br />
</p>
<p id="pp2p4c88p2">
<span class="m-text m-primary">Idhekacco puggalo nīce kule paccājāto hoti—</span><br />
</p>
<p id="pp2p4c88p3">
<span class="m-text m-primary">caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.</span><br />
</p>
<p id="pp2p4c88p4">
<span class="m-text m-primary">So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.</span><br />
</p>
<p id="pp2p4c88p5">
<span class="m-text m-primary">So kāyena duccaritaṁ carati, vācāya duccaritaṁ carati, manasā duccaritaṁ carati.</span><br />
</p>
<p id="pp2p4c88p6">
<span class="m-text m-primary">So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.</span><br />
</p>
<p id="pp2p4c88p7">
<span class="m-text m-primary">Evaṁ puggalo tamo hoti tamaparāyano.</span><br />
</p>
<p id="pp2p4c89p1">
<span class="m-text m-primary">Kathañca puggalo tamo hoti jotiparāyano?</span><br />
</p>
<p id="pp2p4c89p2">
<span class="m-text m-primary">Idhekacco puggalo nīce kule paccājāto hoti—</span><br />
</p>
<p id="pp2p4c89p3">
<span class="m-text m-primary">caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.</span><br />
</p>
<p id="pp2p4c89p4">
<span class="m-text m-primary">So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.</span><br />
</p>
<p id="pp2p4c89p5">
<span class="m-text m-primary">So kāyena sucaritaṁ carati, vācāya sucaritaṁ carati, manasā sucaritaṁ carati.</span><br />
</p>
<p id="pp2p4c89p6">
<span class="m-text m-primary">So kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.</span><br />
</p>
<p id="pp2p4c89p7">
<span class="m-text m-primary">Evaṁ puggalo tamo hoti jotiparāyano.</span><br />
</p>
<p id="pp2p4c90p1">
<span class="m-text m-primary">Kathañca puggalo joti hoti tamaparāyano?</span><br />
</p>
<p id="pp2p4c90p2">
<span class="m-text m-primary">Idhekacco puggalo ucce kule paccājāto hoti—</span><br />
</p>
<p id="pp2p4c90p3">
<span class="m-text m-primary">khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.</span><br />
</p>
<p id="pp2p4c90p4">
<span class="m-text m-primary">So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.</span><br />
</p>
<p id="pp2p4c90p5">
<span class="m-text m-primary">So kāyena duccaritaṁ carati, vācāya duccaritaṁ carati, manasā duccaritaṁ carati.</span><br />
</p>
<p id="pp2p4c90p6">
<span class="m-text m-primary">So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.</span><br />
</p>
<p id="pp2p4c90p7">
<span class="m-text m-primary">Evaṁ puggalo joti hoti tamaparāyano.</span><br />
</p>
<p id="pp2p4c91p1">
<span class="m-text m-primary">Kathañca puggalo joti hoti jotiparāyano?</span><br />
</p>
<p id="pp2p4c91p2">
<span class="m-text m-primary">Idhekacco puggalo ucce kule paccājāto hoti—</span><br />
</p>
<p id="pp2p4c91p3">
<span class="m-text m-primary">khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.</span><br />
</p>
<p id="pp2p4c91p4">
<span class="m-text m-primary">So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.</span><br />
</p>
<p id="pp2p4c91p5">
<span class="m-text m-primary">So kāyena sucaritaṁ carati, vācāya sucaritaṁ carati, manasā sucaritaṁ carati.</span><br />
</p>
<p id="pp2p4c91p6">
<span class="m-text m-primary">So kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.</span><br />
</p>
<p id="pp2p4c91p7">
<span class="m-text m-primary">Evaṁ puggalo joti hoti jotiparāyano.</span><br />
</p>
<p id="pp2p4c92p1">
<span class="m-text m-primary">Kathañca puggalo oṇatoṇato hoti …pe…</span><br />
</p>
<p id="pp2p4c92p2">
<span class="m-text m-primary">evaṁ puggalo oṇatoṇato hoti.</span><br />
</p>
<p id="pp2p4c93p1">
<span class="m-text m-primary">Kathañca puggalo oṇatuṇṇato hoti …pe…</span><br />
</p>
<p id="pp2p4c93p2">
<span class="m-text m-primary">evaṁ puggalo oṇatuṇṇato hoti.</span><br />
</p>
<p id="pp2p4c94p1">
<span class="m-text m-primary">Kathañca puggalo uṇṇatoṇato hoti …pe…</span><br />
</p>
<p id="pp2p4c94p2">
<span class="m-text m-primary">evaṁ puggalo uṇṇatoṇato hoti.</span><br />
</p>
<p id="pp2p4c95p1">
<span class="m-text m-primary">Kathañca puggalo uṇṇatuṇṇato hoti …pe…</span><br />
</p>
<p id="pp2p4c95p2">
<span class="m-text m-primary">evaṁ puggalo uṇṇatuṇṇato hoti.</span><br />
</p>
<p id="pp2p4c96p1">
<span class="m-text m-primary">Tattha katame cattāro rukkhūpamā puggalā?</span><br />
</p>
<p id="pp2p4c96p2">
<span class="m-text m-primary">Cattāro rukkhā—</span><br />
</p>
<p id="pp2p4c96p3">
<span class="m-text m-primary">pheggu sāraparivāro, sāro phegguparivāro, pheggu phegguparivāro, sāro sāraparivāro.</span><br />
</p>
<p id="pp2p4c96p4">
<span class="m-text m-primary">Evamevaṁ cattārome rukkhūpamā puggalā santo saṁvijjamānā lokasmiṁ.</span><br />
</p>
<p id="pp2p4c96p5">
<span class="m-text m-primary">Katame cattāro?</span><br />
</p>
<p id="pp2p4c96p6">
<span class="m-text m-primary">Pheggu sāraparivāro, sāro phegguparivāro, pheggu phegguparivāro, sāro sāraparivāro.</span><br />
</p>
<p id="pp2p4c97p1">
<span class="m-text m-primary">Kathañca puggalo pheggu hoti sāraparivāro?</span><br />
</p>
<p id="pp2p4c97p2">
<span class="m-text m-primary">Idhekacco puggalo dussīlo hoti pāpadhammo, parisā ca khvassa hoti sīlavatī kalyāṇadhammā.</span><br />
</p>
<p id="pp2p4c97p3">
<span class="m-text m-primary">Evaṁ puggalo pheggu hoti sāraparivāro.</span><br />
</p>
<p id="pp2p4c97p4">
<span class="m-text m-primary">Seyyathāpi so rukkho pheggu sāraparivāro, tathūpamo ayaṁ puggalo.</span><br />
</p>
<p id="pp2p4c98p1">
<span class="m-text m-primary">Kathañca puggalo sāro hoti phegguparivāro?</span><br />
</p>
<p id="pp2p4c98p2">
<span class="m-text m-primary">Idhekacco puggalo sīlavā hoti kalyāṇadhammo, parisā ca khvassa hoti dussīlā pāpadhammā.</span><br />
</p>
<p id="pp2p4c98p3">
<span class="m-text m-primary">Evaṁ puggalo sāro hoti phegguparivāro.</span><br />
</p>
<p id="pp2p4c98p4">
<span class="m-text m-primary">Seyyathāpi so rukkho sāro phegguparivāro, tathūpamo ayaṁ puggalo.</span><br />
</p>
<p id="pp2p4c99p1">
<span class="m-text m-primary">Kathañca puggalo pheggu hoti phegguparivāro?</span><br />
</p>
<p id="pp2p4c99p2">
<span class="m-text m-primary">Idhekacco puggalo dussīlo hoti pāpadhammo, parisāpissa hoti dussīlā pāpadhammā.</span><br />
</p>
<p id="pp2p4c99p3">
<span class="m-text m-primary">Evaṁ puggalo pheggu hoti phegguparivāro.</span><br />
</p>
<p id="pp2p4c99p4">
<span class="m-text m-primary">Seyyathāpi so rukkho pheggu phegguparivāro, tathūpamo ayaṁ puggalo.</span><br />
</p>
<p id="pp2p4c100p1">
<span class="m-text m-primary">Kathañca puggalo sāro hoti sāraparivāro?</span><br />
</p>
<p id="pp2p4c100p2">
<span class="m-text m-primary">Idhekacco puggalo sīlavā hoti kalyāṇadhammo, parisāpissa hoti sīlavatī kalyāṇadhammā.</span><br />
</p>
<p id="pp2p4c100p3">
<span class="m-text m-primary">Evaṁ puggalo sāro hoti sāraparivāro.</span><br />
</p>
<p id="pp2p4c100p4">
<span class="m-text m-primary">Seyyathāpi so rukkho sāro sāraparivāro, tathūpamo ayaṁ puggalo.</span><br />
</p>
<p id="pp2p4c101p1">
<span class="m-text m-primary">Ime cattāro rukkhūpamā puggalā santo saṁvijjamānā lokasmiṁ.</span><br />
</p>
<p id="pp2p4c102p1">
<span class="m-text m-primary">Katamo ca puggalo rūpappamāṇo rūpappasanno?</span><br />
</p>
<p id="pp2p4c102p2">
<span class="m-text m-primary">Idhekacco puggalo ārohaṁ vā passitvā pariṇāhaṁ vā passitvā saṇṭhānaṁ vā passitvā pāripūriṁ vā passitvā tattha pamāṇaṁ gahetvā pasādaṁ janeti.</span><br />
</p>
<p id="pp2p4c102p3">
<span class="m-text m-primary">Ayaṁ vuccati puggalo rūpappamāṇo rūpappasanno.</span><br />
</p>
<p id="pp2p4c103p1">
<span class="m-text m-primary">Katamo ca puggalo ghosappamāṇo ghosappasanno?</span><br />
</p>
<p id="pp2p4c103p2">
<span class="m-text m-primary">Idhekacco puggalo paravaṇṇanāya parathomanāya parapasaṁsanāya paravaṇṇahārikāya tattha pamāṇaṁ gahetvā pasādaṁ janeti.</span><br />
</p>
<p id="pp2p4c103p3">
<span class="m-text m-primary">Ayaṁ vuccati puggalo ghosappamāṇo ghosappasanno.</span><br />
</p>
<p id="pp2p4c104p1">
<span class="m-text m-primary">Katamo ca puggalo lūkhappamāṇo lūkhappasanno?</span><br />
</p>
<p id="pp2p4c104p2">
<span class="m-text m-primary">Idhekacco puggalo cīvaralūkhaṁ vā passitvā pattalūkhaṁ vā passitvā senāsanalūkhaṁ vā passitvā vividhaṁ vā dukkarakārikaṁ passitvā tattha pamāṇaṁ gahetvā pasādaṁ janeti.</span><br />
</p>
<p id="pp2p4c104p3">
<span class="m-text m-primary">Ayaṁ vuccati puggalo lūkhappamāṇo lūkhappasanno.</span><br />
</p>
<p id="pp2p4c105p1">
<span class="m-text m-primary">Katamo ca puggalo dhammappamāṇo dhammappasanno?</span><br />
</p>
<p id="pp2p4c105p2">
<span class="m-text m-primary">Idhekacco puggalo sīlaṁ vā passitvā samādhiṁ vā passitvā paññaṁ vā passitvā tattha pamāṇaṁ gahetvā pasādaṁ janeti.</span><br />
</p>
<p id="pp2p4c105p3">
<span class="m-text m-primary">Ayaṁ vuccati puggalo dhammappamāṇo dhammappasanno.</span><br />
</p>
<p id="pp2p4c106p1">
<span class="m-text m-primary">Kathañca puggalo attahitāya paṭipanno hoti no parahitāya?</span><br />
</p>
<p id="pp2p4c106p2">
<span class="m-text m-primary">Idhekacco puggalo attanā sīlasampanno hoti, no paraṁ sīlasampadāya samādapeti;</span><br />
</p>
<p id="pp2p4c106p3">
<span class="m-text m-primary">attanā samādhisampanno hoti, no paraṁ samādhisampadāya samādapeti;</span><br />
</p>
<p id="pp2p4c106p4">
<span class="m-text m-primary">attanā paññāsampanno hoti, no paraṁ paññāsampadāya samādapeti;</span><br />
</p>
<p id="pp2p4c106p5">
<span class="m-text m-primary">attanā vimuttisampanno hoti, no paraṁ vimuttisampadāya samādapeti;</span><br />
</p>
<p id="pp2p4c106p6">
<span class="m-text m-primary">attanā vimuttiñāṇadassanasampanno hoti, no paraṁ vimuttiñāṇadassanasampadāya samādapeti.</span><br />
</p>
<p id="pp2p4c106p7">
<span class="m-text m-primary">Evaṁ puggalo attahitāya paṭipanno hoti no parahitāya.</span><br />
</p>
<p id="pp2p4c107p1">
<span class="m-text m-primary">Kathañca puggalo parahitāya paṭipanno hoti no attahitāya?</span><br />
</p>
<p id="pp2p4c107p2">
<span class="m-text m-primary">Idhekacco puggalo attanā na sīlasampanno hoti, paraṁ sīlasampadāya samādapeti;</span><br />
</p>
<p id="pp2p4c107p3">
<span class="m-text m-primary">attanā na samādhisampanno hoti, paraṁ samādhisampadāya samādapeti;</span><br />
</p>
<p id="pp2p4c107p4">
<span class="m-text m-primary">attanā na paññāsampanno hoti, paraṁ paññāsampadāya samādapeti;</span><br />
</p>
<p id="pp2p4c107p5">
<span class="m-text m-primary">attanā na vimuttisampanno hoti, paraṁ vimuttisampadāya samādapeti;</span><br />
</p>
<p id="pp2p4c107p6">
<span class="m-text m-primary">attanā na vimuttiñāṇadassanasampanno hoti, paraṁ vimuttiñāṇadassanasampadāya samādapeti.</span><br />
</p>
<p id="pp2p4c107p7">
<span class="m-text m-primary">Evaṁ puggalo parahitāya paṭipanno hoti no attahitāya.</span><br />
</p>
<p id="pp2p4c108p1">
<span class="m-text m-primary">Kathañca puggalo attahitāya ceva paṭipanno hoti parahitāya ca?</span><br />
</p>
<p id="pp2p4c108p2">
<span class="m-text m-primary">Idhekacco puggalo attanā ca sīlasampanno hoti, parañca sīlasampadāya samādapeti;</span><br />
</p>
<p id="pp2p4c108p3">
<span class="m-text m-primary">attanā ca samādhisampanno hoti, parañca samādhisampadāya samādapeti;</span><br />
</p>
<p id="pp2p4c108p4">
<span class="m-text m-primary">attanā ca paññāsampanno hoti, parañca paññāsampadāya samādapeti;</span><br />
</p>
<p id="pp2p4c108p5">
<span class="m-text m-primary">attanā ca vimuttisampanno hoti, parañca vimuttisampadāya samādapeti;</span><br />
</p>
<p id="pp2p4c108p6">
<span class="m-text m-primary">attanā ca vimuttiñāṇadassanasampanno hoti, parañca vimuttiñāṇadassanasampadāya samādapeti.</span><br />
</p>
<p id="pp2p4c108p7">
<span class="m-text m-primary">Evaṁ puggalo attahitāya ceva paṭipanno hoti parahitāya ca.</span><br />
</p>
<p id="pp2p4c109p1">
<span class="m-text m-primary">Kathañca puggalo neva attahitāya paṭipanno hoti no parahitāya?</span><br />
</p>
<p id="pp2p4c109p2">
<span class="m-text m-primary">Idhekacco puggalo attanā na sīlasampanno hoti, no paraṁ sīlasampadāya samādapeti;</span><br />
</p>
<p id="pp2p4c109p3">
<span class="m-text m-primary">attanā na samādhisampanno hoti, no paraṁ samādhisampadāya samādapeti;</span><br />
</p>
<p id="pp2p4c109p4">
<span class="m-text m-primary">attanā na paññāsampanno hoti, no paraṁ paññāsampadāya samādapeti;</span><br />
</p>
<p id="pp2p4c109p5">
<span class="m-text m-primary">attanā na vimuttisampanno hoti, no paraṁ vimuttisampadāya samādapeti;</span><br />
</p>
<p id="pp2p4c109p6">
<span class="m-text m-primary">attanā na vimuttiñāṇadassanasampanno hoti, no paraṁ vimuttiñāṇadassanasampadāya samādapeti.</span><br />
</p>
<p id="pp2p4c109p7">
<span class="m-text m-primary">Evaṁ puggalo neva attahitāya paṭipanno hoti no parahitāya.</span><br />
</p>
<p id="pp2p4c110p1">
<span class="m-text m-primary">Kathañca puggalo attantapo hoti attaparitāpanānuyogamanuyutto?</span><br />
</p>
<p id="pp2p4c110p2">
<span class="m-text m-primary">Idhekacco puggalo acelako hoti muttācāro hatthāpalekhano, naehibhaddantiko natiṭṭhabhaddantiko nābhihaṭaṁ na uddissakataṁ na nimantanaṁ sādiyati, so na kumbhimukhā paṭiggaṇhāti na kaḷopimukhā paṭiggaṇhāti, na eḷakamantaraṁ na daṇḍamantaraṁ na musalamantaraṁ na dvinnaṁ bhuñjamānānaṁ na gabbhiniyā na pāyamānāya na purisantaragatāya, na saṅkittīsu na yattha sā upaṭṭhito hoti na yattha makkhikā saṇḍasaṇḍacārinī, na macchaṁ na maṁsaṁ na suraṁ na merayaṁ na thusodakaṁ pivati.</span><br />
</p>
<p id="pp2p4c110p3">
<span class="m-text m-primary">So ekāgāriko vā hoti ekālopiko, dvāgāriko vā hoti dvālopiko …pe…</span><br />
</p>
<p id="pp2p4c110p4">
<span class="m-text m-primary">sattāgāriko vā hoti sattālopiko;</span><br />
</p>
<p id="pp2p4c110p5">
<span class="m-text m-primary">ekissāpi dattiyā yāpeti, dvīhipi dattīhi yāpeti …pe…</span><br />
</p>
<p id="pp2p4c110p6">
<span class="m-text m-primary">sattahipi dattīhi yāpeti;</span><br />
</p>
<p id="pp2p4c110p7">
<span class="m-text m-primary">ekāhikampi āhāraṁ āhāreti, dvīhikampi āhāraṁ āhāreti …pe…</span><br />
</p>
<p id="pp2p4c110p8">
<span class="m-text m-primary">sattāhikampi āhāraṁ āhāreti.</span><br />
</p>
<p id="pp2p4c110p9">
<span class="m-text m-primary">Iti evarūpaṁ aḍḍhamāsikampi pariyāyabhattabhojanānuyogamanuyutto viharati.</span><br />
</p>
<p id="pp2p4c110p10">
<span class="m-text m-primary">So sākabhakkho vā hoti sāmākabhakkho vā hoti nīvārabhakkho vā hoti daddulabhakkho vā hoti haṭabhakkho vā hoti kaṇabhakkho vā hoti ācāmabhakkho vā hoti piññākabhakkho vā hoti tiṇabhakkho vā hoti gomayabhakkho vā hoti, vanamūlaphalāhāro yāpeti pavattaphalabhojī.</span><br />
</p>
<p id="pp2p4c110p11">
<span class="m-text m-primary">So sāṇānipi dhāreti masāṇānipi dhāreti chavadussānipi dhāreti paṁsukūlānipi dhāreti tirīṭānipi dhāreti ajinampi dhāreti ajinakkhipampi dhāreti kusacīrampi dhāreti vākacīrampi dhāreti phalakacīrampi dhāreti kesakambalampi dhāreti vāḷakambalampi dhāreti ulūkapakkhampi dhāreti, kesamassulocakopi hoti kesamassulocanānuyogamanuyutto, ubbhaṭṭhakopi hoti āsanapaṭikkhitto, ukkuṭikopi hoti ukkuṭikappadhānamanuyutto, kaṇṭakāpassayikopi hoti kaṇṭakāpassaye seyyaṁ kappeti, sāyatatiyakampi udakorohanānuyogamanuyutto viharati.</span><br />
</p>
<p id="pp2p4c110p12">
<span class="m-text m-primary">Iti evarūpaṁ anekavihitaṁ kāyassa ātāpanaparitāpanānuyogamanuyutto viharati.</span><br />
</p>
<p id="pp2p4c110p13">
<span class="m-text m-primary">Evaṁ puggalo attantapo hoti attaparitāpanānuyogamanuyutto.</span><br />
</p>
<p id="pp2p4c111p1">
<span class="m-text m-primary">Kathañca puggalo parantapo hoti paraparitāpanānuyogamanuyutto?</span><br />
</p>
<p id="pp2p4c111p2">
<span class="m-text m-primary">Idhekacco puggalo orabbhiko hoti sūkariko sākuṇiko māgaviko luddo macchaghātako coro coraghātako goghātako bandhanāgāriko, ye vā panaññepi keci kurūrakammantā.</span><br />
</p>
<p id="pp2p4c111p3">
<span class="m-text m-primary">Evaṁ puggalo parantapo hoti paraparitāpanānuyogamanuyutto.</span><br />
</p>
<p id="pp2p4c112p1">
<span class="m-text m-primary">Kathañca puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto?</span><br />
</p>
<p id="pp2p4c112p2">
<span class="m-text m-primary">Idhekacco puggalo rājā vā hoti khattiyo muddhāvasitto brāhmaṇo vā mahāsālo.</span><br />
</p>
<p id="pp2p4c112p3">
<span class="m-text m-primary">So puratthimena nagarassa navaṁ sandhāgāraṁ kārāpetvā kesamassuṁ ohāretvā kharājinaṁ nivāsetvā sappitelena kāyaṁ abbhañjitvā migavisāṇena piṭṭhiṁ kaṇḍuvamāno sandhāgāraṁ pavisati saddhiṁ mahesiyā brāhmaṇena ca purohitena.</span><br />
</p>
<p id="pp2p4c112p4">
<span class="m-text m-primary">So tattha anantarahitāya bhūmiyā haritupalittāya seyyaṁ kappeti.</span><br />
</p>
<p id="pp2p4c112p5">
<span class="m-text m-primary">Ekissā gāviyā sarūpavacchāya yaṁ ekasmiṁ thane khīraṁ hoti tena rājā yāpeti, yaṁ dutiyasmiṁ thane khīraṁ hoti tena mahesī yāpeti, yaṁ tatiyasmiṁ thane khīraṁ hoti tena brāhmaṇo purohito yāpeti, yaṁ catutthasmiṁ thane khīraṁ hoti tena aggiṁ juhati, avasesena vacchako yāpeti.</span><br />
</p>
<p id="pp2p4c112p6">
<span class="m-text m-primary">So evamāha—</span><br />
</p>
<p id="pp2p4c112p7">
<span class="m-text m-primary">“ettakā usabhā haññantu yaññatthāya, ettakā vacchatarā haññantu yaññatthāya, ettakā vacchatariyo haññantu yaññatthāya, ettakā ajā haññantu yaññatthāya, ettakā urabbhā haññantu yaññatthāya, ettakā assā haññantu yaññatthāya ettakā rukkhā chijjantu yūpatthāya, ettakā dabbhā lūyantu barihisatthāyā”ti.</span><br />
</p>
<p id="pp2p4c112p8">
<span class="m-text m-primary">Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.</span><br />
</p>
<p id="pp2p4c112p9">
<span class="m-text m-primary">Evaṁ puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto.</span><br />
</p>
<p id="pp2p4c113p1">
<span class="m-text m-primary">Kathañca puggalo neva attantapo ca hoti na attaparitāpanānuyogamanuyutto, na parantapo na paraparitāpanānuyogamanuyutto?</span><br />
</p>
<p id="pp2p4c113p2">
<span class="m-text m-primary">So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati.</span><br />
</p>
<p id="pp2p4c114p1">
<span class="m-text m-primary">Idha tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.</span><br />
</p>
<p id="pp2p4c114p2">
<span class="m-text m-primary">So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.</span><br />
</p>
<p id="pp2p4c114p3">
<span class="m-text m-primary">So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.</span><br />
</p>
<p id="pp2p4c114p4">
<span class="m-text m-primary">Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.</span><br />
</p>
<p id="pp2p4c114p5">
<span class="m-text m-primary">So taṁ dhammaṁ sutvā tathāgate saddhaṁ paṭilabhati.</span><br />
</p>
<p id="pp2p4c114p6">
<span class="m-text m-primary">So tena saddhāpaṭilābhena samannāgato iti paṭisañcikkhati—</span><br />
</p>
<p id="pp2p4c114p7">
<span class="m-text m-primary">“sambādho gharāvāso rajāpatho, abbhokāso pabbajjā.</span><br />
</p>
<p id="pp2p4c114p8">
<span class="m-text m-primary">Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.</span><br />
</p>
<p id="pp2p4c114p9">
<span class="m-text m-primary">Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.</span><br />
</p>
<p id="pp2p4c114p10">
<span class="m-text m-primary">So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.</span><br />
</p>
<p id="pp2p4c115p1">
<span class="m-text m-primary">So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti nihitadaṇḍo nihitasattho lajjī dayāpanno sabbapāṇabhūtahitānukampī viharati.</span><br />
</p>
<p id="pp2p4c116p1">
<span class="m-text m-primary">Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī, athenena sucibhūtena attanā viharati.</span><br />
</p>
<p id="pp2p4c117p1">
<span class="m-text m-primary">Abrahmacariyaṁ pahāya brahmacārī hoti ārācārī paṭivirato methunā gāmadhammā.</span><br />
</p>
<p id="pp2p4c118p1">
<span class="m-text m-primary">Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa.</span><br />
</p>
<p id="pp2p4c119p1">
<span class="m-text m-primary">Pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya.</span><br />
</p>
<p id="pp2p4c119p2">
<span class="m-text m-primary">Iti bhinnānaṁ vā sandhātā sahitānaṁ vā anuppadātā samaggārāmo samaggarato samagganandī samaggakaraṇiṁ vācaṁ bhāsitā hoti.</span><br />
</p>
<p id="pp2p4c120p1">
<span class="m-text m-primary">Pharusaṁ vācaṁ pahāya pharusāya vācāya paṭivirato hoti.</span><br />
</p>
<p id="pp2p4c120p2">
<span class="m-text m-primary">Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.</span><br />
</p>
<p id="pp2p4c121p1">
<span class="m-text m-primary">Samphappalāpaṁ pahāya samphappalāpā paṭivirato hoti, kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhitaṁ.</span><br />
</p>
<p id="pp2p4c122p1">
<span class="m-text m-primary">So bījagāmabhūtagāmasamārambhā paṭivirato hoti, ekabhattiko hoti rattūparato virato vikālabhojanā, naccagītavāditavisūkadassanā paṭivirato hoti, mālāgandhavilepanadhāraṇamaṇḍanavibhūsanaṭṭhānā paṭivirato hoti, uccāsayanamahāsayanā paṭivirato hoti, jātarūparajatapaṭiggahaṇā paṭivirato hoti.</span><br />
</p>
<p id="pp2p4c123p1">
<span class="m-text m-primary">Āmakadhaññapaṭiggahaṇā paṭivirato hoti, āmakamaṁsapaṭiggahaṇā paṭivirato hoti, itthikumārikāpaṭiggahaṇā paṭivirato hoti, dāsidāsapaṭiggahaṇā paṭivirato hoti, ajeḷakapaṭiggahaṇā paṭivirato hoti, kukkuṭasūkarapaṭiggahaṇā paṭivirato hoti, hatthigavāssavaḷavapaṭiggahaṇā paṭivirato hoti, khettavatthupaṭiggahaṇā paṭivirato hoti, dūteyyapahiṇagamanānuyogā paṭivirato hoti, kayavikkayā paṭivirato hoti, tulākūṭakaṁsakūṭamānakūṭā paṭivirato hoti, ukkoṭanavañcananikatisāciyogā paṭivirato hoti, chedanavadhabandhanaviparāmosaālopasahasākārā paṭivirato hoti.</span><br />
</p>
<p id="pp2p4c124p1">
<span class="m-text m-primary">So santuṭṭho hoti kāyaparihārikena cīvarena kucchiparihārikena piṇḍapātena.</span><br />
</p>
<p id="pp2p4c124p2">
<span class="m-text m-primary">So yena yeneva pakkamati samādāyeva pakkamati, seyyathāpi nāma pakkhī sakuṇo yena yeneva ḍeti sapattabhārova ḍeti.</span><br />
</p>
<p id="pp2p4c124p3">
<span class="m-text m-primary">Evamevaṁ bhikkhu santuṭṭho hoti kāyaparihārikena cīvarena kucchiparihārikena piṇḍapātena.</span><br />
</p>
<p id="pp2p4c124p4">
<span class="m-text m-primary">So yena yeneva pakkamati samādāyeva pakkamati.</span><br />
</p>
<p id="pp2p4c124p5">
<span class="m-text m-primary">So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.</span><br />
</p>
<p id="pp2p4c125p1">
<span class="m-text m-primary">So cakkhunā rūpaṁ disvā na nimittaggāhī hoti nānubyañjanaggāhī.</span><br />
</p>
<p id="pp2p4c125p2">
<span class="m-text m-primary">Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati;</span><br />
</p>
<p id="pp2p4c125p3">
<span class="m-text m-primary">sotena saddaṁ sutvā …pe…</span><br />
</p>
<p id="pp2p4c125p4">
<span class="m-text m-primary">ghānena gandhaṁ ghāyitvā …pe…</span><br />
</p>
<p id="pp2p4c125p5">
<span class="m-text m-primary">jivhāya rasaṁ sāyitvā …pe…</span><br />
</p>
<p id="pp2p4c125p6">
<span class="m-text m-primary">kāyena phoṭṭhabbaṁ phusitvā …pe…</span><br />
</p>
<p id="pp2p4c125p7">
<span class="m-text m-primary">manasā dhammaṁ viññāya na nimittaggāhī hoti nānubyañjanaggāhī.</span><br />
</p>
<p id="pp2p4c125p8">
<span class="m-text m-primary">Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati.</span><br />
</p>
<p id="pp2p4c125p9">
<span class="m-text m-primary">So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.</span><br />
</p>
<p id="pp2p4c126p1">
<span class="m-text m-primary">So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.</span><br />
</p>
<p id="pp2p4c127p1">
<span class="m-text m-primary">So iminā ca ariyena sīlakkhandhena samannāgato iminā ca ariyena indriyasaṁvarena samannāgato iminā ca ariyena satisampajaññena samannāgato imāya ca ariyāya santuṭṭhiyā samannāgato vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.</span><br />
</p>
<p id="pp2p4c127p2">
<span class="m-text m-primary">So pacchābhattaṁ piṇḍapātapaṭikkanto nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.</span><br />
</p>
<p id="pp2p4c127p3">
<span class="m-text m-primary">So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti;</span><br />
</p>
<p id="pp2p4c127p4">
<span class="m-text m-primary">byāpādapadosaṁ pahāya abyāpannacitto viharati sabbapāṇabhūtahitānukampī, byāpādapadosā cittaṁ parisodheti;</span><br />
</p>
<p id="pp2p4c127p5">
<span class="m-text m-primary">thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti;</span><br />
</p>
<p id="pp2p4c127p6">
<span class="m-text m-primary">uddhaccakukkuccaṁ pahāya anuddhato viharati ajjhattaṁ vūpasantacitto, uddhaccakukkuccā cittaṁ parisodheti;</span><br />
</p>
<p id="pp2p4c127p7">
<span class="m-text m-primary">vicikicchaṁ pahāya tiṇṇavicikiccho viharati akathaṅkathī kusalesu dhammesu, vicikicchāya cittaṁ parisodheti.</span><br />
</p>
<p id="pp2p4c128p1">
<span class="m-text m-primary">So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati;</span><br />
</p>
<p id="pp2p4c128p2">
<span class="m-text m-primary">vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati;</span><br />
</p>
<p id="pp2p4c128p3">
<span class="m-text m-primary">pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti—“upekkhako satimā sukhavihārī”ti tatiyaṁ jhānaṁ upasampajja viharati;</span><br />
</p>
<p id="pp2p4c128p4">
<span class="m-text m-primary">sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.</span><br />
</p>
<p id="pp2p4c129p1">
<span class="m-text m-primary">So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmeti.</span><br />
</p>
<p id="pp2p4c129p2">
<span class="m-text m-primary">So anekavihitaṁ pubbenivāsaṁ anussarati, seyyathidaṁ—</span><br />
</p>
<p id="pp2p4c129p3">
<span class="m-text m-primary">ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—</span><br />
</p>
<p id="pp2p4c129p4">
<span class="m-text m-primary">“amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto amutra udapādiṁ;</span><br />
</p>
<p id="pp2p4c129p5">
<span class="m-text m-primary">tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto idhūpapanno”ti.</span><br />
</p>
<p id="pp2p4c129p6">
<span class="m-text m-primary">Iti sākāraṁ sauddesaṁ anekavihitaṁ pubbenivāsaṁ anussarati.</span><br />
</p>
<p id="pp2p4c130p1">
<span class="m-text m-primary">So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmeti.</span><br />
</p>
<p id="pp2p4c130p2">
<span class="m-text m-primary">So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti—</span><br />
</p>
<p id="pp2p4c130p3">
<span class="m-text m-primary">“ime vata bhonto sattā kāyaduccaritena samannāgatā, vacīduccaritena samannāgatā, manoduccaritena samannāgatā, ariyānaṁ upavādakā, micchādiṭṭhikā micchādiṭṭhikammasamādānā.</span><br />
</p>
<p id="pp2p4c130p4">
<span class="m-text m-primary">Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.</span><br />
</p>
<p id="pp2p4c130p5">
<span class="m-text m-primary">Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā.</span><br />
</p>
<p id="pp2p4c130p6">
<span class="m-text m-primary">Te kāyassa bhedā paraṁ maraṇā sugatiṁ saggaṁ lokaṁ upapannā”ti.</span><br />
</p>
<p id="pp2p4c130p7">
<span class="m-text m-primary">So iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti.</span><br />
</p>
<p id="pp2p4c131p1">
<span class="m-text m-primary">So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti.</span><br />
</p>
<p id="pp2p4c131p2">
<span class="m-text m-primary">So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti,</span><br />
</p>
<p id="pp2p4c131p3">
<span class="m-text m-primary">“ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti, “ayaṁ āsavanirodhagāminī paṭipadā”ti yathābhūtaṁ pajānāti.</span><br />
</p>
<p id="pp2p4c131p4">
<span class="m-text m-primary">Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati.</span><br />
</p>
<p id="pp2p4c131p5">
<span class="m-text m-primary">Vimuttasmiṁ vimuttamiti ñāṇaṁ hoti.</span><br />
</p>
<p id="pp2p4c131p6">
<span class="m-text m-primary">“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti.</span><br />
</p>
<p id="pp2p4c131p7">
<span class="m-text m-primary">Evaṁ puggalo neva attantapo ca hoti na attaparitāpanānuyogamanuyutto, na parantapo na paraparitāpanānuyogamanuyutto.</span><br />
</p>
<p id="pp2p4c131p8">
<span class="m-text m-primary">So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati.</span><br />
</p>
<p id="pp2p4c132p1">
<span class="m-text m-primary">Katamo ca puggalo sarāgo?</span><br />
</p>
<p id="pp2p4c132p2">
<span class="m-text m-primary">Yassa puggalassa rāgo appahīno, ayaṁ vuccati puggalo “sarāgo”.</span><br />
</p>
<p id="pp2p4c133p1">
<span class="m-text m-primary">Katamo ca puggalo sadoso?</span><br />
</p>
<p id="pp2p4c133p2">
<span class="m-text m-primary">Yassa puggalassa doso appahīno, ayaṁ vuccati puggalo “sadoso”.</span><br />
</p>
<p id="pp2p4c134p1">
<span class="m-text m-primary">Katamo ca puggalo samoho?</span><br />
</p>
<p id="pp2p4c134p2">
<span class="m-text m-primary">Yassa puggalassa moho appahīno, ayaṁ vuccati puggalo “samoho”.</span><br />
</p>
<p id="pp2p4c135p1">
<span class="m-text m-primary">Katamo ca puggalo samāno?</span><br />
</p>
<p id="pp2p4c135p2">
<span class="m-text m-primary">Yassa puggalassa māno appahīno, ayaṁ vuccati puggalo “samāno”.</span><br />
</p>
<p id="pp2p4c136p1">
<span class="m-text m-primary">Kathañca puggalo lābhī hoti ajjhattaṁ cetosamathassa, na lābhī adhipaññādhammavipassanāya?</span><br />
</p>
<p id="pp2p4c136p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ, na lābhī lokuttaramaggassa vā phalassa vā.</span><br />
</p>
<p id="pp2p4c136p3">
<span class="m-text m-primary">Evaṁ puggalo lābhī hoti ajjhattaṁ cetosamathassa, na lābhī adhipaññādhammavipassanāya.</span><br />
</p>
<p id="pp2p4c137p1">
<span class="m-text m-primary">Kathañca puggalo lābhī hoti adhipaññādhammavipassanāya, na lābhī ajjhattaṁ cetosamathassa?</span><br />
</p>
<p id="pp2p4c137p2">
<span class="m-text m-primary">Idhekacco puggalo lābhī hoti lokuttaramaggassa vā phalassa vā, na lābhī rūpasahagatānaṁ vā arūpasahagatānaṁ vā samāpattīnaṁ.</span><br />
</p>
<p id="pp2p4c137p3">
<span class="m-text m-primary">Evaṁ puggalo lābhī hoti adhipaññādhammavipassanāya, na lābhī ajjhattaṁ cetosamathassa.</span><br />
</p>
<p id="pp2p4c138p1">
<span class="m-text m-primary">Kathañca puggalo lābhī ceva hoti ajjhattaṁ cetosamathassa, lābhī ca adhipaññādhammavipassanāya?</span><br />
</p>
<p id="pp2p4c138p2">
<span class="m-text m-primary">Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ, lābhī lokuttaramaggassa vā phalassa vā.</span><br />
</p>
<p id="pp2p4c138p3">
<span class="m-text m-primary">Evaṁ puggalo lābhī ceva hoti ajjhattaṁ cetosamathassa, lābhī ca adhipaññādhammavipassanāya.</span><br />
</p>
<p id="pp2p4c139p1">
<span class="m-text m-primary">Kathañca puggalo neva lābhī hoti ajjhattaṁ cetosamathassa, na lābhī adhipaññādhammavipassanāya?</span><br />
</p>
<p id="pp2p4c139p2">
<span class="m-text m-primary">Idhekacco puggalo neva lābhī hoti rūpasahagatānaṁ vā arūpasahagatānaṁ vā samāpattīnaṁ, na lābhī lokuttaramaggassa vā phalassa vā.</span><br />
</p>
<p id="pp2p4c139p3">
<span class="m-text m-primary">Evaṁ puggalo neva lābhī hoti ajjhattaṁ cetosamathassa, na lābhī adhipaññādhammavipassanāya.</span><br />
</p>
<p id="pp2p4c140p1">
<span class="m-text m-primary">Katamo ca puggalo anusotagāmī?</span><br />
</p>
<p id="pp2p4c140p2">
<span class="m-text m-primary">Idhekacco puggalo kāme ca paṭisevati pāpañca kammaṁ karoti.</span><br />
</p>
<p id="pp2p4c140p3">
<span class="m-text m-primary">Ayaṁ vuccati puggalo “anusotagāmī”.</span><br />
</p>
<p id="pp2p4c141p1">
<span class="m-text m-primary">Katamo ca puggalo paṭisotagāmī?</span><br />
</p>
<p id="pp2p4c141p2">
<span class="m-text m-primary">Idhekacco puggalo kāme ca na paṭisevati pāpañca kammaṁ na karoti.</span><br />
</p>
<p id="pp2p4c141p3">
<span class="m-text m-primary">So sahāpi dukkhena sahāpi domanassena assumukhenapi rudamāno paripuṇṇaṁ parisuddhaṁ brahmacariyaṁ carati.</span><br />
</p>
<p id="pp2p4c141p4">
<span class="m-text m-primary">Ayaṁ vuccati puggalo “paṭisotagāmī”.</span><br />
</p>
<p id="pp2p4c142p1">
<span class="m-text m-primary">Katamo ca puggalo ṭhitatto?</span><br />
</p>
<p id="pp2p4c142p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.</span><br />
</p>
<p id="pp2p4c142p3">
<span class="m-text m-primary">Ayaṁ vuccati puggalo “ṭhitatto”.</span><br />
</p>
<p id="pp2p4c143p1">
<span class="m-text m-primary">Katamo ca puggalo tiṇṇo pāraṅgato thale tiṭṭhati brāhmaṇo?</span><br />
</p>
<p id="pp2p4c143p2">
<span class="m-text m-primary">Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.</span><br />
</p>
<p id="pp2p4c143p3">
<span class="m-text m-primary">Ayaṁ vuccati puggalo tiṇṇo pāraṅgato thale tiṭṭhati brāhmaṇo.</span><br />
</p>
<p id="pp2p4c144p1">
<span class="m-text m-primary">Kathañca puggalo appassuto hoti sutena anupapanno?</span><br />
</p>
<p id="pp2p4c144p2">
<span class="m-text m-primary">Idhekaccassa puggalassa appakaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c144p3">
<span class="m-text m-primary">So tassa appakassa sutassa na atthamaññāya dhammamaññāya dhammānudhammappaṭipanno hoti.</span><br />
</p>
<p id="pp2p4c144p4">
<span class="m-text m-primary">Evaṁ puggalo appassuto hoti sutena anupapanno.</span><br />
</p>
<p id="pp2p4c145p1">
<span class="m-text m-primary">Kathañca puggalo appassuto hoti sutena upapanno?</span><br />
</p>
<p id="pp2p4c145p2">
<span class="m-text m-primary">Idhekaccassa puggalassa appakaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c145p3">
<span class="m-text m-primary">So tassa appakassa sutassa atthamaññāya dhammamaññāya dhammānudhammappaṭipanno hoti.</span><br />
</p>
<p id="pp2p4c145p4">
<span class="m-text m-primary">Evaṁ puggalo appassuto hoti sutena upapanno.</span><br />
</p>
<p id="pp2p4c146p1">
<span class="m-text m-primary">Kathañca puggalo bahussuto hoti sutena anupapanno?</span><br />
</p>
<p id="pp2p4c146p2">
<span class="m-text m-primary">Idhekaccassa puggalassa bahukaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c146p3">
<span class="m-text m-primary">So tassa bahukassa sutassa na atthamaññāya dhammamaññāya dhammānudhammappaṭipanno hoti.</span><br />
</p>
<p id="pp2p4c146p4">
<span class="m-text m-primary">Evaṁ puggalo bahussuto hoti sutena anupapanno.</span><br />
</p>
<p id="pp2p4c147p1">
<span class="m-text m-primary">Kathañca puggalo bahussuto hoti sutena upapanno?</span><br />
</p>
<p id="pp2p4c147p2">
<span class="m-text m-primary">Idhekaccassa puggalassa bahukaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.</span><br />
</p>
<p id="pp2p4c147p3">
<span class="m-text m-primary">So tassa bahukassa sutassa atthamaññāya dhammamaññāya dhammānudhammappaṭipanno hoti.</span><br />
</p>
<p id="pp2p4c147p4">
<span class="m-text m-primary">Evaṁ puggalo bahussuto hoti sutena upapanno.</span><br />
</p>
<p id="pp2p4c148p1">
<span class="m-text m-primary">Katamo ca puggalo samaṇamacalo?</span><br />
</p>
<p id="pp2p4c148p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.</span><br />
</p>
<p id="pp2p4c148p3">
<span class="m-text m-primary">Ayaṁ vuccati puggalo “samaṇamacalo”.</span><br />
</p>
<p id="pp2p4c149p1">
<span class="m-text m-primary">Katamo ca puggalo samaṇapadumo?</span><br />
</p>
<p id="pp2p4c149p2">
<span class="m-text m-primary">Idhekacco puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti.</span><br />
</p>
<p id="pp2p4c149p3">
<span class="m-text m-primary">Ayaṁ vuccati puggalo “samaṇapadumo”.</span><br />
</p>
<p id="pp2p4c150p1">
<span class="m-text m-primary">Katamo ca puggalo samaṇapuṇḍarīko?</span><br />
</p>
<p id="pp2p4c150p2">
<span class="m-text m-primary">Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.</span><br />
</p>
<p id="pp2p4c150p3">
<span class="m-text m-primary">Ayaṁ vuccati puggalo “samaṇapuṇḍarīko”.</span><br />
</p>
<p id="pp2p4c151p1">
<span class="m-text m-primary">Katamo ca puggalo samaṇesu samaṇasukhumālo?</span><br />
</p>
<p id="pp2p4c151p2">
<span class="m-text m-primary">Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.</span><br />
</p>
<p id="pp2p4c151p3">
<span class="m-text m-primary">Ayaṁ vuccati puggalo “samaṇesu samaṇasukhumālo”ti.</span><br />
</p>
<p id="pp2p4c152p1">
<span class="m-text m-primary">Catukkaniddeso.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>