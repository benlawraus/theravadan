<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0nfz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0nfz.html" />
  <meta property="og:description" content="Bhaddiyavagga 3. Sīvalittheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Sīlaṁ tassa asaṅkheyyaṁ, samādhi vajirūpamo; Asaṅkheyyaṁ ñāṇavaraṁ, vimutti ca anopamā. Manujāmaranāgānaṁ, brahmānañca samāgame; Samaṇabrāhmaṇākiṇṇe, dhammaṁ desesi nāyako. Sasāvakaṁ mahālābhiṁ, puññavantaṁ jutindharaṁ; Ṭhapesi etadaggamhi, parisāsu visārado. Tadāhaṁ khattiyo āsiṁ, nagare haṁsasavhaye …" />
  <meta name="twitter:description" content="Bhaddiyavagga 3. Sīvalittheraapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Sīlaṁ tassa asaṅkheyyaṁ, samādhi vajirūpamo; Asaṅkheyyaṁ ñāṇavaraṁ, vimutti ca anopamā. Manujāmaranāgānaṁ, brahmānañca samāgame; Samaṇabrāhmaṇākiṇṇe, dhammaṁ desesi nāyako. Sasāvakaṁ mahālābhiṁ, puññavantaṁ jutindharaṁ; Ṭhapesi etadaggamhi, parisāsu visārado. Tadāhaṁ khattiyo āsiṁ, nagare haṁsasavhaye …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddiyavagga">
<h2><a href="#bhaddiyavagga">Bhaddiyavagga</a></h2>
<section id="sivalittheraapadana">
<h3><a href="#sivalittheraapadana">3. Sīvalittheraapadāna</a></h3>
<p id="tha-ap545c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap545c1p2">
<span class="m-text m-primary">sabbadhammesu cakkhumā;</span><br />
</p>
<p id="tha-ap545c1p3">
<span class="m-text m-primary">Ito satasahassamhi,</span><br />
</p>
<p id="tha-ap545c1p4">
<span class="m-text m-primary">kappe uppajji nāyako.</span><br />
</p>
<p id="tha-ap545c2p1">
<span class="m-text m-primary">Sīlaṁ tassa asaṅkheyyaṁ,</span><br />
</p>
<p id="tha-ap545c2p2">
<span class="m-text m-primary">samādhi vajirūpamo;</span><br />
</p>
<p id="tha-ap545c2p3">
<span class="m-text m-primary">Asaṅkheyyaṁ ñāṇavaraṁ,</span><br />
</p>
<p id="tha-ap545c2p4">
<span class="m-text m-primary">vimutti ca anopamā.</span><br />
</p>
<p id="tha-ap545c3p1">
<span class="m-text m-primary">Manujāmaranāgānaṁ,</span><br />
</p>
<p id="tha-ap545c3p2">
<span class="m-text m-primary">brahmānañca samāgame;</span><br />
</p>
<p id="tha-ap545c3p3">
<span class="m-text m-primary">Samaṇabrāhmaṇākiṇṇe,</span><br />
</p>
<p id="tha-ap545c3p4">
<span class="m-text m-primary">dhammaṁ desesi nāyako.</span><br />
</p>
<p id="tha-ap545c4p1">
<span class="m-text m-primary">Sasāvakaṁ mahālābhiṁ,</span><br />
</p>
<p id="tha-ap545c4p2">
<span class="m-text m-primary">puññavantaṁ jutindharaṁ;</span><br />
</p>
<p id="tha-ap545c4p3">
<span class="m-text m-primary">Ṭhapesi etadaggamhi,</span><br />
</p>
<p id="tha-ap545c4p4">
<span class="m-text m-primary">parisāsu visārado.</span><br />
</p>
<p id="tha-ap545c5p1">
<span class="m-text m-primary">Tadāhaṁ khattiyo āsiṁ,</span><br />
</p>
<p id="tha-ap545c5p2">
<span class="m-text m-primary">nagare haṁsasavhaye;</span><br />
</p>
<p id="tha-ap545c5p3">
<span class="m-text m-primary">Sutvā jinassa taṁ vākyaṁ,</span><br />
</p>
<p id="tha-ap545c5p4">
<span class="m-text m-primary">sāvakassa guṇaṁ bahuṁ.</span><br />
</p>
<p id="tha-ap545c6p1">
<span class="m-text m-primary">Nimantayitvā sattāhaṁ,</span><br />
</p>
<p id="tha-ap545c6p2">
<span class="m-text m-primary">bhojayitvā sasāvakaṁ;</span><br />
</p>
<p id="tha-ap545c6p3">
<span class="m-text m-primary">Mahādānaṁ daditvāna,</span><br />
</p>
<p id="tha-ap545c6p4">
<span class="m-text m-primary">taṁ ṭhānamabhipatthayiṁ.</span><br />
</p>
<p id="tha-ap545c7p1">
<span class="m-text m-primary">Tadā maṁ vinataṁ pāde,</span><br />
</p>
<p id="tha-ap545c7p2">
<span class="m-text m-primary">disvāna purisāsabho;</span><br />
</p>
<p id="tha-ap545c7p3">
<span class="m-text m-primary">Sarena mahatā vīro,</span><br />
</p>
<p id="tha-ap545c7p4">
<span class="m-text m-primary">idaṁ vacanamabravi.</span><br />
</p>
<p id="tha-ap545c8p1">
<span class="m-text m-primary">‘Tato jinassa vacanaṁ,</span><br />
</p>
<p id="tha-ap545c8p2">
<span class="m-text m-primary">sotukāmā mahājanā;</span><br />
</p>
<p id="tha-ap545c8p3">
<span class="m-text m-primary">Devadānavagandhabbā,</span><br />
</p>
<p id="tha-ap545c8p4">
<span class="m-text m-primary">brahmāno ca mahiddhikā’.</span><br />
</p>
<p id="tha-ap545c9p1">
<span class="m-text m-primary">Samaṇabrāhmaṇā ceva,</span><br />
</p>
<p id="tha-ap545c9p2">
<span class="m-text m-primary">namassiṁsu katañjalī;</span><br />
</p>
<p id="tha-ap545c9p3">
<span class="m-text m-primary">‘Namo te purisājañña,</span><br />
</p>
<p id="tha-ap545c9p4">
<span class="m-text m-primary">namo te purisuttama.</span><br />
</p>
<p id="tha-ap545c10p1">
<span class="m-text m-primary">Khattiyena mahādānaṁ,</span><br />
</p>
<p id="tha-ap545c10p2">
<span class="m-text m-primary">dinnaṁ sattāhikampi vo;</span><br />
</p>
<p id="tha-ap545c10p3">
<span class="m-text m-primary">Sotukāmā phalaṁ tassa,</span><br />
</p>
<p id="tha-ap545c10p4">
<span class="m-text m-primary">byākarohi mahāmune’.</span><br />
</p>
<p id="tha-ap545c11p1">
<span class="m-text m-primary">Tato avoca bhagavā,</span><br />
</p>
<p id="tha-ap545c11p2">
<span class="m-text m-primary">‘suṇātha mama bhāsitaṁ;</span><br />
</p>
<p id="tha-ap545c11p3">
<span class="m-text m-primary">Appameyyamhi buddhamhi,</span><br />
</p>
<p id="tha-ap545c11p4">
<span class="m-text m-primary">sasaṅghamhi patiṭṭhitā.</span><br />
</p>
<p id="tha-ap545c12p1">
<span class="m-text m-primary">Dakkhiṇā tāya ko vattā,</span><br />
</p>
<p id="tha-ap545c12p2">
<span class="m-text m-primary">appameyyaphalā hi sā;</span><br />
</p>
<p id="tha-ap545c12p3">
<span class="m-text m-primary">Api ce sa mahābhogo,</span><br />
</p>
<p id="tha-ap545c12p4">
<span class="m-text m-primary">ṭhānaṁ pattheti uttamaṁ.</span><br />
</p>
<p id="tha-ap545c13p1">
<span class="m-text m-primary">Lābhī vipulalābhānaṁ,</span><br />
</p>
<p id="tha-ap545c13p2">
<span class="m-text m-primary">yathā bhikkhu sudassano;</span><br />
</p>
<p id="tha-ap545c13p3">
<span class="m-text m-primary">Tathāhampi bhaveyyanti,</span><br />
</p>
<p id="tha-ap545c13p4">
<span class="m-text m-primary">lacchase taṁ anāgate.</span><br />
</p>
<p id="tha-ap545c14p1">
<span class="m-text m-primary">Satasahassito kappe,</span><br />
</p>
<p id="tha-ap545c14p2">
<span class="m-text m-primary">okkākakulasambhavo;</span><br />
</p>
<p id="tha-ap545c14p3">
<span class="m-text m-primary">Gotamo nāma gottena,</span><br />
</p>
<p id="tha-ap545c14p4">
<span class="m-text m-primary">satthā loke bhavissati.</span><br />
</p>
<p id="tha-ap545c15p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap545c15p2">
<span class="m-text m-primary">oraso dhammanimmito;</span><br />
</p>
<p id="tha-ap545c15p3">
<span class="m-text m-primary">Sīvali nāma nāmena,</span><br />
</p>
<p id="tha-ap545c15p4">
<span class="m-text m-primary">hessati satthu sāvako’.</span><br />
</p>
<p id="tha-ap545c16p1">
<span class="m-text m-primary">Tena kammena sukatena,</span><br />
</p>
<p id="tha-ap545c16p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap545c16p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap545c16p4">
<span class="m-text m-primary">tāvatiṁsūpago ahaṁ.</span><br />
</p>
<p id="tha-ap545c17p1">
<span class="m-text m-primary">Ekanavutito kappe,</span><br />
</p>
<p id="tha-ap545c17p2">
<span class="m-text m-primary">vipassī lokanāyako;</span><br />
</p>
<p id="tha-ap545c17p3">
<span class="m-text m-primary">Uppajji cārudassano,</span><br />
</p>
<p id="tha-ap545c17p4">
<span class="m-text m-primary">sabbadhammavipassako.</span><br />
</p>
<p id="tha-ap545c18p1">
<span class="m-text m-primary">Tadāhaṁ bandhumatiyaṁ,</span><br />
</p>
<p id="tha-ap545c18p2">
<span class="m-text m-primary">kulassaññatarassa ca;</span><br />
</p>
<p id="tha-ap545c18p3">
<span class="m-text m-primary">Dayito passito ceva,</span><br />
</p>
<p id="tha-ap545c18p4">
<span class="m-text m-primary">āsiṁ kammantavāvaṭo.</span><br />
</p>
<p id="tha-ap545c19p1">
<span class="m-text m-primary">Tadā aññataro pūgo,</span><br />
</p>
<p id="tha-ap545c19p2">
<span class="m-text m-primary">vipassissa mahesino;</span><br />
</p>
<p id="tha-ap545c19p3">
<span class="m-text m-primary">Parivesaṁ akārayi,</span><br />
</p>
<p id="tha-ap545c19p4">
<span class="m-text m-primary">mahantamativissutaṁ.</span><br />
</p>
<p id="tha-ap545c20p1">
<span class="m-text m-primary">Niṭṭhite ca mahādāne,</span><br />
</p>
<p id="tha-ap545c20p2">
<span class="m-text m-primary">daduṁ khajjakasañhitaṁ;</span><br />
</p>
<p id="tha-ap545c20p3">
<span class="m-text m-primary">Navaṁ dadhiṁ madhuñceva,</span><br />
</p>
<p id="tha-ap545c20p4">
<span class="m-text m-primary">vicinaṁ neva addasuṁ.</span><br />
</p>
<p id="tha-ap545c21p1">
<span class="m-text m-primary">Tadāhaṁ taṁ gahetvāna,</span><br />
</p>
<p id="tha-ap545c21p2">
<span class="m-text m-primary">navaṁ dadhiṁ madhumpi ca;</span><br />
</p>
<p id="tha-ap545c21p3">
<span class="m-text m-primary">Kammassāmigharaṁ gacchiṁ,</span><br />
</p>
<p id="tha-ap545c21p4">
<span class="m-text m-primary">tamesantā mamaddasuṁ.</span><br />
</p>
<p id="tha-ap545c22p1">
<span class="m-text m-primary">Sahassamapi datvāna,</span><br />
</p>
<p id="tha-ap545c22p2">
<span class="m-text m-primary">nālabhiṁsu ca taṁ dvayaṁ;</span><br />
</p>
<p id="tha-ap545c22p3">
<span class="m-text m-primary">Tatohaṁ evaṁ cintesiṁ,</span><br />
</p>
<p id="tha-ap545c22p4">
<span class="m-text m-primary">‘netaṁ hessati orakaṁ.</span><br />
</p>
<p id="tha-ap545c23p1">
<span class="m-text m-primary">Yathā ime janā sabbe,</span><br />
</p>
<p id="tha-ap545c23p2">
<span class="m-text m-primary">sakkaronti tathāgataṁ;</span><br />
</p>
<p id="tha-ap545c23p3">
<span class="m-text m-primary">Ahampi kāraṁ kassāmi,</span><br />
</p>
<p id="tha-ap545c23p4">
<span class="m-text m-primary">sasaṅghe lokanāyake’.</span><br />
</p>
<p id="tha-ap545c24p1">
<span class="m-text m-primary">Tadāhamevaṁ cintetvā,</span><br />
</p>
<p id="tha-ap545c24p2">
<span class="m-text m-primary">dadhiṁ madhuñca ekato;</span><br />
</p>
<p id="tha-ap545c24p3">
<span class="m-text m-primary">Madditvā lokanāthassa,</span><br />
</p>
<p id="tha-ap545c24p4">
<span class="m-text m-primary">sasaṅghassa adāsahaṁ.</span><br />
</p>
<p id="tha-ap545c25p1">
<span class="m-text m-primary">Tena kammena sukatena,</span><br />
</p>
<p id="tha-ap545c25p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap545c25p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap545c25p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap545c26p1">
<span class="m-text m-primary">Punāhaṁ bārāṇasiyaṁ,</span><br />
</p>
<p id="tha-ap545c26p2">
<span class="m-text m-primary">rājā hutvā mahāyaso;</span><br />
</p>
<p id="tha-ap545c26p3">
<span class="m-text m-primary">Sattukassa tadā duṭṭho,</span><br />
</p>
<p id="tha-ap545c26p4">
<span class="m-text m-primary">dvārarodhamakārayiṁ.</span><br />
</p>
<p id="tha-ap545c27p1">
<span class="m-text m-primary">Tadā tapassino ruddhā,</span><br />
</p>
<p id="tha-ap545c27p2">
<span class="m-text m-primary">ekāhaṁ rakkhitā ahuṁ;</span><br />
</p>
<p id="tha-ap545c27p3">
<span class="m-text m-primary">Tato tassa vipākena,</span><br />
</p>
<p id="tha-ap545c27p4">
<span class="m-text m-primary">pāpatiṁ nirayaṁ bhusaṁ.</span><br />
</p>
<p id="tha-ap545c28p1">
<span class="m-text m-primary">Pacchime ca bhave dāni,</span><br />
</p>
<p id="tha-ap545c28p2">
<span class="m-text m-primary">jātohaṁ koliye pure;</span><br />
</p>
<p id="tha-ap545c28p3">
<span class="m-text m-primary">Suppavāsā ca me mātā,</span><br />
</p>
<p id="tha-ap545c28p4">
<span class="m-text m-primary">mahāli licchavī pitā.</span><br />
</p>
<p id="tha-ap545c29p1">
<span class="m-text m-primary">Khattiye puññakammena,</span><br />
</p>
<p id="tha-ap545c29p2">
<span class="m-text m-primary">dvārarodhassa vāhasā;</span><br />
</p>
<p id="tha-ap545c29p3">
<span class="m-text m-primary">Satta vassāni nivasiṁ,</span><br />
</p>
<p id="tha-ap545c29p4">
<span class="m-text m-primary">mātukucchimhi dukkhito.</span><br />
</p>
<p id="tha-ap545c30p1">
<span class="m-text m-primary">Sattāhaṁ dvāramūḷhohaṁ,</span><br />
</p>
<p id="tha-ap545c30p2">
<span class="m-text m-primary">mahādukkhasamappito;</span><br />
</p>
<p id="tha-ap545c30p3">
<span class="m-text m-primary">Mātā me chandadānena,</span><br />
</p>
<p id="tha-ap545c30p4">
<span class="m-text m-primary">evaṁ āsi sudukkhitā.</span><br />
</p>
<p id="tha-ap545c31p1">
<span class="m-text m-primary">Suvatthitohaṁ nikkhanto,</span><br />
</p>
<p id="tha-ap545c31p2">
<span class="m-text m-primary">buddhena anukampito;</span><br />
</p>
<p id="tha-ap545c31p3">
<span class="m-text m-primary">Nikkhantadivaseyeva,</span><br />
</p>
<p id="tha-ap545c31p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap545c32p1">
<span class="m-text m-primary">Upajjhā sāriputto me,</span><br />
</p>
<p id="tha-ap545c32p2">
<span class="m-text m-primary">moggallāno mahiddhiko;</span><br />
</p>
<p id="tha-ap545c32p3">
<span class="m-text m-primary">Kese oropayanto me,</span><br />
</p>
<p id="tha-ap545c32p4">
<span class="m-text m-primary">anusāsi mahāmati.</span><br />
</p>
<p id="tha-ap545c33p1">
<span class="m-text m-primary">Kesesu chijjamānesu,</span><br />
</p>
<p id="tha-ap545c33p2">
<span class="m-text m-primary">arahattamapāpuṇiṁ;</span><br />
</p>
<p id="tha-ap545c33p3">
<span class="m-text m-primary">Devā nāgā manussā ca,</span><br />
</p>
<p id="tha-ap545c33p4">
<span class="m-text m-primary">paccaye upanenti me.</span><br />
</p>
<p id="tha-ap545c34p1">
<span class="m-text m-primary">Padumuttaranāthañca,</span><br />
</p>
<p id="tha-ap545c34p2">
<span class="m-text m-primary">vipassiñca vināyakaṁ;</span><br />
</p>
<p id="tha-ap545c34p3">
<span class="m-text m-primary">Yaṁ pūjayiṁ pamudito,</span><br />
</p>
<p id="tha-ap545c34p4">
<span class="m-text m-primary">paccayehi visesato.</span><br />
</p>
<p id="tha-ap545c35p1">
<span class="m-text m-primary">Tato tesaṁ visesena,</span><br />
</p>
<p id="tha-ap545c35p2">
<span class="m-text m-primary">kammānaṁ vipuluttamaṁ;</span><br />
</p>
<p id="tha-ap545c35p3">
<span class="m-text m-primary">Lābhaṁ labhāmi sabbattha,</span><br />
</p>
<p id="tha-ap545c35p4">
<span class="m-text m-primary">vane gāme jale thale.</span><br />
</p>
<p id="tha-ap545c36p1">
<span class="m-text m-primary">Revataṁ dassanatthāya,</span><br />
</p>
<p id="tha-ap545c36p2">
<span class="m-text m-primary">yadā yāti vināyako;</span><br />
</p>
<p id="tha-ap545c36p3">
<span class="m-text m-primary">Tiṁsabhikkhusahassehi,</span><br />
</p>
<p id="tha-ap545c36p4">
<span class="m-text m-primary">saha lokagganāyako.</span><br />
</p>
<p id="tha-ap545c37p1">
<span class="m-text m-primary">Tadā devopaṇītehi,</span><br />
</p>
<p id="tha-ap545c37p2">
<span class="m-text m-primary">mamatthāya mahāmati;</span><br />
</p>
<p id="tha-ap545c37p3">
<span class="m-text m-primary">Paccayehi mahāvīro,</span><br />
</p>
<p id="tha-ap545c37p4">
<span class="m-text m-primary">sasaṅgho lokanāyako.</span><br />
</p>
<p id="tha-ap545c38p1">
<span class="m-text m-primary">Upaṭṭhito mayā buddho,</span><br />
</p>
<p id="tha-ap545c38p2">
<span class="m-text m-primary">gantvā revatamaddasa;</span><br />
</p>
<p id="tha-ap545c38p3">
<span class="m-text m-primary">Tato jetavanaṁ gantvā,</span><br />
</p>
<p id="tha-ap545c38p4">
<span class="m-text m-primary">etadagge ṭhapesi maṁ.</span><br />
</p>
<p id="tha-ap545c39p1">
<span class="m-text m-primary">‘Lābhīnaṁ sīvali aggo,</span><br />
</p>
<p id="tha-ap545c39p2">
<span class="m-text m-primary">mama sissesu bhikkhavo’;</span><br />
</p>
<p id="tha-ap545c39p3">
<span class="m-text m-primary">Sabbalokahito satthā,</span><br />
</p>
<p id="tha-ap545c39p4">
<span class="m-text m-primary">kittayī parisāsu maṁ.</span><br />
</p>
<p id="tha-ap545c40p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap545c40p2">
<span class="m-text m-primary">…pe…</span><br />
</p>
<p id="tha-ap545c40p3">
<span class="m-text m-primary">viharāmi anāsavo.</span><br />
</p>
<p id="tha-ap545c41p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap545c41p2">
<span class="m-text m-primary">…pe…</span><br />
</p>
<p id="tha-ap545c41p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap545c42p1">
<span class="m-text m-primary">Paṭisambhidā catasso,</span><br />
</p>
<p id="tha-ap545c42p2">
<span class="m-text m-primary">…pe…</span><br />
</p>
<p id="tha-ap545c42p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap545c43p1">
<span class="m-text m-primary">Itthaṁ sudaṁ āyasmā sīvalithero imā gāthāyo abhāsitthāti.</span><br />
</p>
<p id="tha-ap545c44p1">
<span class="m-text m-primary">Sīvalittherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>