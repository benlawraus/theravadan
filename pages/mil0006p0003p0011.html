<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0006p0003p0011.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0003p0010.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0003p0012.html">Next</a></div>
</div>
<p id="mil6p3p11c0p2">
<span class="pali m-text">Anumānapañha</span><br />
</p>
<p id="mil6p3p11c0p3">
<span class="pali m-text">Vessantaravagga</span><br />
</p>
<section id="nibbanasacchikaranapanha">
<span id="mil6p3p11c0p4"></span><h2><span class="pali m-text">11. Nibbānasacchikaraṇapañha</span></h2>
<p id="mil6p3p11c1p1">
<span class="pali m-text">“Bhante nāgasena, tumhe bhaṇatha—</span><br />
</p>
<p id="mil6p3p11c1p2">
<span class="pali m-text">‘nibbānaṁ na atītaṁ, na anāgataṁ, na paccuppannaṁ, na uppannaṁ na anuppannaṁ na uppādanīyan’ti.</span><br />
</p>
<p id="mil6p3p11c1p3">
<span class="pali m-text">Idha, bhante nāgasena, yo koci sammāpaṭipanno nibbānaṁ sacchikaroti, so uppannaṁ sacchikaroti, udāhu uppādetvā sacchikarotī”ti?</span><br />
</p>
<p id="mil6p3p11c1p4">
<span class="pali m-text">“Yo koci, mahārāja, sammāpaṭipanno nibbānaṁ sacchikaroti, so na uppannaṁ sacchikaroti, na uppādetvā sacchikaroti, api ca, mahārāja, atthesā nibbānadhātu, yaṁ so sammāpaṭipanno sacchikarotī”ti.</span><br />
</p>
<p id="mil6p3p11c2p1">
<span class="pali m-text">“Mā, bhante nāgasena, imaṁ pañhaṁ paṭicchannaṁ katvā dīpehi, vivaṭaṁ pākaṭaṁ katvā dīpehi chandajāto ussāhajāto, yaṁ te sikkhitaṁ, taṁ sabbaṁ etthevākirāhi, etthāyaṁ jano sammūḷho vimatijāto saṁsayapakkhando, bhindetaṁ antodosasallan”ti.</span><br />
</p>
<p id="mil6p3p11c2p2">
<span class="pali m-text">“Atthesā, mahārāja, nibbānadhātu santā sukhā paṇītā, taṁ sammāpaṭipanno jinānusiṭṭhiyā saṅkhāre sammasanto paññāya sacchikaroti.</span><br />
</p>
<p id="mil6p3p11c2p3">
<span class="pali m-text">Yathā, mahārāja, antevāsiko ācariyānusiṭṭhiyā vijjaṁ paññāya sacchikaroti;</span><br />
</p>
<p id="mil6p3p11c2p4">
<span class="pali m-text">evameva kho, mahārāja, sammāpaṭipanno jinānusiṭṭhiyā paññāya nibbānaṁ sacchikaroti.</span><br />
</p>
<p id="mil6p3p11c3p1">
<span class="pali m-text">Kathaṁ pana taṁ nibbānaṁ daṭṭhabbanti?</span><br />
</p>
<p id="mil6p3p11c3p2">
<span class="pali m-text">Anītito nirupaddavato abhayato khemato santato sukhato sātato paṇītato sucito sītalato daṭṭhabbaṁ.</span><br />
</p>
<p id="mil6p3p11c4p1">
<span class="pali m-text">Yathā, mahārāja, puriso bahukaṭṭhapuñjena jalitakaṭṭhitena agginā dayhamāno vāyāmena tato muñcitvā niraggikokāsaṁ pavisitvā tattha paramasukhaṁ labheyya;</span><br />
</p>
<p id="mil6p3p11c4p2">
<span class="pali m-text">evameva kho, mahārāja, yo sammāpaṭipanno, so yoniso manasikārena byapagatatividhaggisantāpaṁ paramasukhaṁ nibbānaṁ sacchikaroti.</span><br />
</p>
<p id="mil6p3p11c4p3">
<span class="pali m-text">Yathā, mahārāja, aggi, evaṁ tividhaggi daṭṭhabbo;</span><br />
</p>
<p id="mil6p3p11c4p4">
<span class="pali m-text">yathā aggigato puriso, evaṁ sammāpaṭipanno daṭṭhabbo;</span><br />
</p>
<p id="mil6p3p11c4p5">
<span class="pali m-text">yathā niraggikokāso, evaṁ nibbānaṁ daṭṭhabbaṁ.</span><br />
</p>
<p id="mil6p3p11c5p1">
<span class="pali m-text">Yathā vā pana, mahārāja, puriso ahikukkuramanussakuṇapasarīravaḷañjakoṭṭhāsarāsigato kuṇapajaṭājaṭitantaramanupaviṭṭho vāyāmena tato muñcitvā nikkuṇapokāsaṁ pavisitvā tattha paramasukhaṁ labheyya;</span><br />
</p>
<p id="mil6p3p11c5p2">
<span class="pali m-text">evameva kho, mahārāja, yo sammāpaṭipanno, so yoniso manasikārena byapagatakilesakuṇapaṁ paramasukhaṁ nibbānaṁ sacchikaroti.</span><br />
</p>
<p id="mil6p3p11c5p3">
<span class="pali m-text">Yathā, mahārāja, kuṇapaṁ, evaṁ pañca kāmaguṇā daṭṭhabbā;</span><br />
</p>
<p id="mil6p3p11c5p4">
<span class="pali m-text">yathā kuṇapagato puriso, evaṁ sammāpaṭipanno daṭṭhabbo;</span><br />
</p>
<p id="mil6p3p11c5p5">
<span class="pali m-text">yathā nikkuṇapokāso, evaṁ nibbānaṁ daṭṭhabbaṁ.</span><br />
</p>
<p id="mil6p3p11c6p1">
<span class="pali m-text">Yathā vā pana, mahārāja, puriso bhīto tasito kampito viparītavibbhantacitto vāyāmena tato muñcitvā daḷhaṁ thiraṁ acalaṁ abhayaṭṭhānaṁ pavisitvā tattha paramasukhaṁ labheyya;</span><br />
</p>
<p id="mil6p3p11c6p2">
<span class="pali m-text">evameva kho, mahārāja, yo sammāpaṭipanno, so yoniso manasikārena byapagatabhayasantāsaṁ paramasukhaṁ nibbānaṁ sacchikaroti.</span><br />
</p>
<p id="mil6p3p11c6p3">
<span class="pali m-text">Yathā, mahārāja, bhayaṁ, evaṁ jātijarābyādhimaraṇaṁ paṭicca aparāparaṁ pavattabhayaṁ daṭṭhabbaṁ;</span><br />
</p>
<p id="mil6p3p11c6p4">
<span class="pali m-text">yathā bhīto puriso, evaṁ sammāpaṭipanno daṭṭhabbo;</span><br />
</p>
<p id="mil6p3p11c6p5">
<span class="pali m-text">yathā abhayaṭṭhānaṁ, evaṁ nibbānaṁ daṭṭhabbaṁ.</span><br />
</p>
<p id="mil6p3p11c7p1">
<span class="pali m-text">Yathā vā pana, mahārāja, puriso kiliṭṭhamalinakalalakaddamadese patito vāyāmena taṁ kalalakaddamaṁ apavāhetvā parisuddhavimaladesamupagantvā tattha paramasukhaṁ labheyya;</span><br />
</p>
<p id="mil6p3p11c7p2">
<span class="pali m-text">evameva kho, mahārāja, yo sammāpaṭipanno, so yoniso manasikārena byapagatakilesamalakaddamaṁ paramasukhaṁ nibbānaṁ sacchikaroti.</span><br />
</p>
<p id="mil6p3p11c7p3">
<span class="pali m-text">Yathā, mahārāja, kalalaṁ, evaṁ lābhasakkārasiloko daṭṭhabbo;</span><br />
</p>
<p id="mil6p3p11c7p4">
<span class="pali m-text">yathā kalalagato puriso, evaṁ sammāpaṭipanno daṭṭhabbo;</span><br />
</p>
<p id="mil6p3p11c7p5">
<span class="pali m-text">yathā parisuddhavimaladeso, evaṁ nibbānaṁ daṭṭhabbaṁ.</span><br />
</p>
<p id="mil6p3p11c8p1">
<span class="pali m-text">Tañca pana nibbānaṁ sammāpaṭipanno kinti sacchikaroti?</span><br />
</p>
<p id="mil6p3p11c8p2">
<span class="pali m-text">Yo so, mahārāja, sammāpaṭipanno, so saṅkhārānaṁ pavattaṁ sammasati.</span><br />
</p>
<p id="mil6p3p11c8p3">
<span class="pali m-text">Pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati, na tattha kiñci sukhaṁ sātaṁ passati āditopi majjhatopi pariyosānatopi.</span><br />
</p>
<p id="mil6p3p11c8p4">
<span class="pali m-text">So tattha kiñci na gayhūpagaṁ passati.</span><br />
</p>
<p id="mil6p3p11c8p5">
<span class="pali m-text">Yathā, mahārāja, puriso divasasantatte ayoguḷe jalite tatte kaṭhite āditopi majjhatopi pariyosānatopi na kiñci gayhūpagaṁ padesaṁ passati;</span><br />
</p>
<p id="mil6p3p11c8p6">
<span class="pali m-text">evameva kho, mahārāja, yo saṅkhārānaṁ pavattaṁ sammasati, so pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati, na tattha kiñci sukhaṁ sātaṁ passati āditopi majjhatopi pariyosānatopi.</span><br />
</p>
<p id="mil6p3p11c8p7">
<span class="pali m-text">So tattha na kiñci gayhūpagaṁ passati, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati.</span><br />
</p>
<p id="mil6p3p11c9p1">
<span class="pali m-text">Yathā, mahārāja, puriso jalitajālaṁ mahantaṁ aggikkhandhaṁ paviseyya, so tattha atāṇo asaraṇo asaraṇībhūto aggimhi nibbindeyya;</span><br />
</p>
<p id="mil6p3p11c9p2">
<span class="pali m-text">evameva kho, mahārāja, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati.</span><br />
</p>
<p id="mil6p3p11c10p1">
<span class="pali m-text">Tassa pavatte bhayadassāvissa evaṁ cittaṁ uppajjati ‘santattaṁ kho panetaṁ pavattaṁ ādittaṁ sampajjalitaṁ bahudukkhaṁ bahūpāyāsaṁ, yadi koci labhetha appavattaṁ etaṁ santaṁ etaṁ paṇītaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan’ti.</span><br />
</p>
<p id="mil6p3p11c10p2">
<span class="pali m-text">Iti hetaṁ tassa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.</span><br />
</p>
<p id="mil6p3p11c11p1">
<span class="pali m-text">Yathā, mahārāja, puriso vippanaṭṭho videsapakkhando nibbāhanamaggaṁ disvā tattha pakkhandati pasīdati pahaṁsayati tusayati ‘paṭiladdho me nibbāhanamaggo’ti;</span><br />
</p>
<p id="mil6p3p11c11p2">
<span class="pali m-text">evameva kho, mahārāja, pavatte bhayadassāvissa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.</span><br />
</p>
<p id="mil6p3p11c12p1">
<span class="pali m-text">So appavattatthāya maggaṁ āyūhati gavesati bhāveti bahulīkaroti, tassa tadatthaṁ sati santiṭṭhati, tadatthaṁ vīriyaṁ santiṭṭhati, tadatthaṁ pīti santiṭṭhati, tassa taṁ cittaṁ aparāparaṁ manasikaroto pavattaṁ samatikkamitvā appavattaṁ okkamati, appavattamanuppatto, mahārāja, sammāpaṭipanno ‘nibbānaṁ sacchikarotī’ti vuccatī”ti.</span><br />
</p>
<p id="mil6p3p11c12p2">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil6p3p11c13p1">
<span class="pali m-text">Nibbānasacchikaraṇapañho ekādasamo.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0003p0010.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0003p0012.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>