<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ne0016.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ne0015.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0017.html">Next</a></div>
</div>
<p id="ne16c0p2">
<span class="pali m-text">Paṭiniddesavāra</span><br />
</p>
<p id="ne16c0p3">
<span class="pali m-text">Vibhaṅga 13</span><br />
</p>
<section id="sodhanaharavibhanga">
<span id="ne16c0p4"></span><h2><span class="pali m-text">Sodhanahāravibhaṅga</span></h2>
<p id="ne16c1p1">
<span class="pali m-text">Tattha katamo sodhano hāro?</span><br />
</p>
<p id="ne16c1p2">
<span class="pali m-text">“Vissajjitamhi pañhe”ti gāthā.</span><br />
</p>
<p id="ne16c1p3">
<span class="pali m-text">Yathā āyasmā ajito pārāyane bhagavantaṁ pañhaṁ pucchati—</span><br />
</p>
<p id="ne16c2p1">
<span class="pali m-text">“Kenassu nivuto loko,</span><br />
</p>
<p id="ne16c2p2">
<span class="pali m-text">kenassu nappakāsati;</span><br />
</p>
<p id="ne16c2p3">
<span class="pali m-text">Kissābhilepanaṁ brūsi,</span><br />
</p>
<p id="ne16c2p4">
<span class="pali m-text">kiṁsu tassa mahabbhayan”ti.</span><br />
</p>
<p id="ne16c3p1">
<span class="pali m-text">“Avijjāya nivuto loko,</span><br />
</p>
<p id="ne16c3p2">
<span class="pali m-text">(ajitāti bhagavā)</span><br />
</p>
<p id="ne16c3p3">
<span class="pali m-text">Vivicchā pamādā nappakāsati;</span><br />
</p>
<p id="ne16c3p4">
<span class="pali m-text">Jappābhilepanaṁ brūmi,</span><br />
</p>
<p id="ne16c3p5">
<span class="pali m-text">Dukkhamassa mahabbhayan”ti.</span><br />
</p>
<p id="ne16c4p1">
<span class="pali m-text">“Kenassu nivuto loko”ti pañhe “avijjāya nivuto loko”ti bhagavā padaṁ sodheti, no ca ārambhaṁ.</span><br />
</p>
<p id="ne16c4p2">
<span class="pali m-text">“Kenassu nappakāsatī”ti pañhe “vivicchā pamādā nappakāsatī”ti bhagavā padaṁ sodheti, no ca ārambhaṁ.</span><br />
</p>
<p id="ne16c4p3">
<span class="pali m-text">“Kissābhilepanaṁ brūsī”ti pañhe “jappābhilepanaṁ brūmī”ti bhagavā padaṁ sodheti, no ca ārambhaṁ.</span><br />
</p>
<p id="ne16c4p4">
<span class="pali m-text">“Kiṁsu tassa mahabbhayan”ti pañhe “dukkhamassa mahabbhayan”ti suddho ārambho.</span><br />
</p>
<p id="ne16c4p5">
<span class="pali m-text">Tenāha bhagavā “avijjāya nivuto loko”ti.</span><br />
</p>
<p id="ne16c5p1">
<span class="pali m-text">“Savanti sabbadhi sotā,</span><br />
</p>
<p id="ne16c5p2">
<span class="pali m-text">(iccāyasmā ajito)</span><br />
</p>
<p id="ne16c5p3">
<span class="pali m-text">Sotānaṁ kiṁ nivāraṇaṁ;</span><br />
</p>
<p id="ne16c5p4">
<span class="pali m-text">Sotānaṁ saṁvaraṁ brūhi,</span><br />
</p>
<p id="ne16c5p5">
<span class="pali m-text">Kena sotā pidhīyare”ti.</span><br />
</p>
<p id="ne16c6p1">
<span class="pali m-text">“Yāni sotāni lokasmiṁ,</span><br />
</p>
<p id="ne16c6p2">
<span class="pali m-text">(ajitāti bhagavā)</span><br />
</p>
<p id="ne16c6p3">
<span class="pali m-text">Sati tesaṁ nivāraṇaṁ;</span><br />
</p>
<p id="ne16c6p4">
<span class="pali m-text">Sotānaṁ saṁvaraṁ brūmi,</span><br />
</p>
<p id="ne16c6p5">
<span class="pali m-text">Paññāyete pidhīyare”ti.</span><br />
</p>
<p id="ne16c7p1">
<span class="pali m-text">“Savanti sabbadhi sotā, sotānaṁ kiṁ nivāraṇan”ti pañhe “yāni sotāni lokasmiṁ, sati tesaṁ nivāraṇan”ti bhagavā padaṁ sodheti, no ca ārambhaṁ.</span><br />
</p>
<p id="ne16c7p2">
<span class="pali m-text">“Sotānaṁ saṁvaraṁ brūhi, kena sotā pidhīyare”ti pañhe “sotānaṁ saṁvaraṁ brūmi, paññāyete pidhīyare”ti suddho ārambho.</span><br />
</p>
<p id="ne16c7p3">
<span class="pali m-text">Tenāha bhagavā “yāni sotāni lokasmin”ti.</span><br />
</p>
<p id="ne16c8p1">
<span class="pali m-text">“Paññā ceva sati ca,</span><br />
</p>
<p id="ne16c8p2">
<span class="pali m-text">(iccāyasmā ajito)</span><br />
</p>
<p id="ne16c8p3">
<span class="pali m-text">Nāmarūpañca mārisa;</span><br />
</p>
<p id="ne16c8p4">
<span class="pali m-text">Etaṁ me puṭṭho pabrūhi,</span><br />
</p>
<p id="ne16c8p5">
<span class="pali m-text">Katthetaṁ uparujjhatī”ti.</span><br />
</p>
<p id="ne16c9p1">
<span class="pali m-text">Pañhe—</span><br />
</p>
<p id="ne16c10p1">
<span class="pali m-text">“Yametaṁ pañhaṁ apucchi,</span><br />
</p>
<p id="ne16c10p2">
<span class="pali m-text">ajita taṁ vadāmi te;</span><br />
</p>
<p id="ne16c10p3">
<span class="pali m-text">Yattha nāmañca rūpañca,</span><br />
</p>
<p id="ne16c10p4">
<span class="pali m-text">asesaṁ uparujjhati;</span><br />
</p>
<p id="ne16c10p5">
<span class="pali m-text">Viññāṇassa nirodhena,</span><br />
</p>
<p id="ne16c10p6">
<span class="pali m-text">etthetaṁ uparujjhatī”ti.</span><br />
</p>
<p id="ne16c11p1">
<span class="pali m-text">Suddho ārambho.</span><br />
</p>
<p id="ne16c11p2">
<span class="pali m-text">Tenāha bhagavā “yametaṁ pañhaṁ apucchī”ti.</span><br />
</p>
<p id="ne16c11p3">
<span class="pali m-text">Yattha evaṁ suddho ārambho, so pañho visajjito bhavati.</span><br />
</p>
<p id="ne16c11p4">
<span class="pali m-text">Yattha pana ārambho asuddho, na tāva so pañho visajjito bhavati.</span><br />
</p>
<p id="ne16c11p5">
<span class="pali m-text">Tenāha āyasmā mahākaccāyano “vissajjitamhi pañhe”ti.</span><br />
</p>
<p id="ne16c11p6">
<span class="pali m-text">Niyutto sodhano hāro.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ne0015.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0017.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>