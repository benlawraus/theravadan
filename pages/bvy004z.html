<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/bvy004z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="/pages/bvy004z.html" />
  <meta property="og:description" content="4. Koṇḍaññabuddhavaṁsa “Dīpaṅkarassa aparena, Koṇḍañño nāma nāyako; Anantatejo amitayaso, Appameyyo durāsado. Dharaṇūpamo khamanena, sīlena sāgarūpamo; Samādhinā merūpamo, ñāṇena gaganūpamo. Indriyabalabojjhaṅga- maggasaccappakāsanaṁ; Pakāsesi sadā buddho, hitāya sabbapāṇinaṁ. Dhammacakkaṁ pavattente, koṇḍaññe lokanāyake; Koṭisatasahassānaṁ, paṭhamābhisamayo ahu. Tato parampi desente, naramarūnaṁ samāgame; Navutiko …" />
  <meta name="twitter:description" content="4. Koṇḍaññabuddhavaṁsa “Dīpaṅkarassa aparena, Koṇḍañño nāma nāyako; Anantatejo amitayaso, Appameyyo durāsado. Dharaṇūpamo khamanena, sīlena sāgarūpamo; Samādhinā merūpamo, ñāṇena gaganūpamo. Indriyabalabojjhaṅga- maggasaccappakāsanaṁ; Pakāsesi sadā buddho, hitāya sabbapāṇinaṁ. Dhammacakkaṁ pavattente, koṇḍaññe lokanāyake; Koṭisatasahassānaṁ, paṭhamābhisamayo ahu. Tato parampi desente, naramarūnaṁ samāgame; Navutiko …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="kondannabuddhavamsa">
<h2><a href="#kondannabuddhavamsa">4. Koṇḍaññabuddhavaṁsa</a></h2>
<p id="bv4c1p1">
<span class="pali m-text">“Dīpaṅkarassa aparena,</span><br />
</p>
<p id="bv4c1p2">
<span class="pali m-text">Koṇḍañño nāma nāyako;</span><br />
</p>
<p id="bv4c1p3">
<span class="pali m-text">Anantatejo amitayaso,</span><br />
</p>
<p id="bv4c1p4">
<span class="pali m-text">Appameyyo durāsado.</span><br />
</p>
<p id="bv4c2p1">
<span class="pali m-text">Dharaṇūpamo khamanena,</span><br />
</p>
<p id="bv4c2p2">
<span class="pali m-text">sīlena sāgarūpamo;</span><br />
</p>
<p id="bv4c2p3">
<span class="pali m-text">Samādhinā merūpamo,</span><br />
</p>
<p id="bv4c2p4">
<span class="pali m-text">ñāṇena gaganūpamo.</span><br />
</p>
<p id="bv4c3p1">
<span class="pali m-text">Indriyabalabojjhaṅga-</span><br />
</p>
<p id="bv4c3p2">
<span class="pali m-text">maggasaccappakāsanaṁ;</span><br />
</p>
<p id="bv4c3p3">
<span class="pali m-text">Pakāsesi sadā buddho,</span><br />
</p>
<p id="bv4c3p4">
<span class="pali m-text">hitāya sabbapāṇinaṁ.</span><br />
</p>
<p id="bv4c4p1">
<span class="pali m-text">Dhammacakkaṁ pavattente,</span><br />
</p>
<p id="bv4c4p2">
<span class="pali m-text">koṇḍaññe lokanāyake;</span><br />
</p>
<p id="bv4c4p3">
<span class="pali m-text">Koṭisatasahassānaṁ,</span><br />
</p>
<p id="bv4c4p4">
<span class="pali m-text">paṭhamābhisamayo ahu.</span><br />
</p>
<p id="bv4c5p1">
<span class="pali m-text">Tato parampi desente,</span><br />
</p>
<p id="bv4c5p2">
<span class="pali m-text">naramarūnaṁ samāgame;</span><br />
</p>
<p id="bv4c5p3">
<span class="pali m-text">Navutikoṭisahassānaṁ,</span><br />
</p>
<p id="bv4c5p4">
<span class="pali m-text">dutiyābhisamayo ahu.</span><br />
</p>
<p id="bv4c6p1">
<span class="pali m-text">Titthiye abhimaddanto,</span><br />
</p>
<p id="bv4c6p2">
<span class="pali m-text">yadā dhammamadesayi;</span><br />
</p>
<p id="bv4c6p3">
<span class="pali m-text">Asītikoṭisahassānaṁ,</span><br />
</p>
<p id="bv4c6p4">
<span class="pali m-text">tatiyābhisamayo ahu.</span><br />
</p>
<p id="bv4c7p1">
<span class="pali m-text">Sannipātā tayo āsuṁ,</span><br />
</p>
<p id="bv4c7p2">
<span class="pali m-text">koṇḍaññassa mahesino;</span><br />
</p>
<p id="bv4c7p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv4c7p4">
<span class="pali m-text">santacittāna tādinaṁ.</span><br />
</p>
<p id="bv4c8p1">
<span class="pali m-text">Koṭisatasahassānaṁ,</span><br />
</p>
<p id="bv4c8p2">
<span class="pali m-text">paṭhamo āsi samāgamo;</span><br />
</p>
<p id="bv4c8p3">
<span class="pali m-text">Dutiyo koṭisahassānaṁ,</span><br />
</p>
<p id="bv4c8p4">
<span class="pali m-text">tatiyo navutikoṭinaṁ.</span><br />
</p>
<p id="bv4c9p1">
<span class="pali m-text">Ahaṁ tena samayena,</span><br />
</p>
<p id="bv4c9p2">
<span class="pali m-text">vijitāvī nāma khattiyo;</span><br />
</p>
<p id="bv4c9p3">
<span class="pali m-text">Samuddaṁ antamantena,</span><br />
</p>
<p id="bv4c9p4">
<span class="pali m-text">issariyaṁ vattayāmahaṁ.</span><br />
</p>
<p id="bv4c10p1">
<span class="pali m-text">Koṭisatasahassānaṁ,</span><br />
</p>
<p id="bv4c10p2">
<span class="pali m-text">vimalānaṁ mahesinaṁ;</span><br />
</p>
<p id="bv4c10p3">
<span class="pali m-text">Saha lokagganāthena,</span><br />
</p>
<p id="bv4c10p4">
<span class="pali m-text">paramannena tappayiṁ.</span><br />
</p>
<p id="bv4c11p1">
<span class="pali m-text">Sopi maṁ buddho byākāsi,</span><br />
</p>
<p id="bv4c11p2">
<span class="pali m-text">koṇḍañño lokanāyako;</span><br />
</p>
<p id="bv4c11p3">
<span class="pali m-text">‘Aparimeyyito kappe,</span><br />
</p>
<p id="bv4c11p4">
<span class="pali m-text">buddho loke bhavissati.</span><br />
</p>
<p id="bv4c12p1">
<span class="pali m-text">Padhānaṁ padahitvāna,</span><br />
</p>
<p id="bv4c12p2">
<span class="pali m-text">katvā dukkarakārikaṁ;</span><br />
</p>
<p id="bv4c12p3">
<span class="pali m-text">Assatthamūle sambuddho,</span><br />
</p>
<p id="bv4c12p4">
<span class="pali m-text">bujjhissati mahāyaso.</span><br />
</p>
<p id="bv4c13p1">
<span class="pali m-text">Imassa janikā mātā,</span><br />
</p>
<p id="bv4c13p2">
<span class="pali m-text">māyā nāma bhavissati;</span><br />
</p>
<p id="bv4c13p3">
<span class="pali m-text">Pitā suddhodano nāma,</span><br />
</p>
<p id="bv4c13p4">
<span class="pali m-text">ayaṁ hessati gotamo.</span><br />
</p>
<p id="bv4c14p1">
<span class="pali m-text">Kolito upatisso ca,</span><br />
</p>
<p id="bv4c14p2">
<span class="pali m-text">aggā hessanti sāvakā;</span><br />
</p>
<p id="bv4c14p3">
<span class="pali m-text">Ānando nāmupaṭṭhāko,</span><br />
</p>
<p id="bv4c14p4">
<span class="pali m-text">upaṭṭhissatimaṁ jinaṁ.</span><br />
</p>
<p id="bv4c15p1">
<span class="pali m-text">Khemā uppalavaṇṇā ca,</span><br />
</p>
<p id="bv4c15p2">
<span class="pali m-text">aggā hessanti sāvikā;</span><br />
</p>
<p id="bv4c15p3">
<span class="pali m-text">Bodhi tassa bhagavato,</span><br />
</p>
<p id="bv4c15p4">
<span class="pali m-text">assatthoti pavuccati.</span><br />
</p>
<p id="bv4c16p1">
<span class="pali m-text">Citto ca hatthāḷavako,</span><br />
</p>
<p id="bv4c16p2">
<span class="pali m-text">aggā hessantupaṭṭhakā;</span><br />
</p>
<p id="bv4c16p3">
<span class="pali m-text">Nandamātā ca uttarā,</span><br />
</p>
<p id="bv4c16p4">
<span class="pali m-text">aggā hessantupaṭṭhikā;</span><br />
</p>
<p id="bv4c16p5">
<span class="pali m-text">Āyu vassasataṁ tassa,</span><br />
</p>
<p id="bv4c16p6">
<span class="pali m-text">gotamassa yasassino’.</span><br />
</p>
<p id="bv4c17p1">
<span class="pali m-text">Idaṁ sutvāna vacanaṁ,</span><br />
</p>
<p id="bv4c17p2">
<span class="pali m-text">asamassa mahesino;</span><br />
</p>
<p id="bv4c17p3">
<span class="pali m-text">Āmoditā naramarū,</span><br />
</p>
<p id="bv4c17p4">
<span class="pali m-text">‘buddhabījaṁ kira ayaṁ’.</span><br />
</p>
<p id="bv4c18p1">
<span class="pali m-text">Ukkuṭṭhisaddā vattanti,</span><br />
</p>
<p id="bv4c18p2">
<span class="pali m-text">apphoṭenti hasanti ca;</span><br />
</p>
<p id="bv4c18p3">
<span class="pali m-text">Katañjalī namassanti,</span><br />
</p>
<p id="bv4c18p4">
<span class="pali m-text">dasasahassidevatā.</span><br />
</p>
<p id="bv4c19p1">
<span class="pali m-text">‘Yadimassa lokanāthassa,</span><br />
</p>
<p id="bv4c19p2">
<span class="pali m-text">virajjhissāma sāsanaṁ;</span><br />
</p>
<p id="bv4c19p3">
<span class="pali m-text">Anāgatamhi addhāne,</span><br />
</p>
<p id="bv4c19p4">
<span class="pali m-text">hessāma sammukhā imaṁ.</span><br />
</p>
<p id="bv4c20p1">
<span class="pali m-text">Yathā manussā nadiṁ tarantā,</span><br />
</p>
<p id="bv4c20p2">
<span class="pali m-text">Paṭititthaṁ virajjhiya;</span><br />
</p>
<p id="bv4c20p3">
<span class="pali m-text">Heṭṭhātitthe gahetvāna,</span><br />
</p>
<p id="bv4c20p4">
<span class="pali m-text">Uttaranti mahānadiṁ.</span><br />
</p>
<p id="bv4c21p1">
<span class="pali m-text">Evamevaṁ mayaṁ sabbe,</span><br />
</p>
<p id="bv4c21p2">
<span class="pali m-text">yadi muñcāmimaṁ jinaṁ;</span><br />
</p>
<p id="bv4c21p3">
<span class="pali m-text">Anāgatamhi addhāne,</span><br />
</p>
<p id="bv4c21p4">
<span class="pali m-text">hessāma sammukhā imaṁ’.</span><br />
</p>
<p id="bv4c22p1">
<span class="pali m-text">Tassāhaṁ vacanaṁ sutvā,</span><br />
</p>
<p id="bv4c22p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv4c22p3">
<span class="pali m-text">Tameva atthaṁ sādhento,</span><br />
</p>
<p id="bv4c22p4">
<span class="pali m-text">mahārajjaṁ jine adaṁ;</span><br />
</p>
<p id="bv4c22p5">
<span class="pali m-text">Mahārajjaṁ daditvāna,</span><br />
</p>
<p id="bv4c22p6">
<span class="pali m-text">pabbajiṁ tassa santike.</span><br />
</p>
<p id="bv4c23p1">
<span class="pali m-text">Suttantaṁ vinayañcāpi,</span><br />
</p>
<p id="bv4c23p2">
<span class="pali m-text">navaṅgaṁ satthusāsanaṁ;</span><br />
</p>
<p id="bv4c23p3">
<span class="pali m-text">Sabbaṁ pariyāpuṇitvāna,</span><br />
</p>
<p id="bv4c23p4">
<span class="pali m-text">sobhayiṁ jinasāsanaṁ.</span><br />
</p>
<p id="bv4c24p1">
<span class="pali m-text">Tatthappamatto viharanto,</span><br />
</p>
<p id="bv4c24p2">
<span class="pali m-text">nisajjaṭṭhānacaṅkame;</span><br />
</p>
<p id="bv4c24p3">
<span class="pali m-text">Abhiññāpāramiṁ gantvā,</span><br />
</p>
<p id="bv4c24p4">
<span class="pali m-text">brahmalokamagañchahaṁ.</span><br />
</p>
<p id="bv4c25p1">
<span class="pali m-text">Nagaraṁ rammavatī nāma,</span><br />
</p>
<p id="bv4c25p2">
<span class="pali m-text">sunando nāma khattiyo;</span><br />
</p>
<p id="bv4c25p3">
<span class="pali m-text">Sujātā nāma janikā,</span><br />
</p>
<p id="bv4c25p4">
<span class="pali m-text">koṇḍaññassa mahesino.</span><br />
</p>
<p id="bv4c26p1">
<span class="pali m-text">Dasavassasahassāni,</span><br />
</p>
<p id="bv4c26p2">
<span class="pali m-text">agāraṁ ajjha so vasi;</span><br />
</p>
<p id="bv4c26p3">
<span class="pali m-text">Suci suruci subho ca,</span><br />
</p>
<p id="bv4c26p4">
<span class="pali m-text">tayo pāsādamuttamā.</span><br />
</p>
<p id="bv4c27p1">
<span class="pali m-text">Tīṇi satasahassāni,</span><br />
</p>
<p id="bv4c27p2">
<span class="pali m-text">nāriyo samalaṅkatā;</span><br />
</p>
<p id="bv4c27p3">
<span class="pali m-text">Rucidevī nāma nārī,</span><br />
</p>
<p id="bv4c27p4">
<span class="pali m-text">vijitaseno atrajo.</span><br />
</p>
<p id="bv4c28p1">
<span class="pali m-text">Nimitte caturo disvā,</span><br />
</p>
<p id="bv4c28p2">
<span class="pali m-text">rathayānena nikkhami;</span><br />
</p>
<p id="bv4c28p3">
<span class="pali m-text">Anūnadasamāsāni,</span><br />
</p>
<p id="bv4c28p4">
<span class="pali m-text">padhānaṁ padahī jino.</span><br />
</p>
<p id="bv4c29p1">
<span class="pali m-text">Brahmunā yācito santo,</span><br />
</p>
<p id="bv4c29p2">
<span class="pali m-text">koṇḍañño dvipaduttamo;</span><br />
</p>
<p id="bv4c29p3">
<span class="pali m-text">Vatti cakkaṁ mahāvīro,</span><br />
</p>
<p id="bv4c29p4">
<span class="pali m-text">devānaṁ nagaruttame.</span><br />
</p>
<p id="bv4c30p1">
<span class="pali m-text">Bhaddo ceva subhaddo ca,</span><br />
</p>
<p id="bv4c30p2">
<span class="pali m-text">ahesuṁ aggasāvakā;</span><br />
</p>
<p id="bv4c30p3">
<span class="pali m-text">Anuruddho nāmupaṭṭhāko,</span><br />
</p>
<p id="bv4c30p4">
<span class="pali m-text">koṇḍaññassa mahesino.</span><br />
</p>
<p id="bv4c31p1">
<span class="pali m-text">Tissā ca upatissā ca,</span><br />
</p>
<p id="bv4c31p2">
<span class="pali m-text">ahesuṁ aggasāvikā;</span><br />
</p>
<p id="bv4c31p3">
<span class="pali m-text">Sālakalyāṇiko bodhi,</span><br />
</p>
<p id="bv4c31p4">
<span class="pali m-text">koṇḍaññassa mahesino.</span><br />
</p>
<p id="bv4c32p1">
<span class="pali m-text">Soṇo ca upasoṇo ca,</span><br />
</p>
<p id="bv4c32p2">
<span class="pali m-text">ahesuṁ aggupaṭṭhakā;</span><br />
</p>
<p id="bv4c32p3">
<span class="pali m-text">Nandā ceva sirīmā ca,</span><br />
</p>
<p id="bv4c32p4">
<span class="pali m-text">ahesuṁ aggupaṭṭhikā.</span><br />
</p>
<p id="bv4c33p1">
<span class="pali m-text">So aṭṭhāsīti hatthāni,</span><br />
</p>
<p id="bv4c33p2">
<span class="pali m-text">accuggato mahāmuni;</span><br />
</p>
<p id="bv4c33p3">
<span class="pali m-text">Sobhate uḷurājāva,</span><br />
</p>
<p id="bv4c33p4">
<span class="pali m-text">sūriyo majjhanhike yathā.</span><br />
</p>
<p id="bv4c34p1">
<span class="pali m-text">Vassasatasahassāni,</span><br />
</p>
<p id="bv4c34p2">
<span class="pali m-text">āyu vijjati tāvade;</span><br />
</p>
<p id="bv4c34p3">
<span class="pali m-text">Tāvatā tiṭṭhamāno so,</span><br />
</p>
<p id="bv4c34p4">
<span class="pali m-text">tāresi janataṁ bahuṁ.</span><br />
</p>
<p id="bv4c35p1">
<span class="pali m-text">Khīṇāsavehi vimalehi,</span><br />
</p>
<p id="bv4c35p2">
<span class="pali m-text">vicittā āsi medanī;</span><br />
</p>
<p id="bv4c35p3">
<span class="pali m-text">Yathā gaganamuḷūhi,</span><br />
</p>
<p id="bv4c35p4">
<span class="pali m-text">evaṁ so upasobhatha.</span><br />
</p>
<p id="bv4c36p1">
<span class="pali m-text">Tepi nāgā appameyyā,</span><br />
</p>
<p id="bv4c36p2">
<span class="pali m-text">asaṅkhobbhā durāsadā;</span><br />
</p>
<p id="bv4c36p3">
<span class="pali m-text">Vijjupātaṁva dassetvā,</span><br />
</p>
<p id="bv4c36p4">
<span class="pali m-text">nibbutā te mahāyasā.</span><br />
</p>
<p id="bv4c37p1">
<span class="pali m-text">Sā ca atuliyā jinassa iddhi,</span><br />
</p>
<p id="bv4c37p2">
<span class="pali m-text">Ñāṇaparibhāvito ca samādhi;</span><br />
</p>
<p id="bv4c37p3">
<span class="pali m-text">Sabbaṁ tamantarahitaṁ,</span><br />
</p>
<p id="bv4c37p4">
<span class="pali m-text">Nanu rittā sabbasaṅkhārā.</span><br />
</p>
<p id="bv4c38p1">
<span class="pali m-text">Koṇḍañño pavaro buddho,</span><br />
</p>
<p id="bv4c38p2">
<span class="pali m-text">Candārāmamhi nibbuto;</span><br />
</p>
<p id="bv4c38p3">
<span class="pali m-text">Tattheva cetiyo citto,</span><br />
</p>
<p id="bv4c38p4">
<span class="pali m-text">Satta yojanamussito”ti.</span><br />
</p>
<p id="bv4c39p1">
<span class="pali m-text">Koṇḍaññassa bhagavato vaṁso dutiyo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>