<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0liz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0liz.html" />
  <meta property="og:description" content="Tiṁsanipāta Kiṁchandavagga 9. Sambulājātaka “Kā vedhamānā girikandarāyaṁ, Ekā tuvaṁ tiṭṭhasi saṁhitūru; Puṭṭhāsi me pāṇipameyyamajjhe, Akkhāhi me nāmañca bandhave ca. Obhāsayaṁ vanaṁ rammaṁ, sīhabyagghanisevitaṁ; Kā vā tvamasi kalyāṇi, kassa vā tvaṁ sumajjhime; Abhivādemi taṁ bhadde, dānavāhaṁ namatthu te”. “Yo putto kāsirājassa, sotthisenoti taṁ vidū …" />
  <meta name="twitter:description" content="Tiṁsanipāta Kiṁchandavagga 9. Sambulājātaka “Kā vedhamānā girikandarāyaṁ, Ekā tuvaṁ tiṭṭhasi saṁhitūru; Puṭṭhāsi me pāṇipameyyamajjhe, Akkhāhi me nāmañca bandhave ca. Obhāsayaṁ vanaṁ rammaṁ, sīhabyagghanisevitaṁ; Kā vā tvamasi kalyāṇi, kassa vā tvaṁ sumajjhime; Abhivādemi taṁ bhadde, dānavāhaṁ namatthu te”. “Yo putto kāsirājassa, sotthisenoti taṁ vidū …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="timsanipata">
<h2><a href="#timsanipata">Tiṁsanipāta</a></h2>
<section id="kimchandavagga">
<h3><a href="#kimchandavagga">Kiṁchandavagga</a></h3>
<section id="sambulajataka">
<h4><a href="#sambulajataka">9. Sambulājātaka</a></h4>
<p id="ja519c1p1">
<span class="m-text m-primary">“Kā vedhamānā girikandarāyaṁ,</span><br />
</p>
<p id="ja519c1p2">
<span class="m-text m-primary">Ekā tuvaṁ tiṭṭhasi saṁhitūru;</span><br />
</p>
<p id="ja519c1p3">
<span class="m-text m-primary">Puṭṭhāsi me pāṇipameyyamajjhe,</span><br />
</p>
<p id="ja519c1p4">
<span class="m-text m-primary">Akkhāhi me nāmañca bandhave ca.</span><br />
</p>
<p id="ja519c2p1">
<span class="m-text m-primary">Obhāsayaṁ vanaṁ rammaṁ,</span><br />
</p>
<p id="ja519c2p2">
<span class="m-text m-primary">sīhabyagghanisevitaṁ;</span><br />
</p>
<p id="ja519c2p3">
<span class="m-text m-primary">Kā vā tvamasi kalyāṇi,</span><br />
</p>
<p id="ja519c2p4">
<span class="m-text m-primary">kassa vā tvaṁ sumajjhime;</span><br />
</p>
<p id="ja519c2p5">
<span class="m-text m-primary">Abhivādemi taṁ bhadde,</span><br />
</p>
<p id="ja519c2p6">
<span class="m-text m-primary">dānavāhaṁ namatthu te”.</span><br />
</p>
<p id="ja519c3p1">
<span class="m-text m-primary">“Yo putto kāsirājassa,</span><br />
</p>
<p id="ja519c3p2">
<span class="m-text m-primary">sotthisenoti taṁ vidū;</span><br />
</p>
<p id="ja519c3p3">
<span class="m-text m-primary">Tassāhaṁ sambulā bhariyā,</span><br />
</p>
<p id="ja519c3p4">
<span class="m-text m-primary">evaṁ jānāhi dānava;</span><br />
</p>
<p id="ja519c3p5">
<span class="m-text m-primary">Abhivādemi taṁ bhante,</span><br />
</p>
<p id="ja519c3p6">
<span class="m-text m-primary">sambulāhaṁ namatthu te.</span><br />
</p>
<p id="ja519c4p1">
<span class="m-text m-primary">Vedehaputto bhaddante,</span><br />
</p>
<p id="ja519c4p2">
<span class="m-text m-primary">vane vasati āturo;</span><br />
</p>
<p id="ja519c4p3">
<span class="m-text m-primary">Tamahaṁ rogasammattaṁ,</span><br />
</p>
<p id="ja519c4p4">
<span class="m-text m-primary">ekā ekaṁ upaṭṭhahaṁ.</span><br />
</p>
<p id="ja519c5p1">
<span class="m-text m-primary">Ahañca vanamuñchāya,</span><br />
</p>
<p id="ja519c5p2">
<span class="m-text m-primary">Madhumaṁsaṁ migābilaṁ;</span><br />
</p>
<p id="ja519c5p3">
<span class="m-text m-primary">Yadāharāmi taṁ bhakkho,</span><br />
</p>
<p id="ja519c5p4">
<span class="m-text m-primary">Tassa nūnajja nādhati”.</span><br />
</p>
<p id="ja519c6p1">
<span class="m-text m-primary">“Kiṁ vane rājaputtena,</span><br />
</p>
<p id="ja519c6p2">
<span class="m-text m-primary">āturena karissasi;</span><br />
</p>
<p id="ja519c6p3">
<span class="m-text m-primary">Sambule pariciṇṇena,</span><br />
</p>
<p id="ja519c6p4">
<span class="m-text m-primary">ahaṁ bhattā bhavāmi te”.</span><br />
</p>
<p id="ja519c7p1">
<span class="m-text m-primary">“Sokaṭṭāya durattāya,</span><br />
</p>
<p id="ja519c7p2">
<span class="m-text m-primary">kiṁ rūpaṁ vijjate mama;</span><br />
</p>
<p id="ja519c7p3">
<span class="m-text m-primary">Aññaṁ pariyesa bhaddante,</span><br />
</p>
<p id="ja519c7p4">
<span class="m-text m-primary">abhirūpataraṁ mayā”.</span><br />
</p>
<p id="ja519c8p1">
<span class="m-text m-primary">“Ehimaṁ girimāruyha,</span><br />
</p>
<p id="ja519c8p2">
<span class="m-text m-primary">bhariyā me catussatā;</span><br />
</p>
<p id="ja519c8p3">
<span class="m-text m-primary">Tāsaṁ tvaṁ pavarā hohi,</span><br />
</p>
<p id="ja519c8p4">
<span class="m-text m-primary">sabbakāmasamiddhinī.</span><br />
</p>
<p id="ja519c9p1">
<span class="m-text m-primary">Nūna tārakavaṇṇābhe,</span><br />
</p>
<p id="ja519c9p2">
<span class="m-text m-primary">yaṁ kiñci manasicchasi;</span><br />
</p>
<p id="ja519c9p3">
<span class="m-text m-primary">Sabbaṁ taṁ pacuraṁ mayhaṁ,</span><br />
</p>
<p id="ja519c9p4">
<span class="m-text m-primary">ramassvajja mayā saha.</span><br />
</p>
<p id="ja519c10p1">
<span class="m-text m-primary">No ce tuvaṁ maheseyyaṁ,</span><br />
</p>
<p id="ja519c10p2">
<span class="m-text m-primary">Sambule kārayissasi;</span><br />
</p>
<p id="ja519c10p3">
<span class="m-text m-primary">Alaṁ tvaṁ pātarāsāya,</span><br />
</p>
<p id="ja519c10p4">
<span class="m-text m-primary">Paṇhe bhakkhā bhavissasi”.</span><br />
</p>
<p id="ja519c11p1">
<span class="m-text m-primary">Tañca sattajaṭo luddo,</span><br />
</p>
<p id="ja519c11p2">
<span class="m-text m-primary">kaḷāro purisādako;</span><br />
</p>
<p id="ja519c11p3">
<span class="m-text m-primary">Vane nāthaṁ apassantiṁ,</span><br />
</p>
<p id="ja519c11p4">
<span class="m-text m-primary">sambulaṁ aggahī bhuje.</span><br />
</p>
<p id="ja519c12p1">
<span class="m-text m-primary">Adhipannā pisācena,</span><br />
</p>
<p id="ja519c12p2">
<span class="m-text m-primary">luddenāmisacakkhunā;</span><br />
</p>
<p id="ja519c12p3">
<span class="m-text m-primary">Sā ca sattuvasaṁ pattā,</span><br />
</p>
<p id="ja519c12p4">
<span class="m-text m-primary">patimevānusocati.</span><br />
</p>
<p id="ja519c13p1">
<span class="m-text m-primary">“Na me idaṁ tathā dukkhaṁ,</span><br />
</p>
<p id="ja519c13p2">
<span class="m-text m-primary">yaṁ maṁ khādeyya rakkhaso;</span><br />
</p>
<p id="ja519c13p3">
<span class="m-text m-primary">Yañca me ayyaputtassa,</span><br />
</p>
<p id="ja519c13p4">
<span class="m-text m-primary">mano hessati aññathā.</span><br />
</p>
<p id="ja519c14p1">
<span class="m-text m-primary">Na santi devā pavasanti nūna,</span><br />
</p>
<p id="ja519c14p2">
<span class="m-text m-primary">Na hi nūna santi idha lokapālā;</span><br />
</p>
<p id="ja519c14p3">
<span class="m-text m-primary">Sahasā karontānamasaññatānaṁ,</span><br />
</p>
<p id="ja519c14p4">
<span class="m-text m-primary">Na hi nūna santi paṭisedhitāro”.</span><br />
</p>
<p id="ja519c15p1">
<span class="m-text m-primary">“Itthīnamesā pavarā yasassinī,</span><br />
</p>
<p id="ja519c15p2">
<span class="m-text m-primary">Santā samā aggirivuggatejā;</span><br />
</p>
<p id="ja519c15p3">
<span class="m-text m-primary">Tañce tuvaṁ rakkhasādesi kaññaṁ,</span><br />
</p>
<p id="ja519c15p4">
<span class="m-text m-primary">Muddhā ca hi sattadhā te phaleyya;</span><br />
</p>
<p id="ja519c15p5">
<span class="m-text m-primary">Mā tvaṁ dahī muñca patibbatāya”.</span><br />
</p>
<p id="ja519c16p1">
<span class="m-text m-primary">Sā ca assamamāgacchi,</span><br />
</p>
<p id="ja519c16p2">
<span class="m-text m-primary">pamuttā purisādakā;</span><br />
</p>
<p id="ja519c16p3">
<span class="m-text m-primary">Nīḷaṁ paḷinaṁ sakuṇīva,</span><br />
</p>
<p id="ja519c16p4">
<span class="m-text m-primary">gatasiṅgaṁva ālayaṁ.</span><br />
</p>
<p id="ja519c17p1">
<span class="m-text m-primary">Sā tattha paridevesi,</span><br />
</p>
<p id="ja519c17p2">
<span class="m-text m-primary">rājaputtī yasassinī;</span><br />
</p>
<p id="ja519c17p3">
<span class="m-text m-primary">Sambulā utumattakkhā,</span><br />
</p>
<p id="ja519c17p4">
<span class="m-text m-primary">vane nāthaṁ apassantī.</span><br />
</p>
<p id="ja519c18p1">
<span class="m-text m-primary">Samaṇe brāhmaṇe vande,</span><br />
</p>
<p id="ja519c18p2">
<span class="m-text m-primary">sampannacaraṇe ise;</span><br />
</p>
<p id="ja519c18p3">
<span class="m-text m-primary">Rājaputtaṁ apassantī,</span><br />
</p>
<p id="ja519c18p4">
<span class="m-text m-primary">“tumhaṁmhi saraṇaṁ gatā”.</span><br />
</p>
<p id="ja519c19p1">
<span class="m-text m-primary">Vande sīhe ca byagghe ca,</span><br />
</p>
<p id="ja519c19p2">
<span class="m-text m-primary">ye ca aññe vane migā;</span><br />
</p>
<p id="ja519c19p3">
<span class="m-text m-primary">Rājaputtaṁ apassantī,</span><br />
</p>
<p id="ja519c19p4">
<span class="m-text m-primary">“tumhaṁmhi saraṇaṁ gatā”.</span><br />
</p>
<p id="ja519c20p1">
<span class="m-text m-primary">Tiṇā latāni osadhyo,</span><br />
</p>
<p id="ja519c20p2">
<span class="m-text m-primary">pabbatāni vanāni ca;</span><br />
</p>
<p id="ja519c20p3">
<span class="m-text m-primary">Rājaputtaṁ apassantī,</span><br />
</p>
<p id="ja519c20p4">
<span class="m-text m-primary">“tumhaṁmhi saraṇaṁ gatā”.</span><br />
</p>
<p id="ja519c21p1">
<span class="m-text m-primary">Vande indīvarīsāmaṁ,</span><br />
</p>
<p id="ja519c21p2">
<span class="m-text m-primary">rattiṁ nakkhattamāliniṁ;</span><br />
</p>
<p id="ja519c21p3">
<span class="m-text m-primary">Rājaputtaṁ apassantī,</span><br />
</p>
<p id="ja519c21p4">
<span class="m-text m-primary">“tumhaṁmhi saraṇaṁ gatā”.</span><br />
</p>
<p id="ja519c22p1">
<span class="m-text m-primary">Vande bhāgīrathiṁ gaṅgaṁ,</span><br />
</p>
<p id="ja519c22p2">
<span class="m-text m-primary">savantīnaṁ paṭiggahaṁ;</span><br />
</p>
<p id="ja519c22p3">
<span class="m-text m-primary">Rājaputtaṁ apassantī,</span><br />
</p>
<p id="ja519c22p4">
<span class="m-text m-primary">“tumhaṁmhi saraṇaṁ gatā”.</span><br />
</p>
<p id="ja519c23p1">
<span class="m-text m-primary">Vande ahaṁ pabbatarājaseṭṭhaṁ,</span><br />
</p>
<p id="ja519c23p2">
<span class="m-text m-primary">Himavantaṁ siluccayaṁ;</span><br />
</p>
<p id="ja519c23p3">
<span class="m-text m-primary">Rājaputtaṁ apassantī,</span><br />
</p>
<p id="ja519c23p4">
<span class="m-text m-primary">“Tumhaṁmhi saraṇaṁ gatā”.</span><br />
</p>
<p id="ja519c24p1">
<span class="m-text m-primary">“Atisāyaṁ vatāgacchi,</span><br />
</p>
<p id="ja519c24p2">
<span class="m-text m-primary">rājaputti yasassini;</span><br />
</p>
<p id="ja519c24p3">
<span class="m-text m-primary">Kena nujja samāgacchi,</span><br />
</p>
<p id="ja519c24p4">
<span class="m-text m-primary">ko te piyataro mayā”.</span><br />
</p>
<p id="ja519c25p1">
<span class="m-text m-primary">“Idaṁ khohaṁ tadāvocaṁ,</span><br />
</p>
<p id="ja519c25p2">
<span class="m-text m-primary">gahitā tena sattunā;</span><br />
</p>
<p id="ja519c25p3">
<span class="m-text m-primary">Na me idaṁ tathā dukkhaṁ,</span><br />
</p>
<p id="ja519c25p4">
<span class="m-text m-primary">yaṁ maṁ khādeyya rakkhaso;</span><br />
</p>
<p id="ja519c25p5">
<span class="m-text m-primary">Yañca me ayyaputtassa,</span><br />
</p>
<p id="ja519c25p6">
<span class="m-text m-primary">mano hessati aññathā”.</span><br />
</p>
<p id="ja519c26p1">
<span class="m-text m-primary">“Corīnaṁ bahubuddhīnaṁ,</span><br />
</p>
<p id="ja519c26p2">
<span class="m-text m-primary">yāsu saccaṁ sudullabhaṁ;</span><br />
</p>
<p id="ja519c26p3">
<span class="m-text m-primary">Thīnaṁ bhāvo durājāno,</span><br />
</p>
<p id="ja519c26p4">
<span class="m-text m-primary">macchassevodake gataṁ”.</span><br />
</p>
<p id="ja519c27p1">
<span class="m-text m-primary">“Tathā maṁ saccaṁ pāletu,</span><br />
</p>
<p id="ja519c27p2">
<span class="m-text m-primary">pālayissati ce mamaṁ;</span><br />
</p>
<p id="ja519c27p3">
<span class="m-text m-primary">Yathāhaṁ nābhijānāmi,</span><br />
</p>
<p id="ja519c27p4">
<span class="m-text m-primary">aññaṁ piyataraṁ tayā;</span><br />
</p>
<p id="ja519c27p5">
<span class="m-text m-primary">Etena saccavajjena,</span><br />
</p>
<p id="ja519c27p6">
<span class="m-text m-primary">byādhi te vūpasammatu”.</span><br />
</p>
<p id="ja519c28p1">
<span class="m-text m-primary">“Ye kuñjarā sattasatā uḷārā,</span><br />
</p>
<p id="ja519c28p2">
<span class="m-text m-primary">Rakkhanti rattindivamuyyutāvudhā;</span><br />
</p>
<p id="ja519c28p3">
<span class="m-text m-primary">Dhanuggahānañca satāni soḷasa,</span><br />
</p>
<p id="ja519c28p4">
<span class="m-text m-primary">Kathaṁvidhe passasi bhadde sattavo”.</span><br />
</p>
<p id="ja519c29p1">
<span class="m-text m-primary">“Alaṅkatāyo padumuttarattacā,</span><br />
</p>
<p id="ja519c29p2">
<span class="m-text m-primary">Virāgitā passati haṁsagaggarā;</span><br />
</p>
<p id="ja519c29p3">
<span class="m-text m-primary">Tāsaṁ suṇitvā mitagītavāditaṁ,</span><br />
</p>
<p id="ja519c29p4">
<span class="m-text m-primary">Na dāni me tāta tathā yathā pure.</span><br />
</p>
<p id="ja519c30p1">
<span class="m-text m-primary">Suvaṇṇasaṅkaccadharā suviggahā,</span><br />
</p>
<p id="ja519c30p2">
<span class="m-text m-primary">Alaṅkatā mānusiyaccharūpamā;</span><br />
</p>
<p id="ja519c30p3">
<span class="m-text m-primary">Senopiyā tāta aninditaṅgiyo,</span><br />
</p>
<p id="ja519c30p4">
<span class="m-text m-primary">Khattiyakaññā paṭilobhayanti naṁ.</span><br />
</p>
<p id="ja519c31p1">
<span class="m-text m-primary">Sace ahaṁ tāta tathā yathā pure,</span><br />
</p>
<p id="ja519c31p2">
<span class="m-text m-primary">Patiṁ tamuñchāya punā vane bhare;</span><br />
</p>
<p id="ja519c31p3">
<span class="m-text m-primary">Sammānaye maṁ na ca maṁ vimānaye,</span><br />
</p>
<p id="ja519c31p4">
<span class="m-text m-primary">Itopi me tāta tato varaṁ siyā.</span><br />
</p>
<p id="ja519c32p1">
<span class="m-text m-primary">Yamannapāne vipulasmi ohite,</span><br />
</p>
<p id="ja519c32p2">
<span class="m-text m-primary">Nārī vimaṭṭhābharaṇā alaṅkatā;</span><br />
</p>
<p id="ja519c32p3">
<span class="m-text m-primary">Sabbaṅgupetā patino ca appiyā,</span><br />
</p>
<p id="ja519c32p4">
<span class="m-text m-primary">Abajjha tassā maraṇaṁ tato varaṁ.</span><br />
</p>
<p id="ja519c33p1">
<span class="m-text m-primary">Api ce daliddā kapaṇā anāḷhiyā,</span><br />
</p>
<p id="ja519c33p2">
<span class="m-text m-primary">Kaṭādutīyā patino ca sā piyā;</span><br />
</p>
<p id="ja519c33p3">
<span class="m-text m-primary">Sabbaṅgupetāyapi appiyāya,</span><br />
</p>
<p id="ja519c33p4">
<span class="m-text m-primary">Ayameva seyyā kapaṇāpi yā piyā”.</span><br />
</p>
<p id="ja519c34p1">
<span class="m-text m-primary">“Sudullabhitthī purisassa yā hitā,</span><br />
</p>
<p id="ja519c34p2">
<span class="m-text m-primary">Bhattitthiyā dullabho yo hito ca;</span><br />
</p>
<p id="ja519c34p3">
<span class="m-text m-primary">Hitā ca te sīlavatī ca bhariyā,</span><br />
</p>
<p id="ja519c34p4">
<span class="m-text m-primary">Janinda dhammaṁ cara sambulāya”.</span><br />
</p>
<p id="ja519c35p1">
<span class="m-text m-primary">“Sace tuvaṁ vipule laddhabhoge,</span><br />
</p>
<p id="ja519c35p2">
<span class="m-text m-primary">Issāvatiṇṇā maraṇaṁ upesi;</span><br />
</p>
<p id="ja519c35p3">
<span class="m-text m-primary">Ahañca te bhadde imā rājakaññā,</span><br />
</p>
<p id="ja519c35p4">
<span class="m-text m-primary">Sabbe te vacanakarā bhavāmā”ti.</span><br />
</p>
<p id="ja519c36p1">
<span class="m-text m-primary">Sambulājātakaṁ navamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>