<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0003p0004p0005.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0003p0004p0004.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0003p0004p0006.html">Next</a></div>
</div>
<p id="mil3p4p5c0p2">
<span class="pali m-text">Nibbānavagga</span><br />
</p>
<section id="vayamakaranapanha">
<span id="mil3p4p5c0p3"></span><h2><span class="pali m-text">5. Vāyāmakaraṇapañha</span></h2>
<p id="mil3p4p5c1p1">
<span class="pali m-text">Rājā āha—</span><br />
</p>
<p id="mil3p4p5c1p2">
<span class="pali m-text">“bhante nāgasena, tumhe bhaṇatha—</span><br />
</p>
<p id="mil3p4p5c1p3">
<span class="pali m-text">‘kinti imaṁ dukkhaṁ nirujjheyya, aññañca dukkhaṁ nuppajjeyyāti.</span><br />
</p>
<p id="mil3p4p5c1p4">
<span class="pali m-text">Etadatthā, mahārāja, amhākaṁ pabbajjā’ti.</span><br />
</p>
<p id="mil3p4p5c1p5">
<span class="pali m-text">Kiṁ paṭikacceva vāyamitena, nanu sampatte kāle vāyamitabban”ti?</span><br />
</p>
<p id="mil3p4p5c1p6">
<span class="pali m-text">Thero āha—</span><br />
</p>
<p id="mil3p4p5c1p7">
<span class="pali m-text">“sampatte kāle, mahārāja, vāyāmo akiccakaro bhavati, paṭikacceva vāyāmo kiccakaro bhavatī”ti.</span><br />
</p>
<p id="mil3p4p5c2p1">
<span class="pali m-text">“Opammaṁ karohī”ti.</span><br />
</p>
<p id="mil3p4p5c2p2">
<span class="pali m-text">“Taṁ kiṁ maññasi, mahārāja, yadā tvaṁ pipāsito bhaveyyāsi, tadā tvaṁ udapānaṁ khaṇāpeyyāsi, taḷākaṁ khaṇāpeyyāsi ‘pānīyaṁ pivissāmī’”ti?</span><br />
</p>
<p id="mil3p4p5c2p3">
<span class="pali m-text">“Na hi, bhante”ti.</span><br />
</p>
<p id="mil3p4p5c2p4">
<span class="pali m-text">“Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.</span><br />
</p>
<p id="mil3p4p5c3p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p4p5c3p2">
<span class="pali m-text">“Taṁ kiṁ maññasi, mahārāja, yadā tvaṁ bubhukkhito bhaveyyāsi, tadā tvaṁ khettaṁ kasāpeyyāsi, sāliṁ ropāpeyyāsi, dhaññaṁ atiharāpeyyāsi ‘bhattaṁ bhuñjissāmī’”ti?</span><br />
</p>
<p id="mil3p4p5c3p3">
<span class="pali m-text">“Na hi, bhante”ti.</span><br />
</p>
<p id="mil3p4p5c3p4">
<span class="pali m-text">“Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.</span><br />
</p>
<p id="mil3p4p5c4p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p4p5c4p2">
<span class="pali m-text">“Taṁ kiṁ maññasi, mahārāja, yadā te saṅgāmo paccupaṭṭhito bhaveyya, tadā tvaṁ parikhaṁ khaṇāpeyyāsi, pākāraṁ kārāpeyyāsi, gopuraṁ kārāpeyyāsi, aṭṭālakaṁ kārāpeyyāsi, dhaññaṁ atiharāpeyyāsi, tadā tvaṁ hatthismiṁ sikkheyyāsi, assasmiṁ sikkheyyāsi, rathasmiṁ sikkheyyāsi, dhanusmiṁ sikkheyyāsi, tharusmiṁ sikkheyyāsī”ti?</span><br />
</p>
<p id="mil3p4p5c4p3">
<span class="pali m-text">“Na hi, bhante”ti.</span><br />
</p>
<p id="mil3p4p5c4p4">
<span class="pali m-text">“Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavati.</span><br />
</p>
<p id="mil3p4p5c4p5">
<span class="pali m-text">Bhāsitampetaṁ, mahārāja bhagavatā—</span><br />
</p>
<p id="mil3p4p5c5p1">
<span class="pali m-text">‘Paṭikacceva taṁ kayirā,</span><br />
</p>
<p id="mil3p4p5c5p2">
<span class="pali m-text">yaṁ jaññā hitamattano;</span><br />
</p>
<p id="mil3p4p5c5p3">
<span class="pali m-text">Na sākaṭikacintāya,</span><br />
</p>
<p id="mil3p4p5c5p4">
<span class="pali m-text">mantā dhīro parakkame.</span><br />
</p>
<p id="mil3p4p5c6p1">
<span class="pali m-text">Yathā sākaṭiko maṭṭhaṁ,</span><br />
</p>
<p id="mil3p4p5c6p2">
<span class="pali m-text">samaṁ hitvā mahāpathaṁ;</span><br />
</p>
<p id="mil3p4p5c6p3">
<span class="pali m-text">Visamaṁ maggamāruyha,</span><br />
</p>
<p id="mil3p4p5c6p4">
<span class="pali m-text">akkhacchinnova jhāyati.</span><br />
</p>
<p id="mil3p4p5c7p1">
<span class="pali m-text">Evaṁ dhammā apakkamma,</span><br />
</p>
<p id="mil3p4p5c7p2">
<span class="pali m-text">adhammamanuvattiya;</span><br />
</p>
<p id="mil3p4p5c7p3">
<span class="pali m-text">Mando maccu mukhaṁ patto,</span><br />
</p>
<p id="mil3p4p5c7p4">
<span class="pali m-text">akkhacchinnova jhāyatī’”ti.</span><br />
</p>
<p id="mil3p4p5c8p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p4p5c9p1">
<span class="pali m-text">Vāyāmakaraṇapañho pañcamo.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0003p0004p0004.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0003p0004p0006.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>