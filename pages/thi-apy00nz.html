<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00nz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00nz.html" />
  <meta property="og:description" content="Ekūposathikavagga 9. Uppalavaṇṇātherīapadāna “Bhikkhunī uppalavaṇṇā, iddhiyā pāramiṁ gatā; Vanditvā satthuno pāde, idaṁ vacanamabravi. ‘Nitthiṇṇā jātisaṁsāraṁ, pattāhaṁ acalaṁ padaṁ; Sabbadukkhaṁ mayā khīṇaṁ, ārocemi mahāmuni. Yāvatā parisā atthi, pasannā jinasāsane; Yassā ca meparādhotthi, khamantu jinasammukhā. Saṁsāre saṁsarantiyā, khalitaṁ me sace bhave; Ārocemi mahāvīra, aparādhaṁ khamassu …" />
  <meta name="twitter:description" content="Ekūposathikavagga 9. Uppalavaṇṇātherīapadāna “Bhikkhunī uppalavaṇṇā, iddhiyā pāramiṁ gatā; Vanditvā satthuno pāde, idaṁ vacanamabravi. ‘Nitthiṇṇā jātisaṁsāraṁ, pattāhaṁ acalaṁ padaṁ; Sabbadukkhaṁ mayā khīṇaṁ, ārocemi mahāmuni. Yāvatā parisā atthi, pasannā jinasāsane; Yassā ca meparādhotthi, khamantu jinasammukhā. Saṁsāre saṁsarantiyā, khalitaṁ me sace bhave; Ārocemi mahāvīra, aparādhaṁ khamassu …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="ekuposathikavagga">
<h2><a href="#ekuposathikavagga">Ekūposathikavagga</a></h2>
<section id="uppalavannatheriapadana">
<h3><a href="#uppalavannatheriapadana">9. Uppalavaṇṇātherīapadāna</a></h3>
<p id="thi-ap19c1p1">
<span class="m-text m-primary">“Bhikkhunī uppalavaṇṇā,</span><br />
</p>
<p id="thi-ap19c1p2">
<span class="m-text m-primary">iddhiyā pāramiṁ gatā;</span><br />
</p>
<p id="thi-ap19c1p3">
<span class="m-text m-primary">Vanditvā satthuno pāde,</span><br />
</p>
<p id="thi-ap19c1p4">
<span class="m-text m-primary">idaṁ vacanamabravi.</span><br />
</p>
<p id="thi-ap19c2p1">
<span class="m-text m-primary">‘Nitthiṇṇā jātisaṁsāraṁ,</span><br />
</p>
<p id="thi-ap19c2p2">
<span class="m-text m-primary">pattāhaṁ acalaṁ padaṁ;</span><br />
</p>
<p id="thi-ap19c2p3">
<span class="m-text m-primary">Sabbadukkhaṁ mayā khīṇaṁ,</span><br />
</p>
<p id="thi-ap19c2p4">
<span class="m-text m-primary">ārocemi mahāmuni.</span><br />
</p>
<p id="thi-ap19c3p1">
<span class="m-text m-primary">Yāvatā parisā atthi,</span><br />
</p>
<p id="thi-ap19c3p2">
<span class="m-text m-primary">pasannā jinasāsane;</span><br />
</p>
<p id="thi-ap19c3p3">
<span class="m-text m-primary">Yassā ca meparādhotthi,</span><br />
</p>
<p id="thi-ap19c3p4">
<span class="m-text m-primary">khamantu jinasammukhā.</span><br />
</p>
<p id="thi-ap19c4p1">
<span class="m-text m-primary">Saṁsāre saṁsarantiyā,</span><br />
</p>
<p id="thi-ap19c4p2">
<span class="m-text m-primary">khalitaṁ me sace bhave;</span><br />
</p>
<p id="thi-ap19c4p3">
<span class="m-text m-primary">Ārocemi mahāvīra,</span><br />
</p>
<p id="thi-ap19c4p4">
<span class="m-text m-primary">aparādhaṁ khamassu taṁ’.</span><br />
</p>
<p id="thi-ap19c5p1">
<span class="m-text m-primary">‘Iddhiñcāpi nidassehi,</span><br />
</p>
<p id="thi-ap19c5p2">
<span class="m-text m-primary">mama sāsanakārike;</span><br />
</p>
<p id="thi-ap19c5p3">
<span class="m-text m-primary">Catasso parisā ajja,</span><br />
</p>
<p id="thi-ap19c5p4">
<span class="m-text m-primary">kaṅkhaṁ chindāhi yāvatā’.</span><br />
</p>
<p id="thi-ap19c6p1">
<span class="m-text m-primary">‘Dhītā tuyhaṁ mahāvīra,</span><br />
</p>
<p id="thi-ap19c6p2">
<span class="m-text m-primary">paññavanta jutindhara;</span><br />
</p>
<p id="thi-ap19c6p3">
<span class="m-text m-primary">Bahuñca dukkaraṁ kammaṁ,</span><br />
</p>
<p id="thi-ap19c6p4">
<span class="m-text m-primary">kataṁ me atidukkaraṁ.</span><br />
</p>
<p id="thi-ap19c7p1">
<span class="m-text m-primary">Uppalasseva me vaṇṇo,</span><br />
</p>
<p id="thi-ap19c7p2">
<span class="m-text m-primary">nāmenuppalanāmikā;</span><br />
</p>
<p id="thi-ap19c7p3">
<span class="m-text m-primary">Sāvikā te mahāvīra,</span><br />
</p>
<p id="thi-ap19c7p4">
<span class="m-text m-primary">pāde vandāmi cakkhuma.</span><br />
</p>
<p id="thi-ap19c8p1">
<span class="m-text m-primary">Rāhulo ca ahañceva,</span><br />
</p>
<p id="thi-ap19c8p2">
<span class="m-text m-primary">nekajātisate bahū;</span><br />
</p>
<p id="thi-ap19c8p3">
<span class="m-text m-primary">Ekasmiṁ sambhave jātā,</span><br />
</p>
<p id="thi-ap19c8p4">
<span class="m-text m-primary">samānachandamānasā.</span><br />
</p>
<p id="thi-ap19c9p1">
<span class="m-text m-primary">Nibbatti ekato hoti,</span><br />
</p>
<p id="thi-ap19c9p2">
<span class="m-text m-primary">jātiyāpi ca ekato;</span><br />
</p>
<p id="thi-ap19c9p3">
<span class="m-text m-primary">Pacchime bhave sampatte,</span><br />
</p>
<p id="thi-ap19c9p4">
<span class="m-text m-primary">ubhopi nānāsambhavā.</span><br />
</p>
<p id="thi-ap19c10p1">
<span class="m-text m-primary">Putto ca rāhulo nāma,</span><br />
</p>
<p id="thi-ap19c10p2">
<span class="m-text m-primary">dhītā uppalasavhayā;</span><br />
</p>
<p id="thi-ap19c10p3">
<span class="m-text m-primary">Passa vīra mamaṁ iddhiṁ,</span><br />
</p>
<p id="thi-ap19c10p4">
<span class="m-text m-primary">balaṁ dassemi satthuno’.</span><br />
</p>
<p id="thi-ap19c11p1">
<span class="m-text m-primary">Mahāsamudde caturo,</span><br />
</p>
<p id="thi-ap19c11p2">
<span class="m-text m-primary">pakkhipi hatthapātiyaṁ;</span><br />
</p>
<p id="thi-ap19c11p3">
<span class="m-text m-primary">Telaṁ hatthagatañceva,</span><br />
</p>
<p id="thi-ap19c11p4">
<span class="m-text m-primary">khiḍḍo komārako yathā.</span><br />
</p>
<p id="thi-ap19c12p1">
<span class="m-text m-primary">Ubbattayitvā pathaviṁ,</span><br />
</p>
<p id="thi-ap19c12p2">
<span class="m-text m-primary">pakkhipi hatthapātiyaṁ;</span><br />
</p>
<p id="thi-ap19c12p3">
<span class="m-text m-primary">Cittaṁ muñjaṁ yathā nāma,</span><br />
</p>
<p id="thi-ap19c12p4">
<span class="m-text m-primary">luñci komārako yuvā.</span><br />
</p>
<p id="thi-ap19c13p1">
<span class="m-text m-primary">Cakkavāḷasamaṁ pāṇiṁ,</span><br />
</p>
<p id="thi-ap19c13p2">
<span class="m-text m-primary">chādayitvāna matthake;</span><br />
</p>
<p id="thi-ap19c13p3">
<span class="m-text m-primary">Vassāpetvāna phusitaṁ,</span><br />
</p>
<p id="thi-ap19c13p4">
<span class="m-text m-primary">nānāvaṇṇaṁ punappunaṁ.</span><br />
</p>
<p id="thi-ap19c14p1">
<span class="m-text m-primary">Bhūmiṁ udukkhalaṁ katvā,</span><br />
</p>
<p id="thi-ap19c14p2">
<span class="m-text m-primary">dhaññaṁ katvāna sakkharaṁ;</span><br />
</p>
<p id="thi-ap19c14p3">
<span class="m-text m-primary">Sineruṁ musalaṁ katvā,</span><br />
</p>
<p id="thi-ap19c14p4">
<span class="m-text m-primary">maddi komārikā yathā.</span><br />
</p>
<p id="thi-ap19c15p1">
<span class="m-text m-primary">‘Dhītāhaṁ buddhaseṭṭhassa,</span><br />
</p>
<p id="thi-ap19c15p2">
<span class="m-text m-primary">nāmenuppalasavhayā;</span><br />
</p>
<p id="thi-ap19c15p3">
<span class="m-text m-primary">Abhiññāsu vasībhūtā,</span><br />
</p>
<p id="thi-ap19c15p4">
<span class="m-text m-primary">tava sāsanakārikā.</span><br />
</p>
<p id="thi-ap19c16p1">
<span class="m-text m-primary">Nānāvikubbanaṁ katvā,</span><br />
</p>
<p id="thi-ap19c16p2">
<span class="m-text m-primary">dassetvā lokanāyakaṁ;</span><br />
</p>
<p id="thi-ap19c16p3">
<span class="m-text m-primary">Nāmagottañca sāvetvā,</span><br />
</p>
<p id="thi-ap19c16p4">
<span class="m-text m-primary">pāde vandāmi cakkhuma.</span><br />
</p>
<p id="thi-ap19c17p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap19c17p2">
<span class="m-text m-primary">dibbāya sotadhātuyā;</span><br />
</p>
<p id="thi-ap19c17p3">
<span class="m-text m-primary">Cetopariyañāṇassa,</span><br />
</p>
<p id="thi-ap19c17p4">
<span class="m-text m-primary">vasī homi mahāmune.</span><br />
</p>
<p id="thi-ap19c18p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap19c18p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap19c18p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap19c18p4">
<span class="m-text m-primary">natthi dāni punabbhavo.</span><br />
</p>
<p id="thi-ap19c19p1">
<span class="m-text m-primary">Atthadhammaniruttīsu,</span><br />
</p>
<p id="thi-ap19c19p2">
<span class="m-text m-primary">Paṭibhāne tatheva ca;</span><br />
</p>
<p id="thi-ap19c19p3">
<span class="m-text m-primary">Ñāṇaṁ me vimalaṁ suddhaṁ,</span><br />
</p>
<p id="thi-ap19c19p4">
<span class="m-text m-primary">Sabhāvena mahesino.</span><br />
</p>
<p id="thi-ap19c20p1">
<span class="m-text m-primary">Purimānaṁ jinaggānaṁ,</span><br />
</p>
<p id="thi-ap19c20p2">
<span class="m-text m-primary">saṅgamaṁ te nidassitaṁ;</span><br />
</p>
<p id="thi-ap19c20p3">
<span class="m-text m-primary">Adhikāraṁ bahuṁ mayhaṁ,</span><br />
</p>
<p id="thi-ap19c20p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap19c21p1">
<span class="m-text m-primary">Yaṁ mayā pūritaṁ kammaṁ,</span><br />
</p>
<p id="thi-ap19c21p2">
<span class="m-text m-primary">Kusalaṁ sara me muni;</span><br />
</p>
<p id="thi-ap19c21p3">
<span class="m-text m-primary">Tavatthāya mahāvīra,</span><br />
</p>
<p id="thi-ap19c21p4">
<span class="m-text m-primary">Puññaṁ upacitaṁ mayā.</span><br />
</p>
<p id="thi-ap19c22p1">
<span class="m-text m-primary">Abhabbaṭṭhāne vajjetvā,</span><br />
</p>
<p id="thi-ap19c22p2">
<span class="m-text m-primary">vārayantī anācaraṁ;</span><br />
</p>
<p id="thi-ap19c22p3">
<span class="m-text m-primary">Tavatthāya mahāvīra,</span><br />
</p>
<p id="thi-ap19c22p4">
<span class="m-text m-primary">cattaṁ me jīvituttamaṁ.</span><br />
</p>
<p id="thi-ap19c23p1">
<span class="m-text m-primary">Dasakoṭisahassāni,</span><br />
</p>
<p id="thi-ap19c23p2">
<span class="m-text m-primary">adāsiṁ mama jīvitaṁ;</span><br />
</p>
<p id="thi-ap19c23p3">
<span class="m-text m-primary">Pariccattā ca me homi,</span><br />
</p>
<p id="thi-ap19c23p4">
<span class="m-text m-primary">tavatthāya mahāmuni’.</span><br />
</p>
<p id="thi-ap19c24p1">
<span class="m-text m-primary">Tadātivimhitā sabbā,</span><br />
</p>
<p id="thi-ap19c24p2">
<span class="m-text m-primary">sirasāva katañjalī;</span><br />
</p>
<p id="thi-ap19c24p3">
<span class="m-text m-primary">‘Avocayye kathaṁ āsi,</span><br />
</p>
<p id="thi-ap19c24p4">
<span class="m-text m-primary">atuliddhiparakkamā’.</span><br />
</p>
<p id="thi-ap19c25p1">
<span class="m-text m-primary">Satasahassito kappe,</span><br />
</p>
<p id="thi-ap19c25p2">
<span class="m-text m-primary">nāgakaññā ahaṁ tadā;</span><br />
</p>
<p id="thi-ap19c25p3">
<span class="m-text m-primary">Vimalā nāma nāmena,</span><br />
</p>
<p id="thi-ap19c25p4">
<span class="m-text m-primary">kaññānaṁ sādhusammatā.</span><br />
</p>
<p id="thi-ap19c26p1">
<span class="m-text m-primary">Mahorago mahānāgo,</span><br />
</p>
<p id="thi-ap19c26p2">
<span class="m-text m-primary">pasanno jinasāsane;</span><br />
</p>
<p id="thi-ap19c26p3">
<span class="m-text m-primary">Padumuttaraṁ mahātejaṁ,</span><br />
</p>
<p id="thi-ap19c26p4">
<span class="m-text m-primary">nimantesi sasāvakaṁ.</span><br />
</p>
<p id="thi-ap19c27p1">
<span class="m-text m-primary">Ratanamayaṁ maṇḍapaṁ,</span><br />
</p>
<p id="thi-ap19c27p2">
<span class="m-text m-primary">pallaṅkaṁ ratanāmayaṁ;</span><br />
</p>
<p id="thi-ap19c27p3">
<span class="m-text m-primary">Ratanaṁ vālukākiṇṇaṁ,</span><br />
</p>
<p id="thi-ap19c27p4">
<span class="m-text m-primary">upabhogaṁ ratanāmayaṁ.</span><br />
</p>
<p id="thi-ap19c28p1">
<span class="m-text m-primary">Maggañca paṭiyādesi,</span><br />
</p>
<p id="thi-ap19c28p2">
<span class="m-text m-primary">ratanaddhajabhūsitaṁ;</span><br />
</p>
<p id="thi-ap19c28p3">
<span class="m-text m-primary">Paccuggantvāna sambuddhaṁ,</span><br />
</p>
<p id="thi-ap19c28p4">
<span class="m-text m-primary">vajjanto tūriyehi so.</span><br />
</p>
<p id="thi-ap19c29p1">
<span class="m-text m-primary">Parisāhi ca catūhi,</span><br />
</p>
<p id="thi-ap19c29p2">
<span class="m-text m-primary">parivuto lokanāyako;</span><br />
</p>
<p id="thi-ap19c29p3">
<span class="m-text m-primary">Mahoragassa bhavane,</span><br />
</p>
<p id="thi-ap19c29p4">
<span class="m-text m-primary">nisīdi paramāsane.</span><br />
</p>
<p id="thi-ap19c30p1">
<span class="m-text m-primary">Annaṁ pānaṁ khādanīyaṁ,</span><br />
</p>
<p id="thi-ap19c30p2">
<span class="m-text m-primary">bhojanañca mahārahaṁ;</span><br />
</p>
<p id="thi-ap19c30p3">
<span class="m-text m-primary">Varaṁ varañca pādāsi,</span><br />
</p>
<p id="thi-ap19c30p4">
<span class="m-text m-primary">nāgarājā mahāyasaṁ.</span><br />
</p>
<p id="thi-ap19c31p1">
<span class="m-text m-primary">Bhuñjitvāna sambuddho,</span><br />
</p>
<p id="thi-ap19c31p2">
<span class="m-text m-primary">pattaṁ dhovitvā yoniso;</span><br />
</p>
<p id="thi-ap19c31p3">
<span class="m-text m-primary">Anumodanīyaṅkāsi,</span><br />
</p>
<p id="thi-ap19c31p4">
<span class="m-text m-primary">nāgakaññā mahiddhikā.</span><br />
</p>
<p id="thi-ap19c32p1">
<span class="m-text m-primary">Sabbaññuṁ phullitaṁ disvā,</span><br />
</p>
<p id="thi-ap19c32p2">
<span class="m-text m-primary">nāgakaññā mahāyasaṁ;</span><br />
</p>
<p id="thi-ap19c32p3">
<span class="m-text m-primary">Pasannaṁ satthuno cittaṁ,</span><br />
</p>
<p id="thi-ap19c32p4">
<span class="m-text m-primary">sunibandhañca mānasaṁ.</span><br />
</p>
<p id="thi-ap19c33p1">
<span class="m-text m-primary">Mamañca cittamaññāya,</span><br />
</p>
<p id="thi-ap19c33p2">
<span class="m-text m-primary">jalajuttamanāmako;</span><br />
</p>
<p id="thi-ap19c33p3">
<span class="m-text m-primary">Tasmiṁ khaṇe mahāvīro,</span><br />
</p>
<p id="thi-ap19c33p4">
<span class="m-text m-primary">bhikkhuniṁ dassayiddhiyā.</span><br />
</p>
<p id="thi-ap19c34p1">
<span class="m-text m-primary">Iddhī anekā dassesi,</span><br />
</p>
<p id="thi-ap19c34p2">
<span class="m-text m-primary">bhikkhunī sā visāradā;</span><br />
</p>
<p id="thi-ap19c34p3">
<span class="m-text m-primary">Pamoditā vedajātā,</span><br />
</p>
<p id="thi-ap19c34p4">
<span class="m-text m-primary">satthāraṁ idamabravi.</span><br />
</p>
<p id="thi-ap19c35p1">
<span class="m-text m-primary">‘Addasāhaṁ imaṁ iddhiṁ,</span><br />
</p>
<p id="thi-ap19c35p2">
<span class="m-text m-primary">sumanaṁ itarāyapi;</span><br />
</p>
<p id="thi-ap19c35p3">
<span class="m-text m-primary">Kathaṁ ahosi sā vīra,</span><br />
</p>
<p id="thi-ap19c35p4">
<span class="m-text m-primary">iddhiyā suvisāradā’.</span><br />
</p>
<p id="thi-ap19c36p1">
<span class="m-text m-primary">‘Orasā mukhato jātā,</span><br />
</p>
<p id="thi-ap19c36p2">
<span class="m-text m-primary">dhītā mama mahiddhikā;</span><br />
</p>
<p id="thi-ap19c36p3">
<span class="m-text m-primary">Mamānusāsanikarā,</span><br />
</p>
<p id="thi-ap19c36p4">
<span class="m-text m-primary">iddhiyā suvisāradā’.</span><br />
</p>
<p id="thi-ap19c37p1">
<span class="m-text m-primary">Buddhassa vacanaṁ sutvā,</span><br />
</p>
<p id="thi-ap19c37p2">
<span class="m-text m-primary">evaṁ patthesahaṁ tadā;</span><br />
</p>
<p id="thi-ap19c37p3">
<span class="m-text m-primary">‘Ahampi tādisā homi,</span><br />
</p>
<p id="thi-ap19c37p4">
<span class="m-text m-primary">iddhiyā suvisāradā.</span><br />
</p>
<p id="thi-ap19c38p1">
<span class="m-text m-primary">Pamoditāhaṁ sumanā,</span><br />
</p>
<p id="thi-ap19c38p2">
<span class="m-text m-primary">patthe uttamamānasā;</span><br />
</p>
<p id="thi-ap19c38p3">
<span class="m-text m-primary">Anāgatamhi addhāne,</span><br />
</p>
<p id="thi-ap19c38p4">
<span class="m-text m-primary">īdisā homi nāyaka’.</span><br />
</p>
<p id="thi-ap19c39p1">
<span class="m-text m-primary">Maṇimayamhi pallaṅke,</span><br />
</p>
<p id="thi-ap19c39p2">
<span class="m-text m-primary">maṇḍapamhi pabhassare;</span><br />
</p>
<p id="thi-ap19c39p3">
<span class="m-text m-primary">Annapānena tappetvā,</span><br />
</p>
<p id="thi-ap19c39p4">
<span class="m-text m-primary">sasaṅghaṁ lokanāyakaṁ.</span><br />
</p>
<p id="thi-ap19c40p1">
<span class="m-text m-primary">Nāgānaṁ pavaraṁ pupphaṁ,</span><br />
</p>
<p id="thi-ap19c40p2">
<span class="m-text m-primary">aruṇaṁ nāma uppalaṁ;</span><br />
</p>
<p id="thi-ap19c40p3">
<span class="m-text m-primary">‘Vaṇṇaṁ me īdisaṁ hotu’,</span><br />
</p>
<p id="thi-ap19c40p4">
<span class="m-text m-primary">pūjesiṁ lokanāyakaṁ.</span><br />
</p>
<p id="thi-ap19c41p1">
<span class="m-text m-primary">Tena kammena sukatena,</span><br />
</p>
<p id="thi-ap19c41p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap19c41p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap19c41p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap19c42p1">
<span class="m-text m-primary">Tato cutāhaṁ manuje,</span><br />
</p>
<p id="thi-ap19c42p2">
<span class="m-text m-primary">upapannā sayambhuno;</span><br />
</p>
<p id="thi-ap19c42p3">
<span class="m-text m-primary">Uppalehi paṭicchannaṁ,</span><br />
</p>
<p id="thi-ap19c42p4">
<span class="m-text m-primary">piṇḍapātamadāsahaṁ.</span><br />
</p>
<p id="thi-ap19c43p1">
<span class="m-text m-primary">Ekanavutito kappe,</span><br />
</p>
<p id="thi-ap19c43p2">
<span class="m-text m-primary">vipassī nāma nāyako;</span><br />
</p>
<p id="thi-ap19c43p3">
<span class="m-text m-primary">Uppajji cārudassano,</span><br />
</p>
<p id="thi-ap19c43p4">
<span class="m-text m-primary">sabbadhammesu cakkhumā.</span><br />
</p>
<p id="thi-ap19c44p1">
<span class="m-text m-primary">Seṭṭhidhītā tadā hutvā,</span><br />
</p>
<p id="thi-ap19c44p2">
<span class="m-text m-primary">bārāṇasipuruttame;</span><br />
</p>
<p id="thi-ap19c44p3">
<span class="m-text m-primary">Nimantetvāna sambuddhaṁ,</span><br />
</p>
<p id="thi-ap19c44p4">
<span class="m-text m-primary">sasaṅghaṁ lokanāyakaṁ.</span><br />
</p>
<p id="thi-ap19c45p1">
<span class="m-text m-primary">Mahādānaṁ daditvāna,</span><br />
</p>
<p id="thi-ap19c45p2">
<span class="m-text m-primary">uppalehi vināyakaṁ;</span><br />
</p>
<p id="thi-ap19c45p3">
<span class="m-text m-primary">Pūjayitvā cetasāva,</span><br />
</p>
<p id="thi-ap19c45p4">
<span class="m-text m-primary">vaṇṇasobhaṁ apatthayiṁ.</span><br />
</p>
<p id="thi-ap19c46p1">
<span class="m-text m-primary">Imamhi bhaddake kappe,</span><br />
</p>
<p id="thi-ap19c46p2">
<span class="m-text m-primary">brahmabandhu mahāyaso;</span><br />
</p>
<p id="thi-ap19c46p3">
<span class="m-text m-primary">Kassapo nāma gottena,</span><br />
</p>
<p id="thi-ap19c46p4">
<span class="m-text m-primary">uppajji vadataṁ varo.</span><br />
</p>
<p id="thi-ap19c47p1">
<span class="m-text m-primary">Upaṭṭhāko mahesissa,</span><br />
</p>
<p id="thi-ap19c47p2">
<span class="m-text m-primary">tadā āsi narissaro;</span><br />
</p>
<p id="thi-ap19c47p3">
<span class="m-text m-primary">Kāsirājā kikī nāma,</span><br />
</p>
<p id="thi-ap19c47p4">
<span class="m-text m-primary">bārāṇasipuruttame.</span><br />
</p>
<p id="thi-ap19c48p1">
<span class="m-text m-primary">Tassāsiṁ dutiyā dhītā,</span><br />
</p>
<p id="thi-ap19c48p2">
<span class="m-text m-primary">samaṇaguttasavhayā;</span><br />
</p>
<p id="thi-ap19c48p3">
<span class="m-text m-primary">Dhammaṁ sutvā jinaggassa,</span><br />
</p>
<p id="thi-ap19c48p4">
<span class="m-text m-primary">pabbajjaṁ samarocayiṁ.</span><br />
</p>
<p id="thi-ap19c49p1">
<span class="m-text m-primary">Anujāni na no tāto,</span><br />
</p>
<p id="thi-ap19c49p2">
<span class="m-text m-primary">agāreva tadā mayaṁ;</span><br />
</p>
<p id="thi-ap19c49p3">
<span class="m-text m-primary">Vīsavassasahassāni,</span><br />
</p>
<p id="thi-ap19c49p4">
<span class="m-text m-primary">vicarimha atanditā.</span><br />
</p>
<p id="thi-ap19c50p1">
<span class="m-text m-primary">Komāribrahmacariyaṁ,</span><br />
</p>
<p id="thi-ap19c50p2">
<span class="m-text m-primary">rājakaññā sukhedhitā;</span><br />
</p>
<p id="thi-ap19c50p3">
<span class="m-text m-primary">Buddhopaṭṭhānaniratā,</span><br />
</p>
<p id="thi-ap19c50p4">
<span class="m-text m-primary">muditā sattadhītaro.</span><br />
</p>
<p id="thi-ap19c51p1">
<span class="m-text m-primary">Samaṇī samaṇaguttā ca,</span><br />
</p>
<p id="thi-ap19c51p2">
<span class="m-text m-primary">bhikkhunī bhikkhudāyikā;</span><br />
</p>
<p id="thi-ap19c51p3">
<span class="m-text m-primary">Dhammā ceva sudhammā ca,</span><br />
</p>
<p id="thi-ap19c51p4">
<span class="m-text m-primary">sattamī saṅghadāyikā.</span><br />
</p>
<p id="thi-ap19c52p1">
<span class="m-text m-primary">Ahaṁ khemā ca sappaññā,</span><br />
</p>
<p id="thi-ap19c52p2">
<span class="m-text m-primary">paṭācārā ca kuṇḍalā;</span><br />
</p>
<p id="thi-ap19c52p3">
<span class="m-text m-primary">Kisāgotamī dhammadinnā,</span><br />
</p>
<p id="thi-ap19c52p4">
<span class="m-text m-primary">visākhā hoti sattamī.</span><br />
</p>
<p id="thi-ap19c53p1">
<span class="m-text m-primary">Tehi kammehi sukatehi,</span><br />
</p>
<p id="thi-ap19c53p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap19c53p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap19c53p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap19c54p1">
<span class="m-text m-primary">Tato cutā manussesu,</span><br />
</p>
<p id="thi-ap19c54p2">
<span class="m-text m-primary">upapannā mahākule;</span><br />
</p>
<p id="thi-ap19c54p3">
<span class="m-text m-primary">Pītaṁ maṭṭhaṁ varaṁ dussaṁ,</span><br />
</p>
<p id="thi-ap19c54p4">
<span class="m-text m-primary">adaṁ arahato ahaṁ.</span><br />
</p>
<p id="thi-ap19c55p1">
<span class="m-text m-primary">Tato cutāriṭṭhapure,</span><br />
</p>
<p id="thi-ap19c55p2">
<span class="m-text m-primary">jātā vippakule ahaṁ;</span><br />
</p>
<p id="thi-ap19c55p3">
<span class="m-text m-primary">Dhītā tiriṭivacchassa,</span><br />
</p>
<p id="thi-ap19c55p4">
<span class="m-text m-primary">ummādantī manoharā.</span><br />
</p>
<p id="thi-ap19c56p1">
<span class="m-text m-primary">Tato cutā janapade,</span><br />
</p>
<p id="thi-ap19c56p2">
<span class="m-text m-primary">kule aññatare ahaṁ;</span><br />
</p>
<p id="thi-ap19c56p3">
<span class="m-text m-primary">Pasūtā nātiphītamhi,</span><br />
</p>
<p id="thi-ap19c56p4">
<span class="m-text m-primary">sāliṁ gopemahaṁ tadā.</span><br />
</p>
<p id="thi-ap19c57p1">
<span class="m-text m-primary">Disvā paccekasambuddhaṁ,</span><br />
</p>
<p id="thi-ap19c57p2">
<span class="m-text m-primary">pañcalājāsatānihaṁ;</span><br />
</p>
<p id="thi-ap19c57p3">
<span class="m-text m-primary">Datvā padumacchannāni,</span><br />
</p>
<p id="thi-ap19c57p4">
<span class="m-text m-primary">pañca puttasatānihaṁ.</span><br />
</p>
<p id="thi-ap19c58p1">
<span class="m-text m-primary">Patthayiṁ tepi patthesuṁ,</span><br />
</p>
<p id="thi-ap19c58p2">
<span class="m-text m-primary">madhuṁ datvā sayambhuno;</span><br />
</p>
<p id="thi-ap19c58p3">
<span class="m-text m-primary">Tato cutā araññehaṁ,</span><br />
</p>
<p id="thi-ap19c58p4">
<span class="m-text m-primary">ajāyiṁ padumodare.</span><br />
</p>
<p id="thi-ap19c59p1">
<span class="m-text m-primary">Kāsirañño mahesīhaṁ,</span><br />
</p>
<p id="thi-ap19c59p2">
<span class="m-text m-primary">hutvā sakkatapūjitā;</span><br />
</p>
<p id="thi-ap19c59p3">
<span class="m-text m-primary">Ajaniṁ rājaputtānaṁ,</span><br />
</p>
<p id="thi-ap19c59p4">
<span class="m-text m-primary">anūnaṁ satapañcakaṁ.</span><br />
</p>
<p id="thi-ap19c60p1">
<span class="m-text m-primary">Yadā te yobbanappattā,</span><br />
</p>
<p id="thi-ap19c60p2">
<span class="m-text m-primary">kīḷantā jalakīḷitaṁ;</span><br />
</p>
<p id="thi-ap19c60p3">
<span class="m-text m-primary">Disvā opattapadumaṁ,</span><br />
</p>
<p id="thi-ap19c60p4">
<span class="m-text m-primary">āsuṁ paccekanāyakā.</span><br />
</p>
<p id="thi-ap19c61p1">
<span class="m-text m-primary">Sāhaṁ tehi vinābhūtā,</span><br />
</p>
<p id="thi-ap19c61p2">
<span class="m-text m-primary">sutavīrehi sokinī;</span><br />
</p>
<p id="thi-ap19c61p3">
<span class="m-text m-primary">Cutā isigilipasse,</span><br />
</p>
<p id="thi-ap19c61p4">
<span class="m-text m-primary">gāmakamhi ajāyihaṁ.</span><br />
</p>
<p id="thi-ap19c62p1">
<span class="m-text m-primary">Yadā buddhā sutamatī,</span><br />
</p>
<p id="thi-ap19c62p2">
<span class="m-text m-primary">sutānaṁ bhattunopi ca;</span><br />
</p>
<p id="thi-ap19c62p3">
<span class="m-text m-primary">Yāguṁ ādāya gacchantī,</span><br />
</p>
<p id="thi-ap19c62p4">
<span class="m-text m-primary">aṭṭha paccekanāyake.</span><br />
</p>
<p id="thi-ap19c63p1">
<span class="m-text m-primary">Bhikkhāya gāmaṁ gacchante,</span><br />
</p>
<p id="thi-ap19c63p2">
<span class="m-text m-primary">disvā putte anussariṁ;</span><br />
</p>
<p id="thi-ap19c63p3">
<span class="m-text m-primary">Khīradhārā viniggacchi,</span><br />
</p>
<p id="thi-ap19c63p4">
<span class="m-text m-primary">tadā me puttapemasā.</span><br />
</p>
<p id="thi-ap19c64p1">
<span class="m-text m-primary">Tato tesaṁ adaṁ yāguṁ,</span><br />
</p>
<p id="thi-ap19c64p2">
<span class="m-text m-primary">pasannā sehi pāṇibhi;</span><br />
</p>
<p id="thi-ap19c64p3">
<span class="m-text m-primary">Tato cutāhaṁ tidasaṁ,</span><br />
</p>
<p id="thi-ap19c64p4">
<span class="m-text m-primary">nandanaṁ upapajjahaṁ.</span><br />
</p>
<p id="thi-ap19c65p1">
<span class="m-text m-primary">Anubhotvā sukhaṁ dukkhaṁ,</span><br />
</p>
<p id="thi-ap19c65p2">
<span class="m-text m-primary">saṁsaritvā bhavābhave;</span><br />
</p>
<p id="thi-ap19c65p3">
<span class="m-text m-primary">Tavatthāya mahāvīra,</span><br />
</p>
<p id="thi-ap19c65p4">
<span class="m-text m-primary">pariccattañca jīvitaṁ.</span><br />
</p>
<p id="thi-ap19c66p1">
<span class="m-text m-primary">Evaṁ bahuvidhaṁ dukkhaṁ,</span><br />
</p>
<p id="thi-ap19c66p2">
<span class="m-text m-primary">sampattī ca bahubbidhā;</span><br />
</p>
<p id="thi-ap19c66p3">
<span class="m-text m-primary">Pacchime bhave sampatte,</span><br />
</p>
<p id="thi-ap19c66p4">
<span class="m-text m-primary">jātā sāvatthiyaṁ pure.</span><br />
</p>
<p id="thi-ap19c67p1">
<span class="m-text m-primary">Mahādhanaseṭṭhikule,</span><br />
</p>
<p id="thi-ap19c67p2">
<span class="m-text m-primary">sukhite sajjite tathā;</span><br />
</p>
<p id="thi-ap19c67p3">
<span class="m-text m-primary">Nānāratanapajjote,</span><br />
</p>
<p id="thi-ap19c67p4">
<span class="m-text m-primary">sabbakāmasamiddhine.</span><br />
</p>
<p id="thi-ap19c68p1">
<span class="m-text m-primary">Sakkatā pūjitā ceva,</span><br />
</p>
<p id="thi-ap19c68p2">
<span class="m-text m-primary">mānitāpacitā tathā;</span><br />
</p>
<p id="thi-ap19c68p3">
<span class="m-text m-primary">Rūpasobhaggasampannā,</span><br />
</p>
<p id="thi-ap19c68p4">
<span class="m-text m-primary">kulesu atisakkatā.</span><br />
</p>
<p id="thi-ap19c69p1">
<span class="m-text m-primary">Atīva patthitā cāsiṁ,</span><br />
</p>
<p id="thi-ap19c69p2">
<span class="m-text m-primary">rūpabhogasirīhi ca;</span><br />
</p>
<p id="thi-ap19c69p3">
<span class="m-text m-primary">Patthitā seṭṭhiputtehi,</span><br />
</p>
<p id="thi-ap19c69p4">
<span class="m-text m-primary">anekehi satehipi.</span><br />
</p>
<p id="thi-ap19c70p1">
<span class="m-text m-primary">Agāraṁ pajahitvāna,</span><br />
</p>
<p id="thi-ap19c70p2">
<span class="m-text m-primary">pabbajiṁ anagāriyaṁ;</span><br />
</p>
<p id="thi-ap19c70p3">
<span class="m-text m-primary">Aḍḍhamāse asampatte,</span><br />
</p>
<p id="thi-ap19c70p4">
<span class="m-text m-primary">catusaccamapāpuṇiṁ.</span><br />
</p>
<p id="thi-ap19c71p1">
<span class="m-text m-primary">Iddhiyā abhinimmitvā,</span><br />
</p>
<p id="thi-ap19c71p2">
<span class="m-text m-primary">caturassaṁ rathaṁ ahaṁ;</span><br />
</p>
<p id="thi-ap19c71p3">
<span class="m-text m-primary">Buddhassa pāde vandissaṁ,</span><br />
</p>
<p id="thi-ap19c71p4">
<span class="m-text m-primary">lokanāthassa tādino.</span><br />
</p>
<p id="thi-ap19c72p1">
<span class="m-text m-primary">‘Supupphitaggaṁ upagamma pādapaṁ,</span><br />
</p>
<p id="thi-ap19c72p2">
<span class="m-text m-primary">Ekā tuvaṁ tiṭṭhasi sālamūle;</span><br />
</p>
<p id="thi-ap19c72p3">
<span class="m-text m-primary">Na cāpi te dutiyo atthi koci,</span><br />
</p>
<p id="thi-ap19c72p4">
<span class="m-text m-primary">Bāle na tvaṁ bhāyasi dhuttakānaṁ’.</span><br />
</p>
<p id="thi-ap19c73p1">
<span class="m-text m-primary">‘Sataṁ sahassānipi dhuttakānaṁ,</span><br />
</p>
<p id="thi-ap19c73p2">
<span class="m-text m-primary">Samāgatā edisakā bhaveyyuṁ;</span><br />
</p>
<p id="thi-ap19c73p3">
<span class="m-text m-primary">Lomaṁ na iñje na sampavedhe,</span><br />
</p>
<p id="thi-ap19c73p4">
<span class="m-text m-primary">Kiṁ me tuvaṁ māra karissaseko.</span><br />
</p>
<p id="thi-ap19c74p1">
<span class="m-text m-primary">Esā antaradhāyāmi,</span><br />
</p>
<p id="thi-ap19c74p2">
<span class="m-text m-primary">kucchiṁ vā pavisāmi te;</span><br />
</p>
<p id="thi-ap19c74p3">
<span class="m-text m-primary">Bhamukantarikāyampi,</span><br />
</p>
<p id="thi-ap19c74p4">
<span class="m-text m-primary">tiṭṭhantiṁ maṁ na dakkhasi.</span><br />
</p>
<p id="thi-ap19c75p1">
<span class="m-text m-primary">Cittasmiṁ vasībhūtāmhi,</span><br />
</p>
<p id="thi-ap19c75p2">
<span class="m-text m-primary">iddhipādā subhāvitā;</span><br />
</p>
<p id="thi-ap19c75p3">
<span class="m-text m-primary">Sabbabandhanamuttāmhi,</span><br />
</p>
<p id="thi-ap19c75p4">
<span class="m-text m-primary">na taṁ bhāyāmi āvuso.</span><br />
</p>
<p id="thi-ap19c76p1">
<span class="m-text m-primary">Sattisūlūpamā kāmā,</span><br />
</p>
<p id="thi-ap19c76p2">
<span class="m-text m-primary">khandhāsaṁ adhikuṭṭanā;</span><br />
</p>
<p id="thi-ap19c76p3">
<span class="m-text m-primary">Yaṁ tvaṁ kāmaratiṁ brūsi,</span><br />
</p>
<p id="thi-ap19c76p4">
<span class="m-text m-primary">aratī dāni sā mama.</span><br />
</p>
<p id="thi-ap19c77p1">
<span class="m-text m-primary">Sabbattha vihatā nandī,</span><br />
</p>
<p id="thi-ap19c77p2">
<span class="m-text m-primary">tamokhandho padālito;</span><br />
</p>
<p id="thi-ap19c77p3">
<span class="m-text m-primary">Evaṁ jānāhi pāpima,</span><br />
</p>
<p id="thi-ap19c77p4">
<span class="m-text m-primary">nihato tvamasi antaka’.</span><br />
</p>
<p id="thi-ap19c78p1">
<span class="m-text m-primary">Jino tamhi guṇe tuṭṭho,</span><br />
</p>
<p id="thi-ap19c78p2">
<span class="m-text m-primary">etadagge ṭhapesi maṁ;</span><br />
</p>
<p id="thi-ap19c78p3">
<span class="m-text m-primary">Aggā iddhimatīnanti,</span><br />
</p>
<p id="thi-ap19c78p4">
<span class="m-text m-primary">parisāsu vināyako.</span><br />
</p>
<p id="thi-ap19c79p1">
<span class="m-text m-primary">Pariciṇṇo mayā satthā,</span><br />
</p>
<p id="thi-ap19c79p2">
<span class="m-text m-primary">kataṁ buddhassa sāsanaṁ;</span><br />
</p>
<p id="thi-ap19c79p3">
<span class="m-text m-primary">Ohito garuko bhāro,</span><br />
</p>
<p id="thi-ap19c79p4">
<span class="m-text m-primary">bhavanettisamūhatā.</span><br />
</p>
<p id="thi-ap19c80p1">
<span class="m-text m-primary">Yassatthāya pabbajitā,</span><br />
</p>
<p id="thi-ap19c80p2">
<span class="m-text m-primary">agārasmānagāriyaṁ;</span><br />
</p>
<p id="thi-ap19c80p3">
<span class="m-text m-primary">So me attho anuppatto,</span><br />
</p>
<p id="thi-ap19c80p4">
<span class="m-text m-primary">sabbasaṁyojanakkhayo.</span><br />
</p>
<p id="thi-ap19c81p1">
<span class="m-text m-primary">Cīvaraṁ piṇḍapātañca,</span><br />
</p>
<p id="thi-ap19c81p2">
<span class="m-text m-primary">paccayaṁ sayanāsanaṁ;</span><br />
</p>
<p id="thi-ap19c81p3">
<span class="m-text m-primary">Khaṇena upanāmenti,</span><br />
</p>
<p id="thi-ap19c81p4">
<span class="m-text m-primary">sahassāni samantato.</span><br />
</p>
<p id="thi-ap19c82p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap19c82p2">
<span class="m-text m-primary">…pe…</span><br />
</p>
<p id="thi-ap19c82p3">
<span class="m-text m-primary">viharāmi anāsavā.</span><br />
</p>
<p id="thi-ap19c83p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap19c83p2">
<span class="m-text m-primary">…pe…</span><br />
</p>
<p id="thi-ap19c83p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap19c84p1">
<span class="m-text m-primary">Paṭisambhidā catasso,</span><br />
</p>
<p id="thi-ap19c84p2">
<span class="m-text m-primary">…pe…</span><br />
</p>
<p id="thi-ap19c84p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap19c85p1">
<span class="m-text m-primary">Itthaṁ sudaṁ uppalavaṇṇā bhikkhunī imā gāthāyo abhāsitthāti.</span><br />
</p>
<p id="thi-ap19c86p1">
<span class="m-text m-primary">Uppalavaṇṇātheriyāpadānaṁ navamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>