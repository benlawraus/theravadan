<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0541.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0540.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0542.html">Next</a></div>
</div>
<p id="tha-ap541c0p2">
<span class="pali m-text">Kaccāyanavagga</span><br />
</p>
<section id="radhattheraapadana">
<span id="tha-ap541c0p3"></span><h2><span class="pali m-text">9. Rādhattheraapadāna</span></h2>
<p id="tha-ap541c1p1">
<span class="pali m-text">“Padumuttaro nāma jino,</span><br />
</p>
<p id="tha-ap541c1p2">
<span class="pali m-text">sabbalokavidū muni;</span><br />
</p>
<p id="tha-ap541c1p3">
<span class="pali m-text">Ito satasahassamhi,</span><br />
</p>
<p id="tha-ap541c1p4">
<span class="pali m-text">kappe uppajji cakkhumā.</span><br />
</p>
<p id="tha-ap541c2p1">
<span class="pali m-text">Ovādako viññāpako,</span><br />
</p>
<p id="tha-ap541c2p2">
<span class="pali m-text">tārako sabbapāṇinaṁ;</span><br />
</p>
<p id="tha-ap541c2p3">
<span class="pali m-text">Desanākusalo buddho,</span><br />
</p>
<p id="tha-ap541c2p4">
<span class="pali m-text">tāresi janataṁ bahuṁ.</span><br />
</p>
<p id="tha-ap541c3p1">
<span class="pali m-text">Anukampako kāruṇiko,</span><br />
</p>
<p id="tha-ap541c3p2">
<span class="pali m-text">hitesī sabbapāṇinaṁ;</span><br />
</p>
<p id="tha-ap541c3p3">
<span class="pali m-text">Sampatte titthiye sabbe,</span><br />
</p>
<p id="tha-ap541c3p4">
<span class="pali m-text">pañcasīle patiṭṭhapi.</span><br />
</p>
<p id="tha-ap541c4p1">
<span class="pali m-text">Evaṁ nirākulaṁ āsi,</span><br />
</p>
<p id="tha-ap541c4p2">
<span class="pali m-text">suññataṁ titthiyehi ca;</span><br />
</p>
<p id="tha-ap541c4p3">
<span class="pali m-text">Vicittaṁ arahantehi,</span><br />
</p>
<p id="tha-ap541c4p4">
<span class="pali m-text">vasībhūtehi tādibhi.</span><br />
</p>
<p id="tha-ap541c5p1">
<span class="pali m-text">Ratanānaṭṭhapaññāsaṁ,</span><br />
</p>
<p id="tha-ap541c5p2">
<span class="pali m-text">uggato so mahāmuni;</span><br />
</p>
<p id="tha-ap541c5p3">
<span class="pali m-text">Kañcanagghiyasaṅkāso,</span><br />
</p>
<p id="tha-ap541c5p4">
<span class="pali m-text">bāttiṁsavaralakkhaṇo.</span><br />
</p>
<p id="tha-ap541c6p1">
<span class="pali m-text">Vassasatasahassāni,</span><br />
</p>
<p id="tha-ap541c6p2">
<span class="pali m-text">āyu vijjati tāvade;</span><br />
</p>
<p id="tha-ap541c6p3">
<span class="pali m-text">Tāvatā tiṭṭhamāno so,</span><br />
</p>
<p id="tha-ap541c6p4">
<span class="pali m-text">tāresi janataṁ bahuṁ.</span><br />
</p>
<p id="tha-ap541c7p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="tha-ap541c7p2">
<span class="pali m-text">brāhmaṇo mantapāragū;</span><br />
</p>
<p id="tha-ap541c7p3">
<span class="pali m-text">Upecca taṁ naravaraṁ,</span><br />
</p>
<p id="tha-ap541c7p4">
<span class="pali m-text">assosiṁ dhammadesanaṁ.</span><br />
</p>
<p id="tha-ap541c8p1">
<span class="pali m-text">Paññāpentaṁ mahāvīraṁ,</span><br />
</p>
<p id="tha-ap541c8p2">
<span class="pali m-text">parisāsu visāradaṁ;</span><br />
</p>
<p id="tha-ap541c8p3">
<span class="pali m-text">Paṭibhāneyyakaṁ bhikkhuṁ,</span><br />
</p>
<p id="tha-ap541c8p4">
<span class="pali m-text">etadagge vināyakaṁ.</span><br />
</p>
<p id="tha-ap541c9p1">
<span class="pali m-text">Tadāhaṁ kāraṁ katvāna,</span><br />
</p>
<p id="tha-ap541c9p2">
<span class="pali m-text">sasaṅghe lokanāyake;</span><br />
</p>
<p id="tha-ap541c9p3">
<span class="pali m-text">Nipacca sirasā pāde,</span><br />
</p>
<p id="tha-ap541c9p4">
<span class="pali m-text">taṁ ṭhānaṁ abhipatthayiṁ.</span><br />
</p>
<p id="tha-ap541c10p1">
<span class="pali m-text">Tato maṁ bhagavā āha,</span><br />
</p>
<p id="tha-ap541c10p2">
<span class="pali m-text">siṅgīnikkhasamappabho;</span><br />
</p>
<p id="tha-ap541c10p3">
<span class="pali m-text">Sarena rajanīyena,</span><br />
</p>
<p id="tha-ap541c10p4">
<span class="pali m-text">kilesamalahārinā.</span><br />
</p>
<p id="tha-ap541c11p1">
<span class="pali m-text">‘Sukhī bhavassu dīghāyu,</span><br />
</p>
<p id="tha-ap541c11p2">
<span class="pali m-text">sijjhatu paṇidhī tava;</span><br />
</p>
<p id="tha-ap541c11p3">
<span class="pali m-text">Sasaṅghe me kataṁ kāraṁ,</span><br />
</p>
<p id="tha-ap541c11p4">
<span class="pali m-text">atīva vipulaṁ tayā.</span><br />
</p>
<p id="tha-ap541c12p1">
<span class="pali m-text">Satasahassito kappe,</span><br />
</p>
<p id="tha-ap541c12p2">
<span class="pali m-text">okkākakulasambhavo;</span><br />
</p>
<p id="tha-ap541c12p3">
<span class="pali m-text">Gotamo nāma gottena,</span><br />
</p>
<p id="tha-ap541c12p4">
<span class="pali m-text">satthā loke bhavissati.</span><br />
</p>
<p id="tha-ap541c13p1">
<span class="pali m-text">Tassa dhammesu dāyādo,</span><br />
</p>
<p id="tha-ap541c13p2">
<span class="pali m-text">oraso dhammanimmito;</span><br />
</p>
<p id="tha-ap541c13p3">
<span class="pali m-text">Rādhoti nāmadheyyena,</span><br />
</p>
<p id="tha-ap541c13p4">
<span class="pali m-text">hessati satthu sāvako.</span><br />
</p>
<p id="tha-ap541c14p1">
<span class="pali m-text">Sa te hetuguṇe tuṭṭho,</span><br />
</p>
<p id="tha-ap541c14p2">
<span class="pali m-text">sakyaputto narāsabho;</span><br />
</p>
<p id="tha-ap541c14p3">
<span class="pali m-text">Paṭibhāneyyakānaggaṁ,</span><br />
</p>
<p id="tha-ap541c14p4">
<span class="pali m-text">paññapessati nāyako’.</span><br />
</p>
<p id="tha-ap541c15p1">
<span class="pali m-text">Taṁ sutvā mudito hutvā,</span><br />
</p>
<p id="tha-ap541c15p2">
<span class="pali m-text">yāvajīvaṁ tadā jinaṁ;</span><br />
</p>
<p id="tha-ap541c15p3">
<span class="pali m-text">Mettacitto paricariṁ,</span><br />
</p>
<p id="tha-ap541c15p4">
<span class="pali m-text">sato paññāsamāhito.</span><br />
</p>
<p id="tha-ap541c16p1">
<span class="pali m-text">Tena kammena sukatena,</span><br />
</p>
<p id="tha-ap541c16p2">
<span class="pali m-text">cetanāpaṇidhīhi ca;</span><br />
</p>
<p id="tha-ap541c16p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap541c16p4">
<span class="pali m-text">tāvatiṁsamagacchahaṁ.</span><br />
</p>
<p id="tha-ap541c17p1">
<span class="pali m-text">Satānaṁ tīṇikkhattuñca,</span><br />
</p>
<p id="tha-ap541c17p2">
<span class="pali m-text">devarajjamakārayiṁ;</span><br />
</p>
<p id="tha-ap541c17p3">
<span class="pali m-text">Satānaṁ pañcakkhattuñca,</span><br />
</p>
<p id="tha-ap541c17p4">
<span class="pali m-text">cakkavattī ahosahaṁ.</span><br />
</p>
<p id="tha-ap541c18p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap541c18p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap541c18p3">
<span class="pali m-text">Sabbattha sukhito āsiṁ,</span><br />
</p>
<p id="tha-ap541c18p4">
<span class="pali m-text">tassa kammassa vāhasā.</span><br />
</p>
<p id="tha-ap541c19p1">
<span class="pali m-text">Pacchime bhave sampatte,</span><br />
</p>
<p id="tha-ap541c19p2">
<span class="pali m-text">giribbajapuruttame;</span><br />
</p>
<p id="tha-ap541c19p3">
<span class="pali m-text">Jāto vippakule niddhe,</span><br />
</p>
<p id="tha-ap541c19p4">
<span class="pali m-text">vikalacchādanāsane.</span><br />
</p>
<p id="tha-ap541c20p1">
<span class="pali m-text">Kaṭacchubhikkhaṁ pādāsiṁ,</span><br />
</p>
<p id="tha-ap541c20p2">
<span class="pali m-text">sāriputtassa tādino;</span><br />
</p>
<p id="tha-ap541c20p3">
<span class="pali m-text">Yadā jiṇṇo ca vuddho ca,</span><br />
</p>
<p id="tha-ap541c20p4">
<span class="pali m-text">tadārāmamupāgamiṁ.</span><br />
</p>
<p id="tha-ap541c21p1">
<span class="pali m-text">Pabbajati na maṁ koci,</span><br />
</p>
<p id="tha-ap541c21p2">
<span class="pali m-text">jiṇṇadubbalathāmakaṁ;</span><br />
</p>
<p id="tha-ap541c21p3">
<span class="pali m-text">Tena dīno vivaṇṇaṅgo,</span><br />
</p>
<p id="tha-ap541c21p4">
<span class="pali m-text">soko cāsiṁ tadā ahaṁ.</span><br />
</p>
<p id="tha-ap541c22p1">
<span class="pali m-text">Disvā mahākāruṇiko,</span><br />
</p>
<p id="tha-ap541c22p2">
<span class="pali m-text">mamamāha mahāmuni;</span><br />
</p>
<p id="tha-ap541c22p3">
<span class="pali m-text">‘Kimatthaṁ puttasokaṭṭo,</span><br />
</p>
<p id="tha-ap541c22p4">
<span class="pali m-text">brūhi te cittajaṁ rujaṁ’.</span><br />
</p>
<p id="tha-ap541c23p1">
<span class="pali m-text">‘Pabbajjaṁ na labhe vīra,</span><br />
</p>
<p id="tha-ap541c23p2">
<span class="pali m-text">svākkhāte tava sāsane;</span><br />
</p>
<p id="tha-ap541c23p3">
<span class="pali m-text">Tena sokena dīnosmi,</span><br />
</p>
<p id="tha-ap541c23p4">
<span class="pali m-text">saraṇaṁ hohi nāyaka’.</span><br />
</p>
<p id="tha-ap541c24p1">
<span class="pali m-text">Tadā bhikkhū samānetvā,</span><br />
</p>
<p id="tha-ap541c24p2">
<span class="pali m-text">apucchi munisattamo;</span><br />
</p>
<p id="tha-ap541c24p3">
<span class="pali m-text">‘Imassa adhikāraṁ ye,</span><br />
</p>
<p id="tha-ap541c24p4">
<span class="pali m-text">saranti byāharantu te’.</span><br />
</p>
<p id="tha-ap541c25p1">
<span class="pali m-text">Sāriputto tadāvoca,</span><br />
</p>
<p id="tha-ap541c25p2">
<span class="pali m-text">‘kāramassa sarāmahaṁ;</span><br />
</p>
<p id="tha-ap541c25p3">
<span class="pali m-text">Kaṭacchubhikkhaṁ dāpesi,</span><br />
</p>
<p id="tha-ap541c25p4">
<span class="pali m-text">piṇḍāya carato mama’.</span><br />
</p>
<p id="tha-ap541c26p1">
<span class="pali m-text">‘Sādhu sādhu kataññūsi,</span><br />
</p>
<p id="tha-ap541c26p2">
<span class="pali m-text">sāriputta imaṁ tuvaṁ;</span><br />
</p>
<p id="tha-ap541c26p3">
<span class="pali m-text">Pabbājehi dijaṁ vuḍḍhaṁ,</span><br />
</p>
<p id="tha-ap541c26p4">
<span class="pali m-text">hessatājāniyo ayaṁ’.</span><br />
</p>
<p id="tha-ap541c27p1">
<span class="pali m-text">Tato alatthaṁ pabbajjaṁ,</span><br />
</p>
<p id="tha-ap541c27p2">
<span class="pali m-text">kammavācopasampadaṁ;</span><br />
</p>
<p id="tha-ap541c27p3">
<span class="pali m-text">Na cireneva kālena,</span><br />
</p>
<p id="tha-ap541c27p4">
<span class="pali m-text">pāpuṇiṁ āsavakkhayaṁ.</span><br />
</p>
<p id="tha-ap541c28p1">
<span class="pali m-text">Sakkaccaṁ munino vākyaṁ,</span><br />
</p>
<p id="tha-ap541c28p2">
<span class="pali m-text">suṇāmi mudito yato;</span><br />
</p>
<p id="tha-ap541c28p3">
<span class="pali m-text">Paṭibhāneyyakānaggaṁ,</span><br />
</p>
<p id="tha-ap541c28p4">
<span class="pali m-text">tato maṁ ṭhapayī jino.</span><br />
</p>
<p id="tha-ap541c29p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap541c29p2">
<span class="pali m-text">…pe…</span><br />
</p>
<p id="tha-ap541c29p3">
<span class="pali m-text">viharāmi anāsavo.</span><br />
</p>
<p id="tha-ap541c30p1">
<span class="pali m-text">Svāgataṁ vata me āsi,</span><br />
</p>
<p id="tha-ap541c30p2">
<span class="pali m-text">…pe…</span><br />
</p>
<p id="tha-ap541c30p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap541c31p1">
<span class="pali m-text">Paṭisambhidā catasso,</span><br />
</p>
<p id="tha-ap541c31p2">
<span class="pali m-text">…pe…</span><br />
</p>
<p id="tha-ap541c31p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap541c32p1">
<span class="pali m-text">Itthaṁ sudaṁ āyasmā rādho thero imā gāthāyo abhāsitthāti.</span><br />
</p>
<p id="tha-ap541c33p1">
<span class="pali m-text">Rādhattherassāpadānaṁ navamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0540.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0542.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>