<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ne0009.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ne0008.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0010.html">Next</a></div>
</div>
<p id="ne9c0p2">
<span class="pali m-text">Paṭiniddesavāra</span><br />
</p>
<p id="ne9c0p3">
<span class="pali m-text">Vibhaṅga 6</span><br />
</p>
<section id="catubyuhaharavibhanga">
<span id="ne9c0p4"></span><h2><span class="pali m-text">Catubyūhahāravibhaṅga</span></h2>
<p id="ne9c1p1">
<span class="pali m-text">Tattha katamo catubyūho hāro?</span><br />
</p>
<p id="ne9c1p2">
<span class="pali m-text">“Neruttamadhippāyo”ti ayaṁ.</span><br />
</p>
<p id="ne9c1p3">
<span class="pali m-text">Byañjanena suttassa neruttañca adhippāyo ca nidānañca pubbāparasandhi ca gavesitabbo.</span><br />
</p>
<p id="ne9c1p4">
<span class="pali m-text">Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ.</span><br />
</p>
<p id="ne9c1p5">
<span class="pali m-text">Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti.</span><br />
</p>
<p id="ne9c1p6">
<span class="pali m-text">Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo ekādhivacanakusalo anekādhivacanakusalo, evaṁ sabbāni kātabbāni janapadaniruttāni sabbā ca janapadaniruttiyo.</span><br />
</p>
<p id="ne9c1p7">
<span class="pali m-text">Ayaṁ niruttipadasaṁhitā.</span><br />
</p>
<p id="ne9c2p1">
<span class="pali m-text">Tattha katamo adhippāyo?</span><br />
</p>
<p id="ne9c3p1">
<span class="pali m-text">“Dhammo have rakkhati dhammacāriṁ,</span><br />
</p>
<p id="ne9c3p2">
<span class="pali m-text">Chattaṁ mahantaṁ yatha vassakāle;</span><br />
</p>
<p id="ne9c3p3">
<span class="pali m-text">Esānisaṁso dhamme suciṇṇe,</span><br />
</p>
<p id="ne9c3p4">
<span class="pali m-text">Na duggatiṁ gacchati dhammacārī”ti.</span><br />
</p>
<p id="ne9c4p1">
<span class="pali m-text">Idha bhagavato ko adhippāyo?</span><br />
</p>
<p id="ne9c4p2">
<span class="pali m-text">Ye apāyehi parimuccitukāmā bhavissanti, te dhammacārino bhavissantīti ayaṁ ettha bhagavato adhippāyo.</span><br />
</p>
<p id="ne9c5p1">
<span class="pali m-text">“Coro yathā sandhimukhe gahīto,</span><br />
</p>
<p id="ne9c5p2">
<span class="pali m-text">Sakammunā haññati bajjhate ca;</span><br />
</p>
<p id="ne9c5p3">
<span class="pali m-text">Evaṁ ayaṁ pecca pajā parattha,</span><br />
</p>
<p id="ne9c5p4">
<span class="pali m-text">Sakammunā haññati bajjhate cā”ti.</span><br />
</p>
<p id="ne9c6p1">
<span class="pali m-text">Idha bhagavato ko adhippāyo?</span><br />
</p>
<p id="ne9c6p2">
<span class="pali m-text">Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo.</span><br />
</p>
<p id="ne9c7p1">
<span class="pali m-text">“Sukhakāmāni bhūtāni,</span><br />
</p>
<p id="ne9c7p2">
<span class="pali m-text">Yo daṇḍena vihiṁsati;</span><br />
</p>
<p id="ne9c7p3">
<span class="pali m-text">Attano sukhamesāno,</span><br />
</p>
<p id="ne9c7p4">
<span class="pali m-text">Pecca so na labhate sukhan”ti.</span><br />
</p>
<p id="ne9c8p1">
<span class="pali m-text">Idha bhagavato ko adhippāyo?</span><br />
</p>
<p id="ne9c8p2">
<span class="pali m-text">Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo.</span><br />
</p>
<p id="ne9c9p1">
<span class="pali m-text">“Middhī yadā hoti mahagghaso ca,</span><br />
</p>
<p id="ne9c9p2">
<span class="pali m-text">Niddāyitā samparivattasāyī;</span><br />
</p>
<p id="ne9c9p3">
<span class="pali m-text">Mahāvarāhova nivāpapuṭṭho,</span><br />
</p>
<p id="ne9c9p4">
<span class="pali m-text">Punappunaṁ gabbhamupeti mando”ti.</span><br />
</p>
<p id="ne9c10p1">
<span class="pali m-text">Idha bhagavato ko adhippāyo?</span><br />
</p>
<p id="ne9c10p2">
<span class="pali m-text">Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo.</span><br />
</p>
<p id="ne9c11p1">
<span class="pali m-text">“Appamādo amatapadaṁ,</span><br />
</p>
<p id="ne9c11p2">
<span class="pali m-text">Pamādo maccuno padaṁ;</span><br />
</p>
<p id="ne9c11p3">
<span class="pali m-text">Appamattā na mīyanti,</span><br />
</p>
<p id="ne9c11p4">
<span class="pali m-text">Ye pamattā yathā matā”ti.</span><br />
</p>
<p id="ne9c12p1">
<span class="pali m-text">Idha bhagavato ko adhippāyo?</span><br />
</p>
<p id="ne9c12p2">
<span class="pali m-text">Ye amatapariyesanaṁ pariyesitukāmā bhavissanti, te appamattā viharissantīti ayaṁ ettha bhagavato adhippāyo.</span><br />
</p>
<p id="ne9c12p3">
<span class="pali m-text">Ayaṁ adhippāyo.</span><br />
</p>
<p id="ne9c13p1">
<span class="pali m-text">Tattha katamaṁ nidānaṁ?</span><br />
</p>
<p id="ne9c13p2">
<span class="pali m-text">Yathā so dhaniyo gopālako bhagavantaṁ āha—</span><br />
</p>
<p id="ne9c14p1">
<span class="pali m-text">“Nandati puttehi puttimā,</span><br />
</p>
<p id="ne9c14p2">
<span class="pali m-text">Gomā gohi tatheva nandati;</span><br />
</p>
<p id="ne9c14p3">
<span class="pali m-text">Upadhī hi narassa nandanā,</span><br />
</p>
<p id="ne9c14p4">
<span class="pali m-text">Na hi so nandati yo nirūpadhī”ti.</span><br />
</p>
<p id="ne9c15p1">
<span class="pali m-text">Bhagavā āha—</span><br />
</p>
<p id="ne9c16p1">
<span class="pali m-text">“Socati puttehi puttimā,</span><br />
</p>
<p id="ne9c16p2">
<span class="pali m-text">Gopiko gohi tatheva socati;</span><br />
</p>
<p id="ne9c16p3">
<span class="pali m-text">Upadhī hi narassa socanā,</span><br />
</p>
<p id="ne9c16p4">
<span class="pali m-text">Na hi so socati yo nirūpadhī”ti.</span><br />
</p>
<p id="ne9c17p1">
<span class="pali m-text">Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti.</span><br />
</p>
<p id="ne9c17p2">
<span class="pali m-text">Yathā ca māro pāpimā gijjhakūṭā pabbatā puthusilaṁ pātesi, bhagavā āha—</span><br />
</p>
<p id="ne9c18p1">
<span class="pali m-text">“Sacepi kevalaṁ sabbaṁ,</span><br />
</p>
<p id="ne9c18p2">
<span class="pali m-text">gijjhakūṭaṁ calessasi;</span><br />
</p>
<p id="ne9c18p3">
<span class="pali m-text">Neva sammāvimuttānaṁ,</span><br />
</p>
<p id="ne9c18p4">
<span class="pali m-text">buddhānaṁ atthi iñjitaṁ.</span><br />
</p>
<p id="ne9c19p1">
<span class="pali m-text">Nabhaṁ phaleyyappathavī caleyya,</span><br />
</p>
<p id="ne9c19p2">
<span class="pali m-text">Sabbeva pāṇā uda santaseyyuṁ;</span><br />
</p>
<p id="ne9c19p3">
<span class="pali m-text">Sallampi ce urasi pakappayeyyuṁ,</span><br />
</p>
<p id="ne9c19p4">
<span class="pali m-text">Upadhīsu tāṇaṁ na karonti buddhā”ti.</span><br />
</p>
<p id="ne9c20p1">
<span class="pali m-text">Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti.</span><br />
</p>
<p id="ne9c20p2">
<span class="pali m-text">Yathā cāha—</span><br />
</p>
<p id="ne9c21p1">
<span class="pali m-text">“Na taṁ daḷhaṁ bandhanamāhu dhīrā,</span><br />
</p>
<p id="ne9c21p2">
<span class="pali m-text">Yadāyasaṁ dārujapabbajañca;</span><br />
</p>
<p id="ne9c21p3">
<span class="pali m-text">Sārattarattā maṇikuṇḍalesu,</span><br />
</p>
<p id="ne9c21p4">
<span class="pali m-text">Puttesu dāresu ca yā apekkhā”ti.</span><br />
</p>
<p id="ne9c22p1">
<span class="pali m-text">Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti.</span><br />
</p>
<p id="ne9c22p2">
<span class="pali m-text">Yathā cāha—</span><br />
</p>
<p id="ne9c23p1">
<span class="pali m-text">“Etaṁ daḷhaṁ bandhanamāhu dhīrā,</span><br />
</p>
<p id="ne9c23p2">
<span class="pali m-text">Ohārinaṁ sithilaṁ duppamuñcaṁ;</span><br />
</p>
<p id="ne9c23p3">
<span class="pali m-text">Etampi chetvāna paribbajanti,</span><br />
</p>
<p id="ne9c23p4">
<span class="pali m-text">Anapekkhino kāmasukhaṁ pahāyā”ti.</span><br />
</p>
<p id="ne9c24p1">
<span class="pali m-text">Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti.</span><br />
</p>
<p id="ne9c24p2">
<span class="pali m-text">Yathā cāha—</span><br />
</p>
<p id="ne9c25p1">
<span class="pali m-text">“Āturaṁ asuciṁ pūtiṁ,</span><br />
</p>
<p id="ne9c25p2">
<span class="pali m-text">duggandhaṁ dehanissitaṁ;</span><br />
</p>
<p id="ne9c25p3">
<span class="pali m-text">Paggharantaṁ divā rattiṁ,</span><br />
</p>
<p id="ne9c25p4">
<span class="pali m-text">bālānaṁ abhinanditan”ti.</span><br />
</p>
<p id="ne9c26p1">
<span class="pali m-text">Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.</span><br />
</p>
<p id="ne9c26p2">
<span class="pali m-text">Yathā cāha—</span><br />
</p>
<p id="ne9c27p1">
<span class="pali m-text">“Ucchinda sinehamattano,</span><br />
</p>
<p id="ne9c27p2">
<span class="pali m-text">Kumudaṁ sāradikaṁva pāṇinā;</span><br />
</p>
<p id="ne9c27p3">
<span class="pali m-text">Santimaggameva brūhaya,</span><br />
</p>
<p id="ne9c27p4">
<span class="pali m-text">Nibbānaṁ sugatena desitan”ti.</span><br />
</p>
<p id="ne9c28p1">
<span class="pali m-text">Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.</span><br />
</p>
<p id="ne9c28p2">
<span class="pali m-text">Idaṁ nidānaṁ.</span><br />
</p>
<p id="ne9c29p1">
<span class="pali m-text">Tattha katamo pubbāparasandhi.</span><br />
</p>
<p id="ne9c29p2">
<span class="pali m-text">Yathāha—</span><br />
</p>
<p id="ne9c30p1">
<span class="pali m-text">“Kāmandhā jālasañchannā,</span><br />
</p>
<p id="ne9c30p2">
<span class="pali m-text">Taṇhāchadanachāditā;</span><br />
</p>
<p id="ne9c30p3">
<span class="pali m-text">Pamattabandhanā baddhā,</span><br />
</p>
<p id="ne9c30p4">
<span class="pali m-text">Macchāva kumināmukhe;</span><br />
</p>
<p id="ne9c30p5">
<span class="pali m-text">Jarāmaraṇamanventi,</span><br />
</p>
<p id="ne9c30p6">
<span class="pali m-text">Vaccho khīrapakova mātaran”ti.</span><br />
</p>
<p id="ne9c31p1">
<span class="pali m-text">Ayaṁ kāmataṇhā vuttā.</span><br />
</p>
<p id="ne9c31p2">
<span class="pali m-text">Sā katamena pubbāparena yujjati?</span><br />
</p>
<p id="ne9c31p3">
<span class="pali m-text">Yathāha—</span><br />
</p>
<p id="ne9c32p1">
<span class="pali m-text">“Ratto atthaṁ na jānāti,</span><br />
</p>
<p id="ne9c32p2">
<span class="pali m-text">ratto dhammaṁ na passati;</span><br />
</p>
<p id="ne9c32p3">
<span class="pali m-text">Andhantamaṁ tadā hoti,</span><br />
</p>
<p id="ne9c32p4">
<span class="pali m-text">yaṁ rāgo sahate naran”ti.</span><br />
</p>
<p id="ne9c33p1">
<span class="pali m-text">Iti andhatāya ca sañchannatāya ca sāyeva taṇhā abhilapitā.</span><br />
</p>
<p id="ne9c33p2">
<span class="pali m-text">Yañcāha kāmandhā jālasañchannā, taṇhāchadanachāditāti.</span><br />
</p>
<p id="ne9c33p3">
<span class="pali m-text">Yañcāha ratto atthaṁ na jānāti, ratto dhammaṁ na passatīti, imehi padehi pariyuṭṭhānehi sāyeva taṇhā abhilapitā.</span><br />
</p>
<p id="ne9c33p4">
<span class="pali m-text">Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā.</span><br />
</p>
<p id="ne9c33p5">
<span class="pali m-text">Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti, tasmā kilesavasena ca pariyuṭṭhānavasena ca taṇhābandhanaṁ vuttaṁ.</span><br />
</p>
<p id="ne9c33p6">
<span class="pali m-text">Ye edisikā, te jarāmaraṇaṁ anventi, ayaṁ bhagavatā yathānikkhittagāthābalena dassitā jarāmaraṇamanventīti.</span><br />
</p>
<p id="ne9c34p1">
<span class="pali m-text">“Yassa papañcā ṭhitī ca natthi,</span><br />
</p>
<p id="ne9c34p2">
<span class="pali m-text">Sandānaṁ palighañca vītivatto;</span><br />
</p>
<p id="ne9c34p3">
<span class="pali m-text">Taṁ nittaṇhaṁ muniṁ carantaṁ,</span><br />
</p>
<p id="ne9c34p4">
<span class="pali m-text">Na vijānāti sadevakopi loko”ti.</span><br />
</p>
<p id="ne9c35p1">
<span class="pali m-text">Papañcā nāma taṇhādiṭṭhimānā, tadabhisaṅkhatā ca saṅkhārā.</span><br />
</p>
<p id="ne9c35p2">
<span class="pali m-text">Ṭhiti nāma anusayā.</span><br />
</p>
<p id="ne9c35p3">
<span class="pali m-text">Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni.</span><br />
</p>
<p id="ne9c35p4">
<span class="pali m-text">Paligho nāma moho.</span><br />
</p>
<p id="ne9c35p5">
<span class="pali m-text">Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto, ayaṁ vuccati nittaṇho iti.</span><br />
</p>
<p id="ne9c36p1">
<span class="pali m-text">Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye.</span><br />
</p>
<p id="ne9c36p2">
<span class="pali m-text">Evaṁ bhagavā āha—</span><br />
</p>
<p id="ne9c36p3">
<span class="pali m-text">“yaṁ lobhapakataṁ kammaṁ karoti kāyena vā vācāya vā manasā vā, tassa vipākaṁ anubhoti diṭṭhe vā dhamme upapajje vā apare vā pariyāye”ti.</span><br />
</p>
<p id="ne9c36p4">
<span class="pali m-text">Idaṁ bhagavato pubbāparena yujjati.</span><br />
</p>
<p id="ne9c36p5">
<span class="pali m-text">Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ, evaṁ kammaṁ tidhā vipaccati diṭṭhe vā dhamme upapajje vā apare vā pariyāye.</span><br />
</p>
<p id="ne9c36p6">
<span class="pali m-text">Yathāha—</span><br />
</p>
<p id="ne9c37p1">
<span class="pali m-text">“Yañce bālo idha pāṇātipātī hoti …pe…</span><br />
</p>
<p id="ne9c37p2">
<span class="pali m-text">micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti.</span><br />
</p>
<p id="ne9c37p3">
<span class="pali m-text">Idaṁ bhagavato pubbāparena yujjati.</span><br />
</p>
<p id="ne9c37p4">
<span class="pali m-text">Tattha pariyuṭṭhānaṁ paṭisaṅkhānabalena pahātabbaṁ, saṅkhārā dassanabalena, chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati.</span><br />
</p>
<p id="ne9c37p5">
<span class="pali m-text">Yā nittaṇhātā ayaṁ saupādisesā nibbānadhātu.</span><br />
</p>
<p id="ne9c37p6">
<span class="pali m-text">Bhedā kāyassa ayaṁ anupādisesā nibbānadhātu.</span><br />
</p>
<p id="ne9c38p1">
<span class="pali m-text">Papañco nāma vuccati anubandho.</span><br />
</p>
<p id="ne9c38p2">
<span class="pali m-text">Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti.</span><br />
</p>
<p id="ne9c38p3">
<span class="pali m-text">Yañcāha bhagavā—</span><br />
</p>
<p id="ne9c38p4">
<span class="pali m-text">“atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti.</span><br />
</p>
<p id="ne9c38p5">
<span class="pali m-text">Idaṁ bhagavato pubbāparena yujjati.</span><br />
</p>
<p id="ne9c38p6">
<span class="pali m-text">Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ.</span><br />
</p>
<p id="ne9c38p7">
<span class="pali m-text">Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā.</span><br />
</p>
<p id="ne9c38p8">
<span class="pali m-text">Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati.</span><br />
</p>
<p id="ne9c39p1">
<span class="pali m-text">So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti.</span><br />
</p>
<p id="ne9c40p1">
<span class="pali m-text">Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.</span><br />
</p>
<p id="ne9c41p1">
<span class="pali m-text">Byañjanasandhi chappadāni akkharaṁ padaṁ byañjanaṁ ākāro nirutti niddesoti.</span><br />
</p>
<p id="ne9c42p1">
<span class="pali m-text">Desanāsandhi na ca pathaviṁ nissāya jhāyati jhāyī jhāyati ca.</span><br />
</p>
<p id="ne9c42p2">
<span class="pali m-text">Na ca āpaṁ nissāya jhāyati jhāyī jhāyati ca, na ca tejaṁ nissāya jhāyati jhāyī jhāyati ca, na ca vāyuṁ nissāya jhāyati jhāyī jhāyati ca …pe… na ca ākāsānañcāyatanaṁ nissāya … na ca viññāṇañcāyatanaṁ nissāya … na ca ākiñcaññāyatanaṁ nissāya … na ca nevasaññānāsaññāyatanaṁ nissāya … na ca imaṁ lokaṁ nissāya … na ca paralokaṁ nissāya jhāyati jhāyī jhāyati ca.</span><br />
</p>
<p id="ne9c42p3">
<span class="pali m-text">Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ, tampi nissāya na jhāyati jhāyī jhāyati ca.</span><br />
</p>
<p id="ne9c42p4">
<span class="pali m-text">Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.</span><br />
</p>
<p id="ne9c43p1">
<span class="pali m-text">Yathā māro pāpimā godhikassa kulaputtassa viññāṇaṁ samanvesanto na jānāti na passati.</span><br />
</p>
<p id="ne9c43p2">
<span class="pali m-text">So hi papañcātīto taṇhāpahānena diṭṭhinissayopissa natthi.</span><br />
</p>
<p id="ne9c43p3">
<span class="pali m-text">Yathā ca godhikassa, evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā.</span><br />
</p>
<p id="ne9c43p4">
<span class="pali m-text">Ayaṁ desanāsandhi.</span><br />
</p>
<p id="ne9c44p1">
<span class="pali m-text">Tattha katamā niddesasandhi?</span><br />
</p>
<p id="ne9c44p2">
<span class="pali m-text">Nissitacittā akusalapakkhena niddisitabbā, anissitacittā kusalapakkhena niddisitabbā.</span><br />
</p>
<p id="ne9c44p3">
<span class="pali m-text">Nissitacittā kilesena niddisitabbā, anissitacittā vodānena niddisitabbā.</span><br />
</p>
<p id="ne9c44p4">
<span class="pali m-text">Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā.</span><br />
</p>
<p id="ne9c44p5">
<span class="pali m-text">Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā.</span><br />
</p>
<p id="ne9c44p6">
<span class="pali m-text">Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā.</span><br />
</p>
<p id="ne9c44p7">
<span class="pali m-text">Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā.</span><br />
</p>
<p id="ne9c44p8">
<span class="pali m-text">Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā.</span><br />
</p>
<p id="ne9c44p9">
<span class="pali m-text">Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā.</span><br />
</p>
<p id="ne9c44p10">
<span class="pali m-text">Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā.</span><br />
</p>
<p id="ne9c44p11">
<span class="pali m-text">Nissitacittā asaddhammassavanena ca asaṁvaraṇena ca niddisitabbā, anissitacittā saddhammassavanena ca saṁvarena ca niddisitabbā.</span><br />
</p>
<p id="ne9c44p12">
<span class="pali m-text">Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā.</span><br />
</p>
<p id="ne9c44p13">
<span class="pali m-text">Nissitacittā nīvaraṇehi ca saṁyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā.</span><br />
</p>
<p id="ne9c44p14">
<span class="pali m-text">Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā.</span><br />
</p>
<p id="ne9c44p15">
<span class="pali m-text">Ayaṁ niddesasandhi.</span><br />
</p>
<p id="ne9c44p16">
<span class="pali m-text">Tenāha āyasmā mahākaccāyano “neruttamadhippāyo”ti.</span><br />
</p>
<p id="ne9c44p17">
<span class="pali m-text">Niyutto catubyūho hāro.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ne0008.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0010.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>