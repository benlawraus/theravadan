<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mily005p001p007z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="https://www.theravadan.org/pages/mily005p001p007z.html" />
  <meta property="og:description" content="Meṇḍakapañha Iddhibalavagga 7. Saddhammantaradhānapañha “Bhante nāgasena, bhāsitampetaṁ bhagavatā— ‘pañceva dāni, ānanda, vassasatāni saddhammo ṭhassatī’ti. Puna ca parinibbānasamaye subhaddena paribbājakena pañhaṁ puṭṭhena bhagavatā bhaṇitaṁ— ‘ime ca, subhadda, bhikkhū sammā vihareyyuṁ, asuñño loko arahantehi assā’ti, asesavacanametaṁ, nissesavacanametaṁ, nippariyāyavacanametaṁ. Yadi, bhante nāgasena, tathāgatena bhaṇitaṁ— ‘pañceva dāni, ānanda …" />
  <meta name="twitter:description" content="Meṇḍakapañha Iddhibalavagga 7. Saddhammantaradhānapañha “Bhante nāgasena, bhāsitampetaṁ bhagavatā— ‘pañceva dāni, ānanda, vassasatāni saddhammo ṭhassatī’ti. Puna ca parinibbānasamaye subhaddena paribbājakena pañhaṁ puṭṭhena bhagavatā bhaṇitaṁ— ‘ime ca, subhadda, bhikkhū sammā vihareyyuṁ, asuñño loko arahantehi assā’ti, asesavacanametaṁ, nissesavacanametaṁ, nippariyāyavacanametaṁ. Yadi, bhante nāgasena, tathāgatena bhaṇitaṁ— ‘pañceva dāni, ānanda …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="iddhibalavagga">
<h3><a href="#iddhibalavagga">Iddhibalavagga</a></h3>
<section id="saddhammantaradhanapanha">
<h4><a href="#saddhammantaradhanapanha">7. Saddhammantaradhānapañha</a></h4>
<p id="mil5p1p7c1p1">
<span class="m-text m-primary">“Bhante nāgasena, bhāsitampetaṁ bhagavatā—</span><br />
</p>
<p id="mil5p1p7c1p2">
<span class="m-text m-primary">‘pañceva dāni, ānanda, vassasatāni saddhammo ṭhassatī’ti.</span><br />
</p>
<p id="mil5p1p7c1p3">
<span class="m-text m-primary">Puna ca parinibbānasamaye subhaddena paribbājakena pañhaṁ puṭṭhena bhagavatā bhaṇitaṁ—</span><br />
</p>
<p id="mil5p1p7c1p4">
<span class="m-text m-primary">‘ime ca, subhadda, bhikkhū sammā vihareyyuṁ, asuñño loko arahantehi assā’ti, asesavacanametaṁ, nissesavacanametaṁ, nippariyāyavacanametaṁ.</span><br />
</p>
<p id="mil5p1p7c1p5">
<span class="m-text m-primary">Yadi, bhante nāgasena, tathāgatena bhaṇitaṁ—</span><br />
</p>
<p id="mil5p1p7c1p6">
<span class="m-text m-primary">‘pañceva dāni, ānanda, vassasatāni saddhammo ṭhassatī’ti, tena hi ‘asuñño loko arahantehi assā’ti yaṁ vacanaṁ, taṁ micchā.</span><br />
</p>
<p id="mil5p1p7c1p7">
<span class="m-text m-primary">Yadi tathāgatena bhaṇitaṁ—</span><br />
</p>
<p id="mil5p1p7c1p8">
<span class="m-text m-primary">‘asuñño loko arahantehi assā’ti, tena hi ‘pañceva dāni, ānanda, vassasatāni saddhammo ṭhassatī’ti tampi vacanaṁ micchā.</span><br />
</p>
<p id="mil5p1p7c1p9">
<span class="m-text m-primary">Ayampi ubhato koṭiko pañho gahanatopi gahanataro balavatopi balavataro gaṇṭhitopi gaṇṭhitaro, so tavānuppatto, tattha te ñāṇabalavipphāraṁ dassehi makaro viya sāgarabbhantaragato”ti.</span><br />
</p>
<p id="mil5p1p7c2p1">
<span class="m-text m-primary">“Bhāsitampetaṁ, mahārāja, bhagavatā ‘pañceva dāni, ānanda, vassasatāni saddhammo ṭhassatī’ti.</span><br />
</p>
<p id="mil5p1p7c2p2">
<span class="m-text m-primary">Parinibbānasamaye ca subhaddassa paribbājakassa bhaṇitaṁ—</span><br />
</p>
<p id="mil5p1p7c2p3">
<span class="m-text m-primary">‘ime ca, subhadda, bhikkhū sammā vihareyyuṁ, asuñño loko arahantehi assā’ti.</span><br />
</p>
<p id="mil5p1p7c2p4">
<span class="m-text m-primary">Tañca pana, mahārāja, bhagavato vacanaṁ nānatthañceva hoti nānābyañjanañca, ayaṁ sāsanaparicchedo, ayaṁ paṭipatti paridīpanāti dūraṁ vivajjitā te ubho aññamaññaṁ.</span><br />
</p>
<p id="mil5p1p7c2p5">
<span class="m-text m-primary">Yathā, mahārāja, nabhaṁ pathavito dūraṁ vivajjitaṁ, nirayaṁ saggato dūraṁ vivajjitaṁ, kusalaṁ akusalato dūraṁ vivajjitaṁ, sukhaṁ dukkhato dūraṁ vivajjitaṁ;</span><br />
</p>
<p id="mil5p1p7c2p6">
<span class="m-text m-primary">evameva kho, mahārāja, te ubho aññamaññaṁ dūraṁ vivajjitā.</span><br />
</p>
<p id="mil5p1p7c3p1">
<span class="m-text m-primary">Api ca, mahārāja, mā te pucchā moghā assa, rasato te saṁsanditvā kathayissāmi ‘pañceva dāni, ānanda, vassasatāni saddhammo ṭhassatī’ti yaṁ bhagavā āha, taṁ khayaṁ paridīpayanto sesakaṁ paricchindi, ‘vassasahassaṁ, ānanda, saddhammo tiṭṭheyya, sace bhikkhuniyo na pabbājeyyuṁ.</span><br />
</p>
<p id="mil5p1p7c3p2">
<span class="m-text m-primary">Pañceva dāni, ānanda, vassasatāni saddhammo ṭhassatī’ti.</span><br />
</p>
<p id="mil5p1p7c3p3">
<span class="m-text m-primary">Api nu kho, mahārāja, bhagavā evaṁ vadanto saddhammassa antaradhānaṁ vā vadeti abhisamayaṁ vā paṭikkosatī”ti?</span><br />
</p>
<p id="mil5p1p7c3p4">
<span class="m-text m-primary">“Na hi, bhante”ti.</span><br />
</p>
<p id="mil5p1p7c3p5">
<span class="m-text m-primary">“Naṭṭhaṁ, mahārāja, parikittayanto sesakaṁ paridīpayanto paricchindi.</span><br />
</p>
<p id="mil5p1p7c3p6">
<span class="m-text m-primary">Yathā, mahārāja, puriso naṭṭhāyiko sabbasesakaṁ gahetvā janassa paridīpeyya ‘ettakaṁ me bhaṇḍaṁ naṭṭhaṁ, idaṁ sesakan’ti.</span><br />
</p>
<p id="mil5p1p7c3p7">
<span class="m-text m-primary">Evameva kho, mahārāja, bhagavā naṭṭhaṁ paridīpayanto sesakaṁ devamanussānaṁ kathesi ‘pañceva dāni, ānanda, vassasatāni saddhammo ṭhassatī’ti.</span><br />
</p>
<p id="mil5p1p7c3p8">
<span class="m-text m-primary">Yaṁ pana, mahārāja, bhagavatā bhaṇitaṁ—</span><br />
</p>
<p id="mil5p1p7c3p9">
<span class="m-text m-primary">‘pañceva dāni, ānanda, vassasatāni saddhammo ṭhassatī’ti, sāsanaparicchedo eso.</span><br />
</p>
<p id="mil5p1p7c4p1">
<span class="m-text m-primary">Yaṁ pana parinibbānasamaye subhaddassa paribbājakassa samaṇe parikittayanto āha—</span><br />
</p>
<p id="mil5p1p7c4p2">
<span class="m-text m-primary">‘ime ca, subhadda, bhikkhū sammā vihareyyuṁ, asuñño loko arahantehi assā’ti, paṭipattiparidīpanā esā, tvaṁ pana taṁ paricchedañca paridīpanañca ekarasaṁ karosi.</span><br />
</p>
<p id="mil5p1p7c4p3">
<span class="m-text m-primary">Yadi pana te chando, ekarasaṁ katvā kathayissāmi, sādhukaṁ suṇohi manasikarohi avikkhittamānaso.</span><br />
</p>
<p id="mil5p1p7c5p1">
<span class="m-text m-primary">Idha, mahārāja, taḷāko bhaveyya navasalilasampuṇṇo sammukhamuttariyamāno paricchinno parivaṭumakato, apariyādiṇṇeyeva tasmiṁ taḷāke udakūpari mahāmegho aparāparaṁ anuppabandho abhivasseyya, api nu kho, mahārāja, tasmiṁ taḷāke udakaṁ parikkhayaṁ pariyādānaṁ gaccheyyā”ti?</span><br />
</p>
<p id="mil5p1p7c5p2">
<span class="m-text m-primary">“Na hi, bhante”ti.</span><br />
</p>
<p id="mil5p1p7c5p3">
<span class="m-text m-primary">“Kena kāraṇena, mahārājā”ti?</span><br />
</p>
<p id="mil5p1p7c5p4">
<span class="m-text m-primary">“Meghassa, bhante, anuppabandhatāyā”ti.</span><br />
</p>
<p id="mil5p1p7c5p5">
<span class="m-text m-primary">“Evameva kho, mahārāja, jinasāsanavarasaddhammataḷāko ācārasīlaguṇavattapaṭipattivimalanavasalilasampuṇṇo uttariyamāno bhavaggamabhibhavitvā ṭhito.</span><br />
</p>
<p id="mil5p1p7c5p6">
<span class="m-text m-primary">Yadi tattha buddhaputtā ācārasīlaguṇavattapaṭipattimeghavassaṁ aparāparaṁ anuppabandhāpeyyuṁ abhivassāpeyyuṁ.</span><br />
</p>
<p id="mil5p1p7c5p7">
<span class="m-text m-primary">Evamidaṁ jinasāsanavarasaddhammataḷāko ciraṁ dīghamaddhānaṁ tiṭṭheyya, arahantehi loko asuñño bhaveyya, imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti.</span><br />
</p>
<p id="mil5p1p7c6p1">
<span class="m-text m-primary">Idha pana, mahārāja, mahati mahāaggikkhandhe jalamāne aparāparaṁ sukkhatiṇakaṭṭhagomayāni upasaṁhareyyuṁ, api nu kho so, mahārāja, aggikkhandho nibbāyeyyā”ti?</span><br />
</p>
<p id="mil5p1p7c6p2">
<span class="m-text m-primary">“Na hi, bhante, bhiyyo bhiyyo so aggikkhandho jaleyya, bhiyyo bhiyyo pabhāseyyā”ti.</span><br />
</p>
<p id="mil5p1p7c6p3">
<span class="m-text m-primary">“Evameva kho, mahārāja, dasasahassiyā lokadhātuyā jinasāsanavarampi ācārasīlaguṇavattapaṭipattiyā jalati pabhāsati.</span><br />
</p>
<p id="mil5p1p7c6p4">
<span class="m-text m-primary">Yadi pana, mahārāja, taduttariṁ buddhaputtā pañcahi padhāniyaṅgehi samannāgatā satatamappamattā padaheyyuṁ, tīsu sikkhāsu chandajātā sikkheyyuṁ, cārittañca sīlaṁ samattaṁ paripūreyyuṁ, evamidaṁ jinasāsanavaraṁ bhiyyo bhiyyo ciraṁ dīghamaddhānaṁ tiṭṭheyya, asuñño loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti.</span><br />
</p>
<p id="mil5p1p7c7p1">
<span class="m-text m-primary">Idha pana, mahārāja, siniddhasamasumajjitasappabhāsavimalādāsaṁ saṇhasukhumagerukacuṇṇena aparāparaṁ majjeyyuṁ, api nu kho, mahārāja, tasmiṁ ādāse malakaddamarajojallaṁ jāyeyyā”ti?</span><br />
</p>
<p id="mil5p1p7c7p2">
<span class="m-text m-primary">“Na hi, bhante, aññadatthu vimalataraṁyeva bhaveyyā”ti.</span><br />
</p>
<p id="mil5p1p7c7p3">
<span class="m-text m-primary">“Evameva kho, mahārāja, jinasāsanavaraṁ pakatinimmalaṁ byapagatakilesamalarajojallaṁ, yadi taṁ buddhaputtā ācārasīlaguṇavattapaṭipattisallekhadhutaguṇena jinasāsanavaraṁ sallakkheyyuṁ, evamidaṁ jinasāsanavaraṁ ciraṁ dīghamaddhānaṁ tiṭṭheyya, asuñño ca loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti.</span><br />
</p>
<p id="mil5p1p7c7p4">
<span class="m-text m-primary">Paṭipattimūlakaṁ, mahārāja, satthusāsanaṁ paṭipattikāraṇaṁ paṭipattiyā anantarahitāya tiṭṭhatī”ti.</span><br />
</p>
<p id="mil5p1p7c8p1">
<span class="m-text m-primary">“Bhante nāgasena, ‘saddhammantaradhānan’ti yaṁ vadesi, katamaṁ taṁ saddhammantaradhānan”ti?</span><br />
</p>
<p id="mil5p1p7c8p2">
<span class="m-text m-primary">“Tīṇimāni, mahārāja, sāsanantaradhānāni.</span><br />
</p>
<p id="mil5p1p7c8p3">
<span class="m-text m-primary">Katamāni tīṇi?</span><br />
</p>
<p id="mil5p1p7c8p4">
<span class="m-text m-primary">Adhigamantaradhānaṁ paṭipattantaradhānaṁ liṅgantaradhānaṁ, adhigame, mahārāja, antarahite suppaṭipannassāpi dhammābhisamayo na hoti, paṭipattiyā antarahitāya sikkhāpadapaññatti antaradhāyati, liṅgaṁyeva tiṭṭhati, liṅge antarahite paveṇupacchedo hoti, imāni kho, mahārāja, tīṇi antaradhānānī”ti.</span><br />
</p>
<p id="mil5p1p7c9p1">
<span class="m-text m-primary">“Suviññāpito, bhante nāgasena, pañho, gambhīro uttānīkato, gaṇṭhi bhinno, naṭṭhā paravādā bhaggā nippabhā katā, tvaṁ gaṇivaravasabhamāsajjā”ti.</span><br />
</p>
<p id="mil5p1p7c10p1">
<span class="m-text m-primary">Saddhammantaradhānapañho sattamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>