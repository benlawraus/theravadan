<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0kfz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0kfz.html" />
  <meta property="og:description" content="Pakiṇṇakanipāta Sālikedāravagga 6. Surucijātaka “Mahesī surucino bhariyā, Ānītā paṭhamaṁ ahaṁ; Dasa vassasahassāni, Yaṁ maṁ surucimānayi. Sāhaṁ brāhmaṇa rājānaṁ, vedehaṁ mithilaggahaṁ; Nābhijānāmi kāyena, vācāya uda cetasā; Suruciṁ atimaññittha, āvi vā yadi vā raho. Etena saccavajjena, putto uppajjataṁ ise; Musā me bhaṇamānāya, muddhā phalatu sattadhā. Bhattu mama sassu …" />
  <meta name="twitter:description" content="Pakiṇṇakanipāta Sālikedāravagga 6. Surucijātaka “Mahesī surucino bhariyā, Ānītā paṭhamaṁ ahaṁ; Dasa vassasahassāni, Yaṁ maṁ surucimānayi. Sāhaṁ brāhmaṇa rājānaṁ, vedehaṁ mithilaggahaṁ; Nābhijānāmi kāyena, vācāya uda cetasā; Suruciṁ atimaññittha, āvi vā yadi vā raho. Etena saccavajjena, putto uppajjataṁ ise; Musā me bhaṇamānāya, muddhā phalatu sattadhā. Bhattu mama sassu …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="pakinnakanipata">
<h2><a href="#pakinnakanipata">Pakiṇṇakanipāta</a></h2>
<section id="salikedaravagga">
<h3><a href="#salikedaravagga">Sālikedāravagga</a></h3>
<section id="surucijataka">
<h4><a href="#surucijataka">6. Surucijātaka</a></h4>
<p id="ja489c1p1">
<span class="m-text m-primary">“Mahesī surucino bhariyā,</span><br />
</p>
<p id="ja489c1p2">
<span class="m-text m-primary">Ānītā paṭhamaṁ ahaṁ;</span><br />
</p>
<p id="ja489c1p3">
<span class="m-text m-primary">Dasa vassasahassāni,</span><br />
</p>
<p id="ja489c1p4">
<span class="m-text m-primary">Yaṁ maṁ surucimānayi.</span><br />
</p>
<p id="ja489c2p1">
<span class="m-text m-primary">Sāhaṁ brāhmaṇa rājānaṁ,</span><br />
</p>
<p id="ja489c2p2">
<span class="m-text m-primary">vedehaṁ mithilaggahaṁ;</span><br />
</p>
<p id="ja489c2p3">
<span class="m-text m-primary">Nābhijānāmi kāyena,</span><br />
</p>
<p id="ja489c2p4">
<span class="m-text m-primary">vācāya uda cetasā;</span><br />
</p>
<p id="ja489c2p5">
<span class="m-text m-primary">Suruciṁ atimaññittha,</span><br />
</p>
<p id="ja489c2p6">
<span class="m-text m-primary">āvi vā yadi vā raho.</span><br />
</p>
<p id="ja489c3p1">
<span class="m-text m-primary">Etena saccavajjena,</span><br />
</p>
<p id="ja489c3p2">
<span class="m-text m-primary">putto uppajjataṁ ise;</span><br />
</p>
<p id="ja489c3p3">
<span class="m-text m-primary">Musā me bhaṇamānāya,</span><br />
</p>
<p id="ja489c3p4">
<span class="m-text m-primary">muddhā phalatu sattadhā.</span><br />
</p>
<p id="ja489c4p1">
<span class="m-text m-primary">Bhattu mama sassu mātā,</span><br />
</p>
<p id="ja489c4p2">
<span class="m-text m-primary">pitā cāpi ca sassuro;</span><br />
</p>
<p id="ja489c4p3">
<span class="m-text m-primary">Te maṁ brahme vinetāro,</span><br />
</p>
<p id="ja489c4p4">
<span class="m-text m-primary">yāva aṭṭhaṁsu jīvitaṁ.</span><br />
</p>
<p id="ja489c5p1">
<span class="m-text m-primary">Sāhaṁ ahiṁsāratinī,</span><br />
</p>
<p id="ja489c5p2">
<span class="m-text m-primary">kāmasā dhammacārinī;</span><br />
</p>
<p id="ja489c5p3">
<span class="m-text m-primary">Sakkaccaṁ te upaṭṭhāsiṁ,</span><br />
</p>
<p id="ja489c5p4">
<span class="m-text m-primary">rattindivamatanditā.</span><br />
</p>
<p id="ja489c6p1">
<span class="m-text m-primary">Etena saccavajjena,</span><br />
</p>
<p id="ja489c6p2">
<span class="m-text m-primary">putto uppajjataṁ ise;</span><br />
</p>
<p id="ja489c6p3">
<span class="m-text m-primary">Musā me bhaṇamānāya,</span><br />
</p>
<p id="ja489c6p4">
<span class="m-text m-primary">muddhā phalatu sattadhā.</span><br />
</p>
<p id="ja489c7p1">
<span class="m-text m-primary">Soḷasitthisahassāni,</span><br />
</p>
<p id="ja489c7p2">
<span class="m-text m-primary">sahabhariyāni brāhmaṇa;</span><br />
</p>
<p id="ja489c7p3">
<span class="m-text m-primary">Tāsu issā vā kodho vā,</span><br />
</p>
<p id="ja489c7p4">
<span class="m-text m-primary">nāhu mayhaṁ kudācanaṁ.</span><br />
</p>
<p id="ja489c8p1">
<span class="m-text m-primary">Hitena tāsaṁ nandāmi,</span><br />
</p>
<p id="ja489c8p2">
<span class="m-text m-primary">na ca me kāci appiyā;</span><br />
</p>
<p id="ja489c8p3">
<span class="m-text m-primary">Attānaṁvānukampāmi,</span><br />
</p>
<p id="ja489c8p4">
<span class="m-text m-primary">sadā sabbā sapattiyo.</span><br />
</p>
<p id="ja489c9p1">
<span class="m-text m-primary">Etena saccavajjena,</span><br />
</p>
<p id="ja489c9p2">
<span class="m-text m-primary">putto uppajjataṁ ise;</span><br />
</p>
<p id="ja489c9p3">
<span class="m-text m-primary">Musā me bhaṇamānāya,</span><br />
</p>
<p id="ja489c9p4">
<span class="m-text m-primary">muddhā phalatu sattadhā.</span><br />
</p>
<p id="ja489c10p1">
<span class="m-text m-primary">Dāse kammakare pesse,</span><br />
</p>
<p id="ja489c10p2">
<span class="m-text m-primary">ye caññe anujīvino;</span><br />
</p>
<p id="ja489c10p3">
<span class="m-text m-primary">Pesemi sahadhammena,</span><br />
</p>
<p id="ja489c10p4">
<span class="m-text m-primary">sadā pamuditindriyā.</span><br />
</p>
<p id="ja489c11p1">
<span class="m-text m-primary">Etena saccavajjena,</span><br />
</p>
<p id="ja489c11p2">
<span class="m-text m-primary">putto uppajjataṁ ise;</span><br />
</p>
<p id="ja489c11p3">
<span class="m-text m-primary">Musā me bhaṇamānāya,</span><br />
</p>
<p id="ja489c11p4">
<span class="m-text m-primary">muddhā phalatu sattadhā.</span><br />
</p>
<p id="ja489c12p1">
<span class="m-text m-primary">Samaṇe brāhmaṇe cāpi,</span><br />
</p>
<p id="ja489c12p2">
<span class="m-text m-primary">aññe cāpi vanibbake;</span><br />
</p>
<p id="ja489c12p3">
<span class="m-text m-primary">Tappemi annapānena,</span><br />
</p>
<p id="ja489c12p4">
<span class="m-text m-primary">sadā payatapāṇinī.</span><br />
</p>
<p id="ja489c13p1">
<span class="m-text m-primary">Etena saccavajjena,</span><br />
</p>
<p id="ja489c13p2">
<span class="m-text m-primary">putto uppajjataṁ ise;</span><br />
</p>
<p id="ja489c13p3">
<span class="m-text m-primary">Musā me bhaṇamānāya,</span><br />
</p>
<p id="ja489c13p4">
<span class="m-text m-primary">muddhā phalatu sattadhā.</span><br />
</p>
<p id="ja489c14p1">
<span class="m-text m-primary">Cātuddasiṁ pañcaddasiṁ,</span><br />
</p>
<p id="ja489c14p2">
<span class="m-text m-primary">Yā ca pakkhassa aṭṭhamī;</span><br />
</p>
<p id="ja489c14p3">
<span class="m-text m-primary">Pāṭihāriyapakkhañca,</span><br />
</p>
<p id="ja489c14p4">
<span class="m-text m-primary">Aṭṭhaṅgasusamāgataṁ;</span><br />
</p>
<p id="ja489c14p5">
<span class="m-text m-primary">Uposathaṁ upavasāmi,</span><br />
</p>
<p id="ja489c14p6">
<span class="m-text m-primary">Sadā sīlesu saṁvutā.</span><br />
</p>
<p id="ja489c15p1">
<span class="m-text m-primary">Etena saccavajjena,</span><br />
</p>
<p id="ja489c15p2">
<span class="m-text m-primary">putto uppajjataṁ ise;</span><br />
</p>
<p id="ja489c15p3">
<span class="m-text m-primary">Musā me bhaṇamānāya,</span><br />
</p>
<p id="ja489c15p4">
<span class="m-text m-primary">muddhā phalatu sattadhā”.</span><br />
</p>
<p id="ja489c16p1">
<span class="m-text m-primary">“Sabbeva te dhammaguṇā,</span><br />
</p>
<p id="ja489c16p2">
<span class="m-text m-primary">rājaputti yasassini;</span><br />
</p>
<p id="ja489c16p3">
<span class="m-text m-primary">Saṁvijjanti tayi bhadde,</span><br />
</p>
<p id="ja489c16p4">
<span class="m-text m-primary">ye tvaṁ kittesi attani.</span><br />
</p>
<p id="ja489c17p1">
<span class="m-text m-primary">Khattiyo jātisampanno,</span><br />
</p>
<p id="ja489c17p2">
<span class="m-text m-primary">abhijāto yasassimā;</span><br />
</p>
<p id="ja489c17p3">
<span class="m-text m-primary">Dhammarājā videhānaṁ,</span><br />
</p>
<p id="ja489c17p4">
<span class="m-text m-primary">putto uppajjate tava”.</span><br />
</p>
<p id="ja489c18p1">
<span class="m-text m-primary">“Dummī rajojalladharo,</span><br />
</p>
<p id="ja489c18p2">
<span class="m-text m-primary">aghe vehāyasaṁ ṭhito;</span><br />
</p>
<p id="ja489c18p3">
<span class="m-text m-primary">Manuññaṁ bhāsase vācaṁ,</span><br />
</p>
<p id="ja489c18p4">
<span class="m-text m-primary">yaṁ mayhaṁ hadayaṅgamaṁ.</span><br />
</p>
<p id="ja489c19p1">
<span class="m-text m-primary">Devatānusi saggamhā,</span><br />
</p>
<p id="ja489c19p2">
<span class="m-text m-primary">isi vāsi mahiddhiko;</span><br />
</p>
<p id="ja489c19p3">
<span class="m-text m-primary">Ko vāsi tvaṁ anuppatto,</span><br />
</p>
<p id="ja489c19p4">
<span class="m-text m-primary">attānaṁ me pavedaya”.</span><br />
</p>
<p id="ja489c20p1">
<span class="m-text m-primary">“Yaṁ devasaṅghā vandanti,</span><br />
</p>
<p id="ja489c20p2">
<span class="m-text m-primary">sudhammāyaṁ samāgatā;</span><br />
</p>
<p id="ja489c20p3">
<span class="m-text m-primary">Sohaṁ sakko sahassakkho,</span><br />
</p>
<p id="ja489c20p4">
<span class="m-text m-primary">āgatosmi tavantike.</span><br />
</p>
<p id="ja489c21p1">
<span class="m-text m-primary">Itthiyo jīvalokasmiṁ,</span><br />
</p>
<p id="ja489c21p2">
<span class="m-text m-primary">yā hoti samacārinī;</span><br />
</p>
<p id="ja489c21p3">
<span class="m-text m-primary">Medhāvinī sīlavatī,</span><br />
</p>
<p id="ja489c21p4">
<span class="m-text m-primary">sassudevā patibbatā.</span><br />
</p>
<p id="ja489c22p1">
<span class="m-text m-primary">Tādisāya sumedhāya,</span><br />
</p>
<p id="ja489c22p2">
<span class="m-text m-primary">sucikammāya nāriyā;</span><br />
</p>
<p id="ja489c22p3">
<span class="m-text m-primary">Devā dassanamāyanti,</span><br />
</p>
<p id="ja489c22p4">
<span class="m-text m-primary">mānusiyā amānusā.</span><br />
</p>
<p id="ja489c23p1">
<span class="m-text m-primary">Tvañca bhadde suciṇṇena,</span><br />
</p>
<p id="ja489c23p2">
<span class="m-text m-primary">pubbe sucaritena ca;</span><br />
</p>
<p id="ja489c23p3">
<span class="m-text m-primary">Idha rājakule jātā,</span><br />
</p>
<p id="ja489c23p4">
<span class="m-text m-primary">sabbakāmasamiddhinī.</span><br />
</p>
<p id="ja489c24p1">
<span class="m-text m-primary">Ayañca te rājaputti,</span><br />
</p>
<p id="ja489c24p2">
<span class="m-text m-primary">ubhayattha kaṭaggaho;</span><br />
</p>
<p id="ja489c24p3">
<span class="m-text m-primary">Devalokūpapattī ca,</span><br />
</p>
<p id="ja489c24p4">
<span class="m-text m-primary">kittī ca idha jīvite.</span><br />
</p>
<p id="ja489c25p1">
<span class="m-text m-primary">Ciraṁ sumedhe sukhinī,</span><br />
</p>
<p id="ja489c25p2">
<span class="m-text m-primary">dhammamattani pālaya;</span><br />
</p>
<p id="ja489c25p3">
<span class="m-text m-primary">Esāhaṁ tidivaṁ yāmi,</span><br />
</p>
<p id="ja489c25p4">
<span class="m-text m-primary">piyaṁ me tava dassanan”ti.</span><br />
</p>
<p id="ja489c26p1">
<span class="m-text m-primary">Surucijātakaṁ chaṭṭhaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>