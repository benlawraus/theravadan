<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0023.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0022.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0024.html">Next</a></div>
</div>
<p id="tha-ap23c0p2">
<span class="pali m-text">Subhūtivagga</span><br />
</p>
<section id="subhutittheraapadana">
<span id="tha-ap23c0p3"></span><h2><span class="pali m-text">1. Subhūtittheraapadāna</span></h2>
<p id="tha-ap23c1p1">
<span class="pali m-text">“Himavantassāvidūre,</span><br />
</p>
<p id="tha-ap23c1p2">
<span class="pali m-text">nisabho nāma pabbato;</span><br />
</p>
<p id="tha-ap23c1p3">
<span class="pali m-text">Assamo sukato mayhaṁ,</span><br />
</p>
<p id="tha-ap23c1p4">
<span class="pali m-text">paṇṇasālā sumāpitā.</span><br />
</p>
<p id="tha-ap23c2p1">
<span class="pali m-text">Kosiyo nāma nāmena,</span><br />
</p>
<p id="tha-ap23c2p2">
<span class="pali m-text">jaṭilo uggatāpano;</span><br />
</p>
<p id="tha-ap23c2p3">
<span class="pali m-text">Ekākiyo adutiyo,</span><br />
</p>
<p id="tha-ap23c2p4">
<span class="pali m-text">vasāmi nisabhe tadā.</span><br />
</p>
<p id="tha-ap23c3p1">
<span class="pali m-text">Phalaṁ mūlañca paṇṇañca,</span><br />
</p>
<p id="tha-ap23c3p2">
<span class="pali m-text">na bhuñjāmi ahaṁ tadā;</span><br />
</p>
<p id="tha-ap23c3p3">
<span class="pali m-text">Pavattaṁva supātāhaṁ,</span><br />
</p>
<p id="tha-ap23c3p4">
<span class="pali m-text">upajīvāmi tāvade.</span><br />
</p>
<p id="tha-ap23c4p1">
<span class="pali m-text">Nāhaṁ kopemi ājīvaṁ,</span><br />
</p>
<p id="tha-ap23c4p2">
<span class="pali m-text">cajamānopi jīvitaṁ;</span><br />
</p>
<p id="tha-ap23c4p3">
<span class="pali m-text">Ārādhemi sakaṁ cittaṁ,</span><br />
</p>
<p id="tha-ap23c4p4">
<span class="pali m-text">vivajjemi anesanaṁ.</span><br />
</p>
<p id="tha-ap23c5p1">
<span class="pali m-text">Rāgūpasaṁhitaṁ cittaṁ,</span><br />
</p>
<p id="tha-ap23c5p2">
<span class="pali m-text">yadā uppajjate mama;</span><br />
</p>
<p id="tha-ap23c5p3">
<span class="pali m-text">Sayaṁva paccavekkhāmi,</span><br />
</p>
<p id="tha-ap23c5p4">
<span class="pali m-text">ekaggo taṁ damemahaṁ.</span><br />
</p>
<p id="tha-ap23c6p1">
<span class="pali m-text">‘Rajjase rajjanīye ca,</span><br />
</p>
<p id="tha-ap23c6p2">
<span class="pali m-text">dussanīye ca dussase;</span><br />
</p>
<p id="tha-ap23c6p3">
<span class="pali m-text">Muyhase mohanīye ca,</span><br />
</p>
<p id="tha-ap23c6p4">
<span class="pali m-text">nikkhamassu vanā tuvaṁ.</span><br />
</p>
<p id="tha-ap23c7p1">
<span class="pali m-text">Visuddhānaṁ ayaṁ vāso,</span><br />
</p>
<p id="tha-ap23c7p2">
<span class="pali m-text">nimmalānaṁ tapassinaṁ;</span><br />
</p>
<p id="tha-ap23c7p3">
<span class="pali m-text">Mā kho visuddhaṁ dūsesi,</span><br />
</p>
<p id="tha-ap23c7p4">
<span class="pali m-text">nikkhamassu vanā tuvaṁ.</span><br />
</p>
<p id="tha-ap23c8p1">
<span class="pali m-text">Agāriko bhavitvāna,</span><br />
</p>
<p id="tha-ap23c8p2">
<span class="pali m-text">yadā puttaṁ labhissasi;</span><br />
</p>
<p id="tha-ap23c8p3">
<span class="pali m-text">Ubhopi mā virādhesi,</span><br />
</p>
<p id="tha-ap23c8p4">
<span class="pali m-text">nikkhamassu vanā tuvaṁ.</span><br />
</p>
<p id="tha-ap23c9p1">
<span class="pali m-text">Chavālātaṁ yathā kaṭṭhaṁ,</span><br />
</p>
<p id="tha-ap23c9p2">
<span class="pali m-text">na kvaci kiccakārakaṁ;</span><br />
</p>
<p id="tha-ap23c9p3">
<span class="pali m-text">Neva gāme araññe vā,</span><br />
</p>
<p id="tha-ap23c9p4">
<span class="pali m-text">na hi taṁ kaṭṭhasammataṁ.</span><br />
</p>
<p id="tha-ap23c10p1">
<span class="pali m-text">Chavālātūpamo tvaṁsi,</span><br />
</p>
<p id="tha-ap23c10p2">
<span class="pali m-text">na gihī nāpi saññato;</span><br />
</p>
<p id="tha-ap23c10p3">
<span class="pali m-text">Ubhato muttako ajja,</span><br />
</p>
<p id="tha-ap23c10p4">
<span class="pali m-text">nikkhamassu vanā tuvaṁ.</span><br />
</p>
<p id="tha-ap23c11p1">
<span class="pali m-text">Siyā nu kho tava etaṁ,</span><br />
</p>
<p id="tha-ap23c11p2">
<span class="pali m-text">ko pajānāti te idaṁ;</span><br />
</p>
<p id="tha-ap23c11p3">
<span class="pali m-text">Saddhādhuraṁ vahisi me,</span><br />
</p>
<p id="tha-ap23c11p4">
<span class="pali m-text">kosajjabahulāya ca.</span><br />
</p>
<p id="tha-ap23c12p1">
<span class="pali m-text">Jigucchissanti taṁ viññū,</span><br />
</p>
<p id="tha-ap23c12p2">
<span class="pali m-text">asuciṁ nāgariko yathā;</span><br />
</p>
<p id="tha-ap23c12p3">
<span class="pali m-text">Ākaḍḍhitvāna isayo,</span><br />
</p>
<p id="tha-ap23c12p4">
<span class="pali m-text">codayissanti taṁ sadā.</span><br />
</p>
<p id="tha-ap23c13p1">
<span class="pali m-text">Taṁ viññū pavadissanti,</span><br />
</p>
<p id="tha-ap23c13p2">
<span class="pali m-text">samatikkantasāsanaṁ;</span><br />
</p>
<p id="tha-ap23c13p3">
<span class="pali m-text">Saṁvāsaṁ alabhanto hi,</span><br />
</p>
<p id="tha-ap23c13p4">
<span class="pali m-text">kathaṁ jīvihisi tuvaṁ.</span><br />
</p>
<p id="tha-ap23c14p1">
<span class="pali m-text">Tidhā pabhinnaṁ mātaṅgaṁ,</span><br />
</p>
<p id="tha-ap23c14p2">
<span class="pali m-text">kuñjaraṁ saṭṭhihāyanaṁ;</span><br />
</p>
<p id="tha-ap23c14p3">
<span class="pali m-text">Balī nāgo upagantvā,</span><br />
</p>
<p id="tha-ap23c14p4">
<span class="pali m-text">yūthā nīharate gajaṁ.</span><br />
</p>
<p id="tha-ap23c15p1">
<span class="pali m-text">Yūthā vinissaṭo santo,</span><br />
</p>
<p id="tha-ap23c15p2">
<span class="pali m-text">sukhaṁ sātaṁ na vindati;</span><br />
</p>
<p id="tha-ap23c15p3">
<span class="pali m-text">Dukkhito vimano hoti,</span><br />
</p>
<p id="tha-ap23c15p4">
<span class="pali m-text">pajjhāyanto pavedhati.</span><br />
</p>
<p id="tha-ap23c16p1">
<span class="pali m-text">Tatheva jaṭilā tampi,</span><br />
</p>
<p id="tha-ap23c16p2">
<span class="pali m-text">nīharissanti dummatiṁ;</span><br />
</p>
<p id="tha-ap23c16p3">
<span class="pali m-text">Tehi tvaṁ nissaṭo santo,</span><br />
</p>
<p id="tha-ap23c16p4">
<span class="pali m-text">sukhaṁ sātaṁ na lacchasi.</span><br />
</p>
<p id="tha-ap23c17p1">
<span class="pali m-text">Divā vā yadi vā rattiṁ,</span><br />
</p>
<p id="tha-ap23c17p2">
<span class="pali m-text">sokasallasamappito;</span><br />
</p>
<p id="tha-ap23c17p3">
<span class="pali m-text">Ḍayhasi pariḷāhena,</span><br />
</p>
<p id="tha-ap23c17p4">
<span class="pali m-text">gajo yūthāva nissaṭo.</span><br />
</p>
<p id="tha-ap23c18p1">
<span class="pali m-text">Jātarūpaṁ yathā kūṭaṁ,</span><br />
</p>
<p id="tha-ap23c18p2">
<span class="pali m-text">neva jhāyati katthaci;</span><br />
</p>
<p id="tha-ap23c18p3">
<span class="pali m-text">Tathā sīlavihīno tvaṁ,</span><br />
</p>
<p id="tha-ap23c18p4">
<span class="pali m-text">na jhāyissasi katthaci.</span><br />
</p>
<p id="tha-ap23c19p1">
<span class="pali m-text">Agāraṁ vasamānopi,</span><br />
</p>
<p id="tha-ap23c19p2">
<span class="pali m-text">kathaṁ jīvihisi tuvaṁ;</span><br />
</p>
<p id="tha-ap23c19p3">
<span class="pali m-text">Mattikaṁ pettikañcāpi,</span><br />
</p>
<p id="tha-ap23c19p4">
<span class="pali m-text">natthi te nihitaṁ dhanaṁ.</span><br />
</p>
<p id="tha-ap23c20p1">
<span class="pali m-text">Sayaṁ kammaṁ karitvāna,</span><br />
</p>
<p id="tha-ap23c20p2">
<span class="pali m-text">gatte sedaṁ pamocayaṁ;</span><br />
</p>
<p id="tha-ap23c20p3">
<span class="pali m-text">Evaṁ jīvihisi gehe,</span><br />
</p>
<p id="tha-ap23c20p4">
<span class="pali m-text">sādhu te taṁ na ruccati.</span><br />
</p>
<p id="tha-ap23c21p1">
<span class="pali m-text">Evāhaṁ tattha vāremi,</span><br />
</p>
<p id="tha-ap23c21p2">
<span class="pali m-text">saṅkilesagataṁ manaṁ;</span><br />
</p>
<p id="tha-ap23c21p3">
<span class="pali m-text">Nānādhammakathaṁ katvā,</span><br />
</p>
<p id="tha-ap23c21p4">
<span class="pali m-text">pāpā cittaṁ nivārayiṁ’.</span><br />
</p>
<p id="tha-ap23c22p1">
<span class="pali m-text">Evaṁ me viharantassa,</span><br />
</p>
<p id="tha-ap23c22p2">
<span class="pali m-text">appamādavihārino;</span><br />
</p>
<p id="tha-ap23c22p3">
<span class="pali m-text">Tiṁsavassasahassāni,</span><br />
</p>
<p id="tha-ap23c22p4">
<span class="pali m-text">vipine me atikkamuṁ.</span><br />
</p>
<p id="tha-ap23c23p1">
<span class="pali m-text">Appamādarataṁ disvā,</span><br />
</p>
<p id="tha-ap23c23p2">
<span class="pali m-text">uttamatthaṁ gavesakaṁ;</span><br />
</p>
<p id="tha-ap23c23p3">
<span class="pali m-text">Padumuttarasambuddho,</span><br />
</p>
<p id="tha-ap23c23p4">
<span class="pali m-text">āgacchi mama santikaṁ.</span><br />
</p>
<p id="tha-ap23c24p1">
<span class="pali m-text">Timbarūsakavaṇṇābho,</span><br />
</p>
<p id="tha-ap23c24p2">
<span class="pali m-text">appameyyo anūpamo;</span><br />
</p>
<p id="tha-ap23c24p3">
<span class="pali m-text">Rūpenāsadiso buddho,</span><br />
</p>
<p id="tha-ap23c24p4">
<span class="pali m-text">ākāse caṅkamī tadā.</span><br />
</p>
<p id="tha-ap23c25p1">
<span class="pali m-text">Suphullo sālarājāva,</span><br />
</p>
<p id="tha-ap23c25p2">
<span class="pali m-text">vijjūvabbhaghanantare;</span><br />
</p>
<p id="tha-ap23c25p3">
<span class="pali m-text">Ñāṇenāsadiso buddho,</span><br />
</p>
<p id="tha-ap23c25p4">
<span class="pali m-text">ākāse caṅkamī tadā.</span><br />
</p>
<p id="tha-ap23c26p1">
<span class="pali m-text">Sīharājāvasambhīto,</span><br />
</p>
<p id="tha-ap23c26p2">
<span class="pali m-text">gajarājāva dappito;</span><br />
</p>
<p id="tha-ap23c26p3">
<span class="pali m-text">Lāsito byaggharājāva,</span><br />
</p>
<p id="tha-ap23c26p4">
<span class="pali m-text">ākāse caṅkamī tadā.</span><br />
</p>
<p id="tha-ap23c27p1">
<span class="pali m-text">Siṅgīnikkhasavaṇṇābho,</span><br />
</p>
<p id="tha-ap23c27p2">
<span class="pali m-text">khadiraṅgārasannibho;</span><br />
</p>
<p id="tha-ap23c27p3">
<span class="pali m-text">Maṇi yathā jotiraso,</span><br />
</p>
<p id="tha-ap23c27p4">
<span class="pali m-text">ākāse caṅkamī tadā.</span><br />
</p>
<p id="tha-ap23c28p1">
<span class="pali m-text">Visuddhakelāsanibho,</span><br />
</p>
<p id="tha-ap23c28p2">
<span class="pali m-text">puṇṇamāyeva candimā;</span><br />
</p>
<p id="tha-ap23c28p3">
<span class="pali m-text">Majjhanhikeva sūriyo,</span><br />
</p>
<p id="tha-ap23c28p4">
<span class="pali m-text">ākāse caṅkamī tadā.</span><br />
</p>
<p id="tha-ap23c29p1">
<span class="pali m-text">Disvā nabhe caṅkamantaṁ,</span><br />
</p>
<p id="tha-ap23c29p2">
<span class="pali m-text">evaṁ cintesahaṁ tadā;</span><br />
</p>
<p id="tha-ap23c29p3">
<span class="pali m-text">‘Devo nu kho ayaṁ satto,</span><br />
</p>
<p id="tha-ap23c29p4">
<span class="pali m-text">udāhu manujo ayaṁ.</span><br />
</p>
<p id="tha-ap23c30p1">
<span class="pali m-text">Na me suto vā diṭṭho vā,</span><br />
</p>
<p id="tha-ap23c30p2">
<span class="pali m-text">mahiyā ediso naro;</span><br />
</p>
<p id="tha-ap23c30p3">
<span class="pali m-text">Api mantapadaṁ atthi,</span><br />
</p>
<p id="tha-ap23c30p4">
<span class="pali m-text">ayaṁ satthā bhavissati’.</span><br />
</p>
<p id="tha-ap23c31p1">
<span class="pali m-text">Evāhaṁ cintayitvāna,</span><br />
</p>
<p id="tha-ap23c31p2">
<span class="pali m-text">sakaṁ cittaṁ pasādayiṁ;</span><br />
</p>
<p id="tha-ap23c31p3">
<span class="pali m-text">Nānāpupphañca gandhañca,</span><br />
</p>
<p id="tha-ap23c31p4">
<span class="pali m-text">sannipātesahaṁ tadā.</span><br />
</p>
<p id="tha-ap23c32p1">
<span class="pali m-text">Pupphāsanaṁ paññapetvā,</span><br />
</p>
<p id="tha-ap23c32p2">
<span class="pali m-text">sādhucittaṁ manoramaṁ;</span><br />
</p>
<p id="tha-ap23c32p3">
<span class="pali m-text">Narasārathinaṁ aggaṁ,</span><br />
</p>
<p id="tha-ap23c32p4">
<span class="pali m-text">idaṁ vacanamabraviṁ.</span><br />
</p>
<p id="tha-ap23c33p1">
<span class="pali m-text">‘Idaṁ me āsanaṁ vīra,</span><br />
</p>
<p id="tha-ap23c33p2">
<span class="pali m-text">paññattaṁ tavanucchavaṁ;</span><br />
</p>
<p id="tha-ap23c33p3">
<span class="pali m-text">Hāsayanto mamaṁ cittaṁ,</span><br />
</p>
<p id="tha-ap23c33p4">
<span class="pali m-text">nisīda kusumāsane’.</span><br />
</p>
<p id="tha-ap23c34p1">
<span class="pali m-text">Nisīdi tattha bhagavā,</span><br />
</p>
<p id="tha-ap23c34p2">
<span class="pali m-text">asambhītova kesarī;</span><br />
</p>
<p id="tha-ap23c34p3">
<span class="pali m-text">Sattarattindivaṁ buddho,</span><br />
</p>
<p id="tha-ap23c34p4">
<span class="pali m-text">pavare kusumāsane.</span><br />
</p>
<p id="tha-ap23c35p1">
<span class="pali m-text">Namassamāno aṭṭhāsiṁ,</span><br />
</p>
<p id="tha-ap23c35p2">
<span class="pali m-text">sattarattindivaṁ ahaṁ;</span><br />
</p>
<p id="tha-ap23c35p3">
<span class="pali m-text">Vuṭṭhahitvā samādhimhā,</span><br />
</p>
<p id="tha-ap23c35p4">
<span class="pali m-text">satthā loke anuttaro;</span><br />
</p>
<p id="tha-ap23c35p5">
<span class="pali m-text">Mama kammaṁ pakittento,</span><br />
</p>
<p id="tha-ap23c35p6">
<span class="pali m-text">idaṁ vacanamabravi.</span><br />
</p>
<p id="tha-ap23c36p1">
<span class="pali m-text">‘Bhāvehi buddhānussatiṁ,</span><br />
</p>
<p id="tha-ap23c36p2">
<span class="pali m-text">bhāvanānamanuttaraṁ;</span><br />
</p>
<p id="tha-ap23c36p3">
<span class="pali m-text">Imaṁ satiṁ bhāvayitvā,</span><br />
</p>
<p id="tha-ap23c36p4">
<span class="pali m-text">pūrayissasi mānasaṁ.</span><br />
</p>
<p id="tha-ap23c37p1">
<span class="pali m-text">Tiṁsakappasahassāni,</span><br />
</p>
<p id="tha-ap23c37p2">
<span class="pali m-text">devaloke ramissasi;</span><br />
</p>
<p id="tha-ap23c37p3">
<span class="pali m-text">Asītikkhattuṁ devindo,</span><br />
</p>
<p id="tha-ap23c37p4">
<span class="pali m-text">devarajjaṁ karissasi;</span><br />
</p>
<p id="tha-ap23c37p5">
<span class="pali m-text">Sahassakkhattuṁ cakkavattī,</span><br />
</p>
<p id="tha-ap23c37p6">
<span class="pali m-text">rājā raṭṭhe bhavissasi.</span><br />
</p>
<p id="tha-ap23c38p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap23c38p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap23c38p3">
<span class="pali m-text">Anubhossasi taṁ sabbaṁ,</span><br />
</p>
<p id="tha-ap23c38p4">
<span class="pali m-text">buddhānussatiyā phalaṁ.</span><br />
</p>
<p id="tha-ap23c39p1">
<span class="pali m-text">Bhavābhave saṁsaranto,</span><br />
</p>
<p id="tha-ap23c39p2">
<span class="pali m-text">mahābhogaṁ labhissasi;</span><br />
</p>
<p id="tha-ap23c39p3">
<span class="pali m-text">Bhoge te ūnatā natthi,</span><br />
</p>
<p id="tha-ap23c39p4">
<span class="pali m-text">buddhānussatiyā phalaṁ.</span><br />
</p>
<p id="tha-ap23c40p1">
<span class="pali m-text">Kappasatasahassamhi,</span><br />
</p>
<p id="tha-ap23c40p2">
<span class="pali m-text">okkākakulasambhavo;</span><br />
</p>
<p id="tha-ap23c40p3">
<span class="pali m-text">Gotamo nāma gottena,</span><br />
</p>
<p id="tha-ap23c40p4">
<span class="pali m-text">satthā loke bhavissati.</span><br />
</p>
<p id="tha-ap23c41p1">
<span class="pali m-text">Asītikoṭiṁ chaḍḍetvā,</span><br />
</p>
<p id="tha-ap23c41p2">
<span class="pali m-text">dāse kammakare bahū;</span><br />
</p>
<p id="tha-ap23c41p3">
<span class="pali m-text">Gotamassa bhagavato,</span><br />
</p>
<p id="tha-ap23c41p4">
<span class="pali m-text">sāsane pabbajissasi.</span><br />
</p>
<p id="tha-ap23c42p1">
<span class="pali m-text">Ārādhayitvā sambuddhaṁ,</span><br />
</p>
<p id="tha-ap23c42p2">
<span class="pali m-text">gotamaṁ sakyapuṅgavaṁ;</span><br />
</p>
<p id="tha-ap23c42p3">
<span class="pali m-text">Subhūti nāma nāmena,</span><br />
</p>
<p id="tha-ap23c42p4">
<span class="pali m-text">hessati satthu sāvako.</span><br />
</p>
<p id="tha-ap23c43p1">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap23c43p2">
<span class="pali m-text">dakkhiṇeyyaguṇamhi taṁ;</span><br />
</p>
<p id="tha-ap23c43p3">
<span class="pali m-text">Tathāraṇavihāre ca,</span><br />
</p>
<p id="tha-ap23c43p4">
<span class="pali m-text">dvīsu agge ṭhapessati’.</span><br />
</p>
<p id="tha-ap23c44p1">
<span class="pali m-text">Idaṁ vatvāna sambuddho,</span><br />
</p>
<p id="tha-ap23c44p2">
<span class="pali m-text">jalajuttamanāmako;</span><br />
</p>
<p id="tha-ap23c44p3">
<span class="pali m-text">Nabhaṁ abbhuggamī vīro,</span><br />
</p>
<p id="tha-ap23c44p4">
<span class="pali m-text">haṁsarājāva ambare.</span><br />
</p>
<p id="tha-ap23c45p1">
<span class="pali m-text">Sāsito lokanāthena,</span><br />
</p>
<p id="tha-ap23c45p2">
<span class="pali m-text">namassitvā tathāgataṁ;</span><br />
</p>
<p id="tha-ap23c45p3">
<span class="pali m-text">Sadā bhāvemi mudito,</span><br />
</p>
<p id="tha-ap23c45p4">
<span class="pali m-text">buddhānussatimuttamaṁ.</span><br />
</p>
<p id="tha-ap23c46p1">
<span class="pali m-text">Tena kammena sukatena,</span><br />
</p>
<p id="tha-ap23c46p2">
<span class="pali m-text">cetanāpaṇidhīhi ca;</span><br />
</p>
<p id="tha-ap23c46p3">
<span class="pali m-text">Jahitvā mānusaṁ dehaṁ,</span><br />
</p>
<p id="tha-ap23c46p4">
<span class="pali m-text">tāvatiṁsaṁ agacchahaṁ.</span><br />
</p>
<p id="tha-ap23c47p1">
<span class="pali m-text">Asītikkhattuṁ devindo,</span><br />
</p>
<p id="tha-ap23c47p2">
<span class="pali m-text">devarajjamakārayiṁ;</span><br />
</p>
<p id="tha-ap23c47p3">
<span class="pali m-text">Sahassakkhattuṁ rājā ca,</span><br />
</p>
<p id="tha-ap23c47p4">
<span class="pali m-text">cakkavattī ahosahaṁ.</span><br />
</p>
<p id="tha-ap23c48p1">
<span class="pali m-text">Padesarajjaṁ vipulaṁ,</span><br />
</p>
<p id="tha-ap23c48p2">
<span class="pali m-text">gaṇanāto asaṅkhiyaṁ;</span><br />
</p>
<p id="tha-ap23c48p3">
<span class="pali m-text">Anubhomi susampattiṁ,</span><br />
</p>
<p id="tha-ap23c48p4">
<span class="pali m-text">buddhānussatiyā phalaṁ.</span><br />
</p>
<p id="tha-ap23c49p1">
<span class="pali m-text">Bhavābhave saṁsaranto,</span><br />
</p>
<p id="tha-ap23c49p2">
<span class="pali m-text">mahābhogaṁ labhāmahaṁ;</span><br />
</p>
<p id="tha-ap23c49p3">
<span class="pali m-text">Bhoge me ūnatā natthi,</span><br />
</p>
<p id="tha-ap23c49p4">
<span class="pali m-text">buddhānussatiyā phalaṁ.</span><br />
</p>
<p id="tha-ap23c50p1">
<span class="pali m-text">Satasahassito kappe,</span><br />
</p>
<p id="tha-ap23c50p2">
<span class="pali m-text">yaṁ kammamakariṁ tadā;</span><br />
</p>
<p id="tha-ap23c50p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap23c50p4">
<span class="pali m-text">buddhānussatiyā phalaṁ.</span><br />
</p>
<p id="tha-ap23c51p1">
<span class="pali m-text">Paṭisambhidā catasso,</span><br />
</p>
<p id="tha-ap23c51p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap23c51p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap23c51p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap23c52p1">
<span class="pali m-text">Itthaṁ sudaṁ āyasmā subhūti thero imā gāthāyo abhāsitthāti.</span><br />
</p>
<p id="tha-ap23c53p1">
<span class="pali m-text">Subhūtittherassāpadānaṁ paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0022.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0024.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>