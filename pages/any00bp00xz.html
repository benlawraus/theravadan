<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; an &raquo; an10 &raquo; Aṅguttara Nikāya 10 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/any00bp00xz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Aṅguttara Nikāya 10" />
  <meta name="twitter:title" content="Aṅguttara Nikāya 10" />
  <meta property="og:url" content="https://www.theravadan.org/pages/any00bp00xz.html" />
  <meta property="og:description" content="Translators: sujato Numbered Discourses 10 3. Mahāvagga 3. The Great Chapter 27. Paṭhamamahāpañhāsutta 27. The Great Questions (1st) Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Atha kho sambahulā bhikkhū pubba …" />
  <meta name="twitter:description" content="Translators: sujato Numbered Discourses 10 3. Mahāvagga 3. The Great Chapter 27. Paṭhamamahāpañhāsutta 27. The Great Questions (1st) Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. At one time the Buddha was staying near Sāvatthī in Jeta’s Grove, Anāthapiṇḍika’s monastery. Atha kho sambahulā bhikkhū pubba …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-an-index.html">an</a> &raquo;
            <a href="https://www.theravadan.org/pages/ms-sutta-an-an10-index.html">an10</a> &raquo;
          </span>
          Aṅguttara Nikāya 10
        </h1>
<!-- content -->
<p>Translators: <span class="m-text">sujato</span></p>
<p><span class="m-text">Numbered Discourses 10</span></p>
<section id="mahavagga">
<h2><a href="#mahavagga">3. Mahāvagga</a></h2>
<p><span class="m-text">3. The Great Chapter</span></p>
<section id="pathamamahapanhasutta">
<h3><a href="#pathamamahapanhasutta">27. Paṭhamamahāpañhāsutta</a></h3>
<p><span class="m-text">27. The Great Questions (1st)</span></p>
<p id="an10p27c1p1">
<span class="m-text m-primary">Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.</span><br />
<span class="m-text">At one time the Buddha was staying near Sāvatthī in Jeta’s Grove, Anāthapiṇḍika’s monastery.</span><br />
</p>
<p id="an10p27c1p2">
<span class="m-text m-primary">Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu.</span><br />
<span class="m-text">Then several mendicants robed up in the morning and, taking their bowls and robes, entered Sāvatthī for alms.</span><br />
</p>
<p id="an10p27c1p3">
<span class="m-text m-primary">Atha kho tesaṁ bhikkhūnaṁ etadahosi:</span><br />
<span class="m-text">Then it occurred to him,</span><br />
</p>
<p id="an10p27c1p4">
<span class="m-text m-primary">“atippago kho tāva sāvatthiyaṁ piṇḍāya carituṁ;</span><br />
<span class="m-text">“It’s too early to wander for alms in Sāvatthī.</span><br />
</p>
<p id="an10p27c1p5">
<span class="m-text m-primary">yannūna mayaṁ yena aññatitthiyānaṁ paribbājakānaṁ ārāmo tenupasaṅkameyyāmā”ti.</span><br />
<span class="m-text">Why don’t we go to the monastery of the wanderers who follow other paths?”</span><br />
</p>
<p id="an10p27c2p1">
<span class="m-text m-primary">Atha kho te bhikkhū yena aññatitthiyānaṁ paribbājakānaṁ ārāmo tenupasaṅkamiṁsu; upasaṅkamitvā tehi aññatitthiyehi paribbājakehi saddhiṁ sammodiṁsu.</span><br />
<span class="m-text">Then they went to the monastery of the wanderers who follow other paths, and exchanged greetings with the wanderers there.</span><br />
</p>
<p id="an10p27c2p2">
<span class="m-text m-primary">Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinne kho te bhikkhū te aññatitthiyā paribbājakā etadavocuṁ:</span><br />
<span class="m-text">When the greetings and polite conversation were over, they sat down to one side. The wanderers said to them:</span><br />
</p>
<p id="an10p27c3p1">
<span class="m-text m-primary">“Samaṇo, āvuso, gotamo sāvakānaṁ evaṁ dhammaṁ deseti:</span><br />
<span class="m-text">“Reverends, the ascetic Gotama teaches his disciples like this:</span><br />
</p>
<p id="an10p27c3p2">
<span class="m-text m-primary">‘etha tumhe, bhikkhave, sabbaṁ dhammaṁ abhijānātha, sabbaṁ dhammaṁ abhiññāya viharathā’ti;</span><br />
<span class="m-text">‘Please, mendicants, directly know all things. Meditate having directly known all things.’</span><br />
</p>
<p id="an10p27c3p3">
<span class="m-text m-primary">mayampi kho, āvuso, sāvakānaṁ evaṁ dhammaṁ desema:</span><br />
<span class="m-text">We too teach our disciples:</span><br />
</p>
<p id="an10p27c3p4">
<span class="m-text m-primary">‘etha tumhe, āvuso, sabbaṁ dhammaṁ abhijānātha, sabbaṁ dhammaṁ abhiññāya viharathā’ti.</span><br />
<span class="m-text">‘Please, reverends, directly know all things. Live having directly known all things.’</span><br />
</p>
<p id="an10p27c3p5">
<span class="m-text m-primary">Idha no, āvuso, ko viseso ko adhippayāso kiṁ nānākaraṇaṁ samaṇassa vā gotamassa amhākaṁ vā, yadidaṁ dhammadesanāya vā dhammadesanaṁ anusāsaniyā vā anusāsanin”ti?</span><br />
<span class="m-text">What, then, is the difference between the ascetic Gotama’s teaching and instruction and ours?”</span><br />
</p>
<p id="an10p27c4p1">
<span class="m-text m-primary">Atha kho te bhikkhū tesaṁ aññatitthiyānaṁ paribbājakānaṁ bhāsitaṁ neva abhinandiṁsu nappaṭikkosiṁsu.</span><br />
<span class="m-text">Those mendicants neither approved nor dismissed that statement of the wanderers who follow other paths.</span><br />
</p>
<p id="an10p27c4p2">
<span class="m-text m-primary">Anabhinanditvā appaṭikkositvā uṭṭhāyāsanā pakkamiṁsu:</span><br />
<span class="m-text">They got up from their seat, thinking,</span><br />
</p>
<p id="an10p27c4p3">
<span class="m-text m-primary">“bhagavato santike etassa bhāsitassa atthaṁ ājānissāmā”ti.</span><br />
<span class="m-text">“We will learn the meaning of this statement from the Buddha himself.”</span><br />
</p>
<p id="an10p27c5p1">
<span class="m-text m-primary">Atha kho te bhikkhū sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:</span><br />
<span class="m-text">Then, after the meal, when they returned from almsround, they went up to the Buddha, bowed, sat down to one side, and told him what had happened.</span><br />
</p>
<p id="an10p27c6p1">
<span class="m-text m-primary">“Idha mayaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisimhā.</span><br />
</p>
<p id="an10p27c6p2">
<span class="m-text m-primary">Tesaṁ no, bhante, amhākaṁ etadahosi:</span><br />
</p>
<p id="an10p27c6p3">
<span class="m-text m-primary">‘atippago kho tāva sāvatthiyaṁ piṇḍāya carituṁ;</span><br />
</p>
<p id="an10p27c6p4">
<span class="m-text m-primary">yannūna mayaṁ yena aññatitthiyānaṁ paribbājakānaṁ ārāmo tenupasaṅkameyyāmā’ti.</span><br />
</p>
<p id="an10p27c6p5">
<span class="m-text m-primary">Atha kho mayaṁ, bhante, yena aññatitthiyānaṁ paribbājakānaṁ ārāmo tenupasaṅkamimhā; upasaṅkamitvā tehi aññatitthiyehi paribbājakehi saddhiṁ sammodimhā.</span><br />
</p>
<p id="an10p27c6p6">
<span class="m-text m-primary">Sammodanīyaṁ kathaṁ sāraṇīyaṁ vītisāretvā ekamantaṁ nisīdimhā. Ekamantaṁ nisinne kho, bhante, aññatitthiyā paribbājakā amhe etadavocuṁ:</span><br />
</p>
<p id="an10p27c7p1">
<span class="m-text m-primary">‘Samaṇo, āvuso, gotamo sāvakānaṁ evaṁ dhammaṁ deseti—</span><br />
</p>
<p id="an10p27c7p2">
<span class="m-text m-primary">etha tumhe, bhikkhave, sabbaṁ dhammaṁ abhijānātha, sabbaṁ dhammaṁ abhiññāya viharathāti;</span><br />
</p>
<p id="an10p27c7p3">
<span class="m-text m-primary">mayampi kho, āvuso, sāvakānaṁ evaṁ dhammaṁ desema—</span><br />
</p>
<p id="an10p27c7p4">
<span class="m-text m-primary">etha tumhe, āvuso, sabbaṁ dhammaṁ abhijānātha, sabbaṁ dhammaṁ abhiññāya viharathāti.</span><br />
</p>
<p id="an10p27c7p5">
<span class="m-text m-primary">Idha no, āvuso, ko viseso ko adhippayāso kiṁ nānākaraṇaṁ samaṇassa vā gotamassa amhākaṁ vā, yadidaṁ dhammadesanāya vā dhammadesanaṁ anusāsaniyā vā anusāsanin’ti?</span><br />
</p>
<p id="an10p27c8p1">
<span class="m-text m-primary">Atha kho mayaṁ, bhante, tesaṁ aññatitthiyānaṁ paribbājakānaṁ bhāsitaṁ neva abhinandimhā nappaṭikkosimhā.</span><br />
</p>
<p id="an10p27c8p2">
<span class="m-text m-primary">Anabhinanditvā appaṭikkositvā uṭṭhāyāsanā pakkamimhā:</span><br />
</p>
<p id="an10p27c8p3">
<span class="m-text m-primary">‘bhagavato santike etassa bhāsitassa atthaṁ ājānissāmā’”ti.</span><br />
</p>
<p id="an10p27c9p1">
<span class="m-text m-primary">“Evaṁvādino, bhikkhave, aññatitthiyā paribbājakā evamassu vacanīyā:</span><br />
<span class="m-text">“Mendicants, when wanderers who follow other paths say this, you should say to them:</span><br />
</p>
<p id="an10p27c9p2">
<span class="m-text m-primary">‘eko, āvuso, pañho eko uddeso ekaṁ veyyākaraṇaṁ, dve pañhā dve uddesā dve veyyākaraṇāni, tayo pañhā tayo uddesā tīṇi veyyākaraṇāni, cattāro pañhā cattāro uddesā cattāri veyyākaraṇāni, pañca pañhā pañcuddesā pañca veyyākaraṇāni, cha pañhā cha uddesā cha veyyākaraṇāni, satta pañhā sattuddesā satta veyyākaraṇāni, aṭṭha pañhā aṭṭhuddesā aṭṭha veyyākaraṇāni, nava pañhā navuddesā nava veyyākaraṇāni, dasa pañhā dasuddesā dasa veyyākaraṇānī’ti.</span><br />
<span class="m-text">‘One thing: question, passage for recitation, and answer. Two … three … four … five … six … seven … eight … nine … ten things: question, passage for recitation, and answer.’</span><br />
</p>
<p id="an10p27c9p3">
<span class="m-text m-primary">Evaṁ puṭṭhā, bhikkhave, aññatitthiyā paribbājakā na ceva sampāyissanti, uttari ca vighātaṁ āpajjissanti.</span><br />
<span class="m-text">Questioned like this, the wanderers who follow other paths would be stumped, and, in addition, would get frustrated.</span><br />
</p>
<p id="an10p27c9p4">
<span class="m-text m-primary">Taṁ kissa hetu?</span><br />
<span class="m-text">Why is that?</span><br />
</p>
<p id="an10p27c9p5">
<span class="m-text m-primary">Yathā taṁ, bhikkhave, avisayasmiṁ.</span><br />
<span class="m-text">Because they’re out of their element.</span><br />
</p>
<p id="an10p27c9p6">
<span class="m-text m-primary">Nāhaṁ taṁ, bhikkhave, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo imesaṁ pañhānaṁ veyyākaraṇena cittaṁ ārādheyya, aññatra tathāgatena vā tathāgatasāvakena vā ito vā pana sutvā.</span><br />
<span class="m-text">I don’t see anyone in this world—with its gods, Māras, and Brahmās, this population with its ascetics and brahmins, its gods and humans—who could provide a satisfying answer to these questions except for the Realized One or his disciple or someone who has heard it from them.</span><br />
</p>
<p id="an10p27c10p1">
<span class="m-text m-primary">‘Eko pañho eko uddeso ekaṁ veyyākaraṇan’ti,</span><br />
<span class="m-text">‘One thing: question, passage for recitation, and answer.’</span><br />
</p>
<p id="an10p27c10p2">
<span class="m-text m-primary">iti kho panetaṁ vuttaṁ. Kiñcetaṁ paṭicca vuttaṁ?</span><br />
<span class="m-text">That’s what I said, but why did I say it?</span><br />
</p>
<p id="an10p27c10p3">
<span class="m-text m-primary">Ekadhamme, bhikkhave, bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
<span class="m-text">Becoming completely disillusioned, dispassionate, and freed regarding one thing, seeing its limits and fully comprehending its meaning, a mendicant makes an end of suffering in this very life.</span><br />
</p>
<p id="an10p27c10p4">
<span class="m-text m-primary">Katamasmiṁ ekadhamme?</span><br />
<span class="m-text">What one thing?</span><br />
</p>
<p id="an10p27c10p5">
<span class="m-text m-primary">‘Sabbe sattā āhāraṭṭhitikā’—</span><br />
<span class="m-text">‘All sentient beings are sustained by food.’</span><br />
</p>
<p id="an10p27c10p6">
<span class="m-text m-primary">imasmiṁ kho, bhikkhave, ekadhamme bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
<span class="m-text">Becoming completely disillusioned, dispassionate, and freed regarding this one thing, seeing its limits and fully comprehending its meaning, a mendicant makes an end of suffering in this very life.</span><br />
</p>
<p id="an10p27c10p7">
<span class="m-text m-primary">‘Eko pañho eko uddeso ekaṁ veyyākaraṇan’ti,</span><br />
<span class="m-text">‘One thing: question, passage for recitation, and answer.’</span><br />
</p>
<p id="an10p27c10p8">
<span class="m-text m-primary">iti yaṁ taṁ vuttaṁ idametaṁ paṭicca vuttaṁ.</span><br />
<span class="m-text">That’s what I said, and this is why I said it.</span><br />
</p>
<p id="an10p27c11p1">
<span class="m-text m-primary">‘Dve pañhā dve uddesā dve veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c11p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c11p3">
<span class="m-text m-primary">Dvīsu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c11p4">
<span class="m-text m-primary">Katamesu dvīsu?</span><br />
<span class="m-text">What two?</span><br />
</p>
<p id="an10p27c11p5">
<span class="m-text m-primary">Nāme ca rūpe ca—</span><br />
<span class="m-text">Name and form. …</span><br />
</p>
<p id="an10p27c11p6">
<span class="m-text m-primary">imesu kho, bhikkhave, dvīsu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c11p7">
<span class="m-text m-primary">‘Dve pañhā dve uddesā dve veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c12p1">
<span class="m-text m-primary">‘Tayo pañhā tayo uddesā tīṇi veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c12p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c12p3">
<span class="m-text m-primary">Tīsu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c12p4">
<span class="m-text m-primary">Katamesu tīsu?</span><br />
<span class="m-text">What three?</span><br />
</p>
<p id="an10p27c12p5">
<span class="m-text m-primary">Tīsu vedanāsu—</span><br />
<span class="m-text">Three feelings. …</span><br />
</p>
<p id="an10p27c12p6">
<span class="m-text m-primary">imesu kho, bhikkhave, tīsu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c12p7">
<span class="m-text m-primary">‘Tayo pañhā tayo uddesā tīṇi veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c13p1">
<span class="m-text m-primary">‘Cattāro pañhā cattāro uddesā cattāri veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c13p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c13p3">
<span class="m-text m-primary">Catūsu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c13p4">
<span class="m-text m-primary">Katamesu catūsu?</span><br />
<span class="m-text">What four?</span><br />
</p>
<p id="an10p27c13p5">
<span class="m-text m-primary">Catūsu āhāresu—</span><br />
<span class="m-text">The four foods. …</span><br />
</p>
<p id="an10p27c13p6">
<span class="m-text m-primary">imesu kho, bhikkhave, catūsu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c13p7">
<span class="m-text m-primary">‘Cattāro pañhā cattāro uddesā cattāri veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c14p1">
<span class="m-text m-primary">‘Pañca pañhā pañcuddesā pañca veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c14p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c14p3">
<span class="m-text m-primary">Pañcasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c14p4">
<span class="m-text m-primary">Katamesu pañcasu?</span><br />
<span class="m-text">What five?</span><br />
</p>
<p id="an10p27c14p5">
<span class="m-text m-primary">Pañcasu upādānakkhandhesu—</span><br />
<span class="m-text">The five grasping aggregates. …</span><br />
</p>
<p id="an10p27c14p6">
<span class="m-text m-primary">imesu kho, bhikkhave, pañcasu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c14p7">
<span class="m-text m-primary">‘Pañca pañhā pañcuddesā pañca veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c15p1">
<span class="m-text m-primary">‘Cha pañhā cha uddesā cha veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c15p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c15p3">
<span class="m-text m-primary">Chasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c15p4">
<span class="m-text m-primary">Katamesu chasu?</span><br />
<span class="m-text">What six?</span><br />
</p>
<p id="an10p27c15p5">
<span class="m-text m-primary">Chasu ajjhattikesu āyatanesu—</span><br />
<span class="m-text">The six interior sense fields. …</span><br />
</p>
<p id="an10p27c15p6">
<span class="m-text m-primary">imesu kho, bhikkhave, chasu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c15p7">
<span class="m-text m-primary">‘Cha pañhā cha uddesā cha veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c16p1">
<span class="m-text m-primary">‘Satta pañhā sattuddesā satta veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c16p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c16p3">
<span class="m-text m-primary">Sattasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c16p4">
<span class="m-text m-primary">Katamesu sattasu?</span><br />
<span class="m-text">What seven?</span><br />
</p>
<p id="an10p27c16p5">
<span class="m-text m-primary">Sattasu viññāṇaṭṭhitīsu—</span><br />
<span class="m-text">The seven planes of consciousness. …</span><br />
</p>
<p id="an10p27c16p6">
<span class="m-text m-primary">imesu kho, bhikkhave, sattasu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c16p7">
<span class="m-text m-primary">‘Satta pañhā sattuddesā satta veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c17p1">
<span class="m-text m-primary">‘Aṭṭha pañhā aṭṭhuddesā aṭṭha veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c17p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c17p3">
<span class="m-text m-primary">Aṭṭhasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c17p4">
<span class="m-text m-primary">Katamesu aṭṭhasu?</span><br />
<span class="m-text">What eight?</span><br />
</p>
<p id="an10p27c17p5">
<span class="m-text m-primary">Aṭṭhasu lokadhammesu—</span><br />
<span class="m-text">The eight worldly conditions. …</span><br />
</p>
<p id="an10p27c17p6">
<span class="m-text m-primary">imesu kho, bhikkhave, aṭṭhasu dhammesu bhikkhu sammā nibbindamāno …pe… dukkhassantakaro hoti.</span><br />
</p>
<p id="an10p27c17p7">
<span class="m-text m-primary">‘Aṭṭha pañhā aṭṭhuddesā aṭṭha veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c18p1">
<span class="m-text m-primary">‘Nava pañhā navuddesā nava veyyākaraṇānī’ti, iti kho panetaṁ vuttaṁ.</span><br />
</p>
<p id="an10p27c18p2">
<span class="m-text m-primary">Kiñcetaṁ paṭicca vuttaṁ?</span><br />
</p>
<p id="an10p27c18p3">
<span class="m-text m-primary">Navasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c18p4">
<span class="m-text m-primary">Katamesu navasu?</span><br />
<span class="m-text">What nine?</span><br />
</p>
<p id="an10p27c18p5">
<span class="m-text m-primary">Navasu sattāvāsesu—</span><br />
<span class="m-text">The nine abodes of sentient beings. …</span><br />
</p>
<p id="an10p27c18p6">
<span class="m-text m-primary">imesu kho, bhikkhave, navasu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
</p>
<p id="an10p27c18p7">
<span class="m-text m-primary">‘Nava pañhā navuddesā nava veyyākaraṇānī’ti, iti yaṁ taṁ vuttaṁ idametaṁ paṭicca vuttaṁ.</span><br />
</p>
<p id="an10p27c19p1">
<span class="m-text m-primary">‘Dasa pañhā dasuddesā dasa veyyākaraṇānī’ti,</span><br />
<span class="m-text">‘Ten things: question, passage for recitation, and answer.’</span><br />
</p>
<p id="an10p27c19p2">
<span class="m-text m-primary">iti kho panetaṁ vuttaṁ. Kiñcetaṁ paṭicca vuttaṁ?</span><br />
<span class="m-text">That’s what I said, but why did I say it?</span><br />
</p>
<p id="an10p27c19p3">
<span class="m-text m-primary">Dasasu, bhikkhave, dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
<span class="m-text">Becoming completely disillusioned, dispassionate, and freed regarding ten things, seeing their limits and fully comprehending their meaning, a mendicant makes an end of suffering in this very life.</span><br />
</p>
<p id="an10p27c19p4">
<span class="m-text m-primary">Katamesu dasasu?</span><br />
<span class="m-text">What ten?</span><br />
</p>
<p id="an10p27c19p5">
<span class="m-text m-primary">Dasasu akusalesu kammapathesu—</span><br />
<span class="m-text">The ten ways of performing unskillful deeds.</span><br />
</p>
<p id="an10p27c19p6">
<span class="m-text m-primary">imesu kho, bhikkhave, dasasu dhammesu bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.</span><br />
<span class="m-text">Becoming completely disillusioned, dispassionate, and freed regarding these ten things, seeing their limits and fully comprehending their meaning, a mendicant makes an end of suffering in this very life.</span><br />
</p>
<p id="an10p27c19p7">
<span class="m-text m-primary">‘Dasa pañhā dasuddesā dasa veyyākaraṇānī’ti,</span><br />
<span class="m-text">‘Ten things: question, passage for recitation, and answer.’</span><br />
</p>
<p id="an10p27c19p8">
<span class="m-text m-primary">iti yaṁ taṁ vuttaṁ idametaṁ paṭicca vuttan”ti.</span><br />
<span class="m-text">That’s what I said, and this is why I said it.”</span><br />
</p>
<p id="an10p27c19p9">
<span class="m-text m-primary">Sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>