<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy001z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy001z.html" />
  <meta property="og:description" content="Buddhavagga 1. Buddhaapadāna Namo tassa Bhagavato Arahato Sammāsambuddhassa. Tathāgataṁ jetavane vasantaṁ, Apucchi vedehamunī nataṅgo; “Sabbaññubuddhā kira nāma honti, Bhavanti te hetubhi kehi vīra”. Tadāha sabbaññuvaro mahesī, Ānandabhaddaṁ madhurassarena; “Ye pubbabuddhesu katādhikārā, Aladdhamokkhā jinasāsanesu. Teneva sambodhimukhena dhīrā, Ajjhāsayenāpi mahābalena; Paññāya tejena sutikkhapaññā, Sabbaññubhāvaṁ anupāpuṇanti. Ahampi pubbabuddhesu, buddhattamabhipatthayiṁ; Manasāyeva hutvāna …" />
  <meta name="twitter:description" content="Buddhavagga 1. Buddhaapadāna Namo tassa Bhagavato Arahato Sammāsambuddhassa. Tathāgataṁ jetavane vasantaṁ, Apucchi vedehamunī nataṅgo; “Sabbaññubuddhā kira nāma honti, Bhavanti te hetubhi kehi vīra”. Tadāha sabbaññuvaro mahesī, Ānandabhaddaṁ madhurassarena; “Ye pubbabuddhesu katādhikārā, Aladdhamokkhā jinasāsanesu. Teneva sambodhimukhena dhīrā, Ajjhāsayenāpi mahābalena; Paññāya tejena sutikkhapaññā, Sabbaññubhāvaṁ anupāpuṇanti. Ahampi pubbabuddhesu, buddhattamabhipatthayiṁ; Manasāyeva hutvāna …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="buddhavagga">
<h2><a href="#buddhavagga">Buddhavagga</a></h2>
<section id="buddhaapadana">
<h3><a href="#buddhaapadana">1. Buddhaapadāna</a></h3>
<p id="tha-ap1c1p1">
<span class="m-text m-primary">Namo tassa Bhagavato Arahato Sammāsambuddhassa.</span><br />
</p>
<p id="tha-ap1c2p1">
<span class="m-text m-primary">Tathāgataṁ jetavane vasantaṁ,</span><br />
</p>
<p id="tha-ap1c2p2">
<span class="m-text m-primary">Apucchi vedehamunī nataṅgo;</span><br />
</p>
<p id="tha-ap1c2p3">
<span class="m-text m-primary">“Sabbaññubuddhā kira nāma honti,</span><br />
</p>
<p id="tha-ap1c2p4">
<span class="m-text m-primary">Bhavanti te hetubhi kehi vīra”.</span><br />
</p>
<p id="tha-ap1c3p1">
<span class="m-text m-primary">Tadāha sabbaññuvaro mahesī,</span><br />
</p>
<p id="tha-ap1c3p2">
<span class="m-text m-primary">Ānandabhaddaṁ madhurassarena;</span><br />
</p>
<p id="tha-ap1c3p3">
<span class="m-text m-primary">“Ye pubbabuddhesu katādhikārā,</span><br />
</p>
<p id="tha-ap1c3p4">
<span class="m-text m-primary">Aladdhamokkhā jinasāsanesu.</span><br />
</p>
<p id="tha-ap1c4p1">
<span class="m-text m-primary">Teneva sambodhimukhena dhīrā,</span><br />
</p>
<p id="tha-ap1c4p2">
<span class="m-text m-primary">Ajjhāsayenāpi mahābalena;</span><br />
</p>
<p id="tha-ap1c4p3">
<span class="m-text m-primary">Paññāya tejena sutikkhapaññā,</span><br />
</p>
<p id="tha-ap1c4p4">
<span class="m-text m-primary">Sabbaññubhāvaṁ anupāpuṇanti.</span><br />
</p>
<p id="tha-ap1c5p1">
<span class="m-text m-primary">Ahampi pubbabuddhesu,</span><br />
</p>
<p id="tha-ap1c5p2">
<span class="m-text m-primary">buddhattamabhipatthayiṁ;</span><br />
</p>
<p id="tha-ap1c5p3">
<span class="m-text m-primary">Manasāyeva hutvāna,</span><br />
</p>
<p id="tha-ap1c5p4">
<span class="m-text m-primary">dhammarājā asaṅkhiyā.</span><br />
</p>
<p id="tha-ap1c6p1">
<span class="m-text m-primary">Atha buddhāpadānāni,</span><br />
</p>
<p id="tha-ap1c6p2">
<span class="m-text m-primary">suṇātha suddhamānasā;</span><br />
</p>
<p id="tha-ap1c6p3">
<span class="m-text m-primary">Tiṁsapāramisampuṇṇā,</span><br />
</p>
<p id="tha-ap1c6p4">
<span class="m-text m-primary">dhammarājā asaṅkhiyā.</span><br />
</p>
<p id="tha-ap1c7p1">
<span class="m-text m-primary">Sambodhiṁ buddhaseṭṭhānaṁ,</span><br />
</p>
<p id="tha-ap1c7p2">
<span class="m-text m-primary">sasaṅghe lokanāyake;</span><br />
</p>
<p id="tha-ap1c7p3">
<span class="m-text m-primary">Dasaṅgulī namassitvā,</span><br />
</p>
<p id="tha-ap1c7p4">
<span class="m-text m-primary">sirasā abhivādayiṁ.</span><br />
</p>
<p id="tha-ap1c8p1">
<span class="m-text m-primary">Yāvatā buddhakhettesu,</span><br />
</p>
<p id="tha-ap1c8p2">
<span class="m-text m-primary">ratanā vijjantisaṅkhiyā;</span><br />
</p>
<p id="tha-ap1c8p3">
<span class="m-text m-primary">Ākāsaṭṭhā ca bhūmaṭṭhā,</span><br />
</p>
<p id="tha-ap1c8p4">
<span class="m-text m-primary">manasā sabbamāhariṁ.</span><br />
</p>
<p id="tha-ap1c9p1">
<span class="m-text m-primary">Tattha rūpiyabhūmiyaṁ,</span><br />
</p>
<p id="tha-ap1c9p2">
<span class="m-text m-primary">pāsādaṁ māpayiṁ ahaṁ;</span><br />
</p>
<p id="tha-ap1c9p3">
<span class="m-text m-primary">Nekabhummaṁ ratanāmayaṁ,</span><br />
</p>
<p id="tha-ap1c9p4">
<span class="m-text m-primary">ubbiddhaṁ nabhamuggataṁ.</span><br />
</p>
<p id="tha-ap1c10p1">
<span class="m-text m-primary">Vicittathambhaṁ sukataṁ,</span><br />
</p>
<p id="tha-ap1c10p2">
<span class="m-text m-primary">suvibhattaṁ mahārahaṁ;</span><br />
</p>
<p id="tha-ap1c10p3">
<span class="m-text m-primary">Kanakamayasaṅghāṭaṁ,</span><br />
</p>
<p id="tha-ap1c10p4">
<span class="m-text m-primary">kontacchattehi maṇḍitaṁ.</span><br />
</p>
<p id="tha-ap1c11p1">
<span class="m-text m-primary">Paṭhamā veḷuriyā bhūmi,</span><br />
</p>
<p id="tha-ap1c11p2">
<span class="m-text m-primary">vimalabbhasamā subhā;</span><br />
</p>
<p id="tha-ap1c11p3">
<span class="m-text m-primary">Naḷinajalajākiṇṇā,</span><br />
</p>
<p id="tha-ap1c11p4">
<span class="m-text m-primary">varakañcanabhūmiyā.</span><br />
</p>
<p id="tha-ap1c12p1">
<span class="m-text m-primary">Pavāḷaṁsā pavāḷavaṇṇā,</span><br />
</p>
<p id="tha-ap1c12p2">
<span class="m-text m-primary">kāci lohitakā subhā;</span><br />
</p>
<p id="tha-ap1c12p3">
<span class="m-text m-primary">Indagopakavaṇṇābhā,</span><br />
</p>
<p id="tha-ap1c12p4">
<span class="m-text m-primary">bhūmi obhāsatī disā.</span><br />
</p>
<p id="tha-ap1c13p1">
<span class="m-text m-primary">Suvibhattā gharamukhā,</span><br />
</p>
<p id="tha-ap1c13p2">
<span class="m-text m-primary">niyyūhā sīhapañjarā;</span><br />
</p>
<p id="tha-ap1c13p3">
<span class="m-text m-primary">Caturo vedikā jālā,</span><br />
</p>
<p id="tha-ap1c13p4">
<span class="m-text m-primary">gandhāveḷā manoramā.</span><br />
</p>
<p id="tha-ap1c14p1">
<span class="m-text m-primary">Nīlā pītā lohitakā,</span><br />
</p>
<p id="tha-ap1c14p2">
<span class="m-text m-primary">odātā suddhakāḷakā;</span><br />
</p>
<p id="tha-ap1c14p3">
<span class="m-text m-primary">Kūṭāgāravarūpetā,</span><br />
</p>
<p id="tha-ap1c14p4">
<span class="m-text m-primary">sattaratanabhūsitā.</span><br />
</p>
<p id="tha-ap1c15p1">
<span class="m-text m-primary">Olokamayā padumā,</span><br />
</p>
<p id="tha-ap1c15p2">
<span class="m-text m-primary">vāḷavihaṅgasobhitā;</span><br />
</p>
<p id="tha-ap1c15p3">
<span class="m-text m-primary">Nakkhattatārakākiṇṇā,</span><br />
</p>
<p id="tha-ap1c15p4">
<span class="m-text m-primary">candasūrehi maṇḍitā.</span><br />
</p>
<p id="tha-ap1c16p1">
<span class="m-text m-primary">Hemajālena sañchannā,</span><br />
</p>
<p id="tha-ap1c16p2">
<span class="m-text m-primary">soṇṇakiṅkiṇikāyutā;</span><br />
</p>
<p id="tha-ap1c16p3">
<span class="m-text m-primary">Vātavegena kūjanti,</span><br />
</p>
<p id="tha-ap1c16p4">
<span class="m-text m-primary">soṇṇamālā manoramā.</span><br />
</p>
<p id="tha-ap1c17p1">
<span class="m-text m-primary">Mañjeṭṭhakaṁ lohitakaṁ,</span><br />
</p>
<p id="tha-ap1c17p2">
<span class="m-text m-primary">pītakaṁ haripiñjaraṁ;</span><br />
</p>
<p id="tha-ap1c17p3">
<span class="m-text m-primary">Nānāraṅgehi sampītaṁ,</span><br />
</p>
<p id="tha-ap1c17p4">
<span class="m-text m-primary">ussitaddhajamālinī.</span><br />
</p>
<p id="tha-ap1c18p1">
<span class="m-text m-primary">Na naṁ bahūnekasatā,</span><br />
</p>
<p id="tha-ap1c18p2">
<span class="m-text m-primary">phalikā rajatāmayā;</span><br />
</p>
<p id="tha-ap1c18p3">
<span class="m-text m-primary">Maṇimayā lohitaṅgā,</span><br />
</p>
<p id="tha-ap1c18p4">
<span class="m-text m-primary">masāragallamayā tathā;</span><br />
</p>
<p id="tha-ap1c18p5">
<span class="m-text m-primary">Nānāsayanavicittā,</span><br />
</p>
<p id="tha-ap1c18p6">
<span class="m-text m-primary">saṇhakāsikasanthatā.</span><br />
</p>
<p id="tha-ap1c19p1">
<span class="m-text m-primary">Kampalā dukūlā cīnā,</span><br />
</p>
<p id="tha-ap1c19p2">
<span class="m-text m-primary">pattuṇṇā paṇḍupāvurā;</span><br />
</p>
<p id="tha-ap1c19p3">
<span class="m-text m-primary">Vividhattharaṇaṁ sabbaṁ,</span><br />
</p>
<p id="tha-ap1c19p4">
<span class="m-text m-primary">manasā paññapesahaṁ.</span><br />
</p>
<p id="tha-ap1c20p1">
<span class="m-text m-primary">Tāsu tāsveva bhūmīsu,</span><br />
</p>
<p id="tha-ap1c20p2">
<span class="m-text m-primary">ratanakūṭalaṅkataṁ;</span><br />
</p>
<p id="tha-ap1c20p3">
<span class="m-text m-primary">Maṇiverocanā ukkā,</span><br />
</p>
<p id="tha-ap1c20p4">
<span class="m-text m-primary">dhārayantā sutiṭṭhare.</span><br />
</p>
<p id="tha-ap1c21p1">
<span class="m-text m-primary">Sobhanti esikā thambhā,</span><br />
</p>
<p id="tha-ap1c21p2">
<span class="m-text m-primary">subhā kañcanatoraṇā;</span><br />
</p>
<p id="tha-ap1c21p3">
<span class="m-text m-primary">Jambonadā sāramayā,</span><br />
</p>
<p id="tha-ap1c21p4">
<span class="m-text m-primary">atho rajatamayāpi ca.</span><br />
</p>
<p id="tha-ap1c22p1">
<span class="m-text m-primary">Nekā sandhī suvibhattā,</span><br />
</p>
<p id="tha-ap1c22p2">
<span class="m-text m-primary">kavāṭaggaḷacittitā;</span><br />
</p>
<p id="tha-ap1c22p3">
<span class="m-text m-primary">Ubhato puṇṇaghaṭānekā,</span><br />
</p>
<p id="tha-ap1c22p4">
<span class="m-text m-primary">padumuppalasaṁyutā.</span><br />
</p>
<p id="tha-ap1c23p1">
<span class="m-text m-primary">Atīte sabbabuddhe ca,</span><br />
</p>
<p id="tha-ap1c23p2">
<span class="m-text m-primary">sasaṅghe lokanāyake;</span><br />
</p>
<p id="tha-ap1c23p3">
<span class="m-text m-primary">Pakativaṇṇarūpena,</span><br />
</p>
<p id="tha-ap1c23p4">
<span class="m-text m-primary">nimminitvā sasāvake.</span><br />
</p>
<p id="tha-ap1c24p1">
<span class="m-text m-primary">Tena dvārena pavisitvā,</span><br />
</p>
<p id="tha-ap1c24p2">
<span class="m-text m-primary">sabbe buddhā sasāvakā;</span><br />
</p>
<p id="tha-ap1c24p3">
<span class="m-text m-primary">Sabbasoṇṇamaye pīṭhe,</span><br />
</p>
<p id="tha-ap1c24p4">
<span class="m-text m-primary">nisinnā ariyamaṇḍalā.</span><br />
</p>
<p id="tha-ap1c25p1">
<span class="m-text m-primary">Ye ca etarahi atthi,</span><br />
</p>
<p id="tha-ap1c25p2">
<span class="m-text m-primary">Buddhā loke anuttarā;</span><br />
</p>
<p id="tha-ap1c25p3">
<span class="m-text m-primary">Atīte vattamānā ca,</span><br />
</p>
<p id="tha-ap1c25p4">
<span class="m-text m-primary">Bhavanaṁ sabbe samāruhuṁ.</span><br />
</p>
<p id="tha-ap1c26p1">
<span class="m-text m-primary">Paccekabuddhenekasate,</span><br />
</p>
<p id="tha-ap1c26p2">
<span class="m-text m-primary">Sayambhū aparājite;</span><br />
</p>
<p id="tha-ap1c26p3">
<span class="m-text m-primary">Atīte vattamāne ca,</span><br />
</p>
<p id="tha-ap1c26p4">
<span class="m-text m-primary">Bhavanaṁ sabbe samāruhuṁ.</span><br />
</p>
<p id="tha-ap1c27p1">
<span class="m-text m-primary">Kapparukkhā bahū atthi,</span><br />
</p>
<p id="tha-ap1c27p2">
<span class="m-text m-primary">Ye dibbā ye ca mānusā;</span><br />
</p>
<p id="tha-ap1c27p3">
<span class="m-text m-primary">Sabbaṁ dussaṁ samāhantvā,</span><br />
</p>
<p id="tha-ap1c27p4">
<span class="m-text m-primary">Acchādemi ticīvaraṁ.</span><br />
</p>
<p id="tha-ap1c28p1">
<span class="m-text m-primary">Khajjaṁ bhojjaṁ sāyanīyaṁ,</span><br />
</p>
<p id="tha-ap1c28p2">
<span class="m-text m-primary">sampannaṁ pānabhojanaṁ;</span><br />
</p>
<p id="tha-ap1c28p3">
<span class="m-text m-primary">Maṇimaye subhe patte,</span><br />
</p>
<p id="tha-ap1c28p4">
<span class="m-text m-primary">sampūretvā adāsahaṁ.</span><br />
</p>
<p id="tha-ap1c29p1">
<span class="m-text m-primary">Dibbavatthasamā hutvā,</span><br />
</p>
<p id="tha-ap1c29p2">
<span class="m-text m-primary">maṭṭhā cīvarasaṁyutā;</span><br />
</p>
<p id="tha-ap1c29p3">
<span class="m-text m-primary">Madhurā sakkharā ceva,</span><br />
</p>
<p id="tha-ap1c29p4">
<span class="m-text m-primary">telā ca madhuphāṇitā.</span><br />
</p>
<p id="tha-ap1c30p1">
<span class="m-text m-primary">Tappitā paramannena,</span><br />
</p>
<p id="tha-ap1c30p2">
<span class="m-text m-primary">sabbe te ariyamaṇḍalā;</span><br />
</p>
<p id="tha-ap1c30p3">
<span class="m-text m-primary">Ratanagabbhaṁ pavisitvā,</span><br />
</p>
<p id="tha-ap1c30p4">
<span class="m-text m-primary">kesarīva guhāsayā.</span><br />
</p>
<p id="tha-ap1c31p1">
<span class="m-text m-primary">Mahārahamhi sayane,</span><br />
</p>
<p id="tha-ap1c31p2">
<span class="m-text m-primary">sīhaseyyamakappayuṁ;</span><br />
</p>
<p id="tha-ap1c31p3">
<span class="m-text m-primary">Sampajānā samuṭṭhāya,</span><br />
</p>
<p id="tha-ap1c31p4">
<span class="m-text m-primary">sayane pallaṅkamābhujuṁ.</span><br />
</p>
<p id="tha-ap1c32p1">
<span class="m-text m-primary">Gocaraṁ sabbabuddhānaṁ,</span><br />
</p>
<p id="tha-ap1c32p2">
<span class="m-text m-primary">jhānaratisamappitā;</span><br />
</p>
<p id="tha-ap1c32p3">
<span class="m-text m-primary">Aññe dhammāni desenti,</span><br />
</p>
<p id="tha-ap1c32p4">
<span class="m-text m-primary">aññe kīḷanti iddhiyā.</span><br />
</p>
<p id="tha-ap1c33p1">
<span class="m-text m-primary">Aññe abhiññā appenti,</span><br />
</p>
<p id="tha-ap1c33p2">
<span class="m-text m-primary">abhiññā vasibhāvitā;</span><br />
</p>
<p id="tha-ap1c33p3">
<span class="m-text m-primary">Vikubbanā vikubbanti,</span><br />
</p>
<p id="tha-ap1c33p4">
<span class="m-text m-primary">aññenekasahassiyo.</span><br />
</p>
<p id="tha-ap1c34p1">
<span class="m-text m-primary">Buddhāpi buddhe pucchanti,</span><br />
</p>
<p id="tha-ap1c34p2">
<span class="m-text m-primary">visayaṁ sabbaññumālayaṁ;</span><br />
</p>
<p id="tha-ap1c34p3">
<span class="m-text m-primary">Gambhīraṁ nipuṇaṁ ṭhānaṁ,</span><br />
</p>
<p id="tha-ap1c34p4">
<span class="m-text m-primary">paññāya vinibujjhare.</span><br />
</p>
<p id="tha-ap1c35p1">
<span class="m-text m-primary">Sāvakā buddhe pucchanti,</span><br />
</p>
<p id="tha-ap1c35p2">
<span class="m-text m-primary">buddhā pucchanti sāvake;</span><br />
</p>
<p id="tha-ap1c35p3">
<span class="m-text m-primary">Aññamaññañca pucchitvā,</span><br />
</p>
<p id="tha-ap1c35p4">
<span class="m-text m-primary">aññoññaṁ byākaronti te.</span><br />
</p>
<p id="tha-ap1c36p1">
<span class="m-text m-primary">Buddhā paccekabuddhā ca,</span><br />
</p>
<p id="tha-ap1c36p2">
<span class="m-text m-primary">sāvakā paricārakā;</span><br />
</p>
<p id="tha-ap1c36p3">
<span class="m-text m-primary">Evaṁ sakāya ratiyā,</span><br />
</p>
<p id="tha-ap1c36p4">
<span class="m-text m-primary">pāsādebhiramanti te.</span><br />
</p>
<p id="tha-ap1c37p1">
<span class="m-text m-primary">Chattā tiṭṭhantu ratanā,</span><br />
</p>
<p id="tha-ap1c37p2">
<span class="m-text m-primary">kañcanāveḷapantikā;</span><br />
</p>
<p id="tha-ap1c37p3">
<span class="m-text m-primary">Muttājālaparikkhittā,</span><br />
</p>
<p id="tha-ap1c37p4">
<span class="m-text m-primary">sabbe dhārentu matthake.</span><br />
</p>
<p id="tha-ap1c38p1">
<span class="m-text m-primary">Bhavantu ceḷavitānā,</span><br />
</p>
<p id="tha-ap1c38p2">
<span class="m-text m-primary">soṇṇatārakacittitā;</span><br />
</p>
<p id="tha-ap1c38p3">
<span class="m-text m-primary">Vicittamalyavitatā,</span><br />
</p>
<p id="tha-ap1c38p4">
<span class="m-text m-primary">sabbe dhārentu matthake.</span><br />
</p>
<p id="tha-ap1c39p1">
<span class="m-text m-primary">Vitatā malyadāmehi,</span><br />
</p>
<p id="tha-ap1c39p2">
<span class="m-text m-primary">gandhadāmehi sobhitā;</span><br />
</p>
<p id="tha-ap1c39p3">
<span class="m-text m-primary">Dussadāmaparikiṇṇā,</span><br />
</p>
<p id="tha-ap1c39p4">
<span class="m-text m-primary">ratanadāmabhūsitā.</span><br />
</p>
<p id="tha-ap1c40p1">
<span class="m-text m-primary">Pupphābhikiṇṇā sucittā,</span><br />
</p>
<p id="tha-ap1c40p2">
<span class="m-text m-primary">surabhigandhabhūsitā;</span><br />
</p>
<p id="tha-ap1c40p3">
<span class="m-text m-primary">Gandhapañcaṅgulakatā,</span><br />
</p>
<p id="tha-ap1c40p4">
<span class="m-text m-primary">hemacchadanachāditā.</span><br />
</p>
<p id="tha-ap1c41p1">
<span class="m-text m-primary">Catuddisā pokkharañño,</span><br />
</p>
<p id="tha-ap1c41p2">
<span class="m-text m-primary">padumuppalasanthatā;</span><br />
</p>
<p id="tha-ap1c41p3">
<span class="m-text m-primary">Sovaṇṇarūpā khāyantu,</span><br />
</p>
<p id="tha-ap1c41p4">
<span class="m-text m-primary">padmareṇurajuggatā.</span><br />
</p>
<p id="tha-ap1c42p1">
<span class="m-text m-primary">Pupphantu pādapā sabbe,</span><br />
</p>
<p id="tha-ap1c42p2">
<span class="m-text m-primary">pāsādassa samantato;</span><br />
</p>
<p id="tha-ap1c42p3">
<span class="m-text m-primary">Sayañca pupphā muñcitvā,</span><br />
</p>
<p id="tha-ap1c42p4">
<span class="m-text m-primary">gantvā bhavanamokiruṁ.</span><br />
</p>
<p id="tha-ap1c43p1">
<span class="m-text m-primary">Sikhino tattha naccantu,</span><br />
</p>
<p id="tha-ap1c43p2">
<span class="m-text m-primary">dibbahaṁsā pakūjare;</span><br />
</p>
<p id="tha-ap1c43p3">
<span class="m-text m-primary">Karavīkā ca gāyantu,</span><br />
</p>
<p id="tha-ap1c43p4">
<span class="m-text m-primary">dijasaṅghā samantato.</span><br />
</p>
<p id="tha-ap1c44p1">
<span class="m-text m-primary">Bheriyo sabbā vajjantu,</span><br />
</p>
<p id="tha-ap1c44p2">
<span class="m-text m-primary">vīṇā sabbā rasantu tā;</span><br />
</p>
<p id="tha-ap1c44p3">
<span class="m-text m-primary">Sabbā saṅgīti vattantu,</span><br />
</p>
<p id="tha-ap1c44p4">
<span class="m-text m-primary">pāsādassa samantato.</span><br />
</p>
<p id="tha-ap1c45p1">
<span class="m-text m-primary">Yāvatā buddhakhettamhi,</span><br />
</p>
<p id="tha-ap1c45p2">
<span class="m-text m-primary">cakkavāḷe tato pare;</span><br />
</p>
<p id="tha-ap1c45p3">
<span class="m-text m-primary">Mahantā jotisampannā,</span><br />
</p>
<p id="tha-ap1c45p4">
<span class="m-text m-primary">acchinnā ratanāmayā.</span><br />
</p>
<p id="tha-ap1c46p1">
<span class="m-text m-primary">Tiṭṭhantu soṇṇapallaṅkā,</span><br />
</p>
<p id="tha-ap1c46p2">
<span class="m-text m-primary">dīparukkhā jalantu te;</span><br />
</p>
<p id="tha-ap1c46p3">
<span class="m-text m-primary">Bhavantu ekapajjotā,</span><br />
</p>
<p id="tha-ap1c46p4">
<span class="m-text m-primary">dasasahassiparamparā.</span><br />
</p>
<p id="tha-ap1c47p1">
<span class="m-text m-primary">Gaṇikā lāsikā ceva,</span><br />
</p>
<p id="tha-ap1c47p2">
<span class="m-text m-primary">naccantu accharāgaṇā;</span><br />
</p>
<p id="tha-ap1c47p3">
<span class="m-text m-primary">Nānāraṅgā padissantu,</span><br />
</p>
<p id="tha-ap1c47p4">
<span class="m-text m-primary">pāsādassa samantato.</span><br />
</p>
<p id="tha-ap1c48p1">
<span class="m-text m-primary">Dumagge pabbatagge vā,</span><br />
</p>
<p id="tha-ap1c48p2">
<span class="m-text m-primary">sinerugirimuddhani;</span><br />
</p>
<p id="tha-ap1c48p3">
<span class="m-text m-primary">Ussāpemi dhajaṁ sabbaṁ,</span><br />
</p>
<p id="tha-ap1c48p4">
<span class="m-text m-primary">vicittaṁ pañcavaṇṇikaṁ.</span><br />
</p>
<p id="tha-ap1c49p1">
<span class="m-text m-primary">Narā nāgā ca gandhabbā,</span><br />
</p>
<p id="tha-ap1c49p2">
<span class="m-text m-primary">sabbe devā upentu te;</span><br />
</p>
<p id="tha-ap1c49p3">
<span class="m-text m-primary">Namassantā pañjalikā,</span><br />
</p>
<p id="tha-ap1c49p4">
<span class="m-text m-primary">pāsādaṁ parivārayuṁ.</span><br />
</p>
<p id="tha-ap1c50p1">
<span class="m-text m-primary">Yaṁ kiñci kusalaṁ kammaṁ,</span><br />
</p>
<p id="tha-ap1c50p2">
<span class="m-text m-primary">kattabbaṁ kiriyaṁ mama;</span><br />
</p>
<p id="tha-ap1c50p3">
<span class="m-text m-primary">Kāyena vācā manasā,</span><br />
</p>
<p id="tha-ap1c50p4">
<span class="m-text m-primary">tidase sukataṁ kataṁ.</span><br />
</p>
<p id="tha-ap1c51p1">
<span class="m-text m-primary">Ye sattā saññino atthi,</span><br />
</p>
<p id="tha-ap1c51p2">
<span class="m-text m-primary">ye ca sattā asaññino;</span><br />
</p>
<p id="tha-ap1c51p3">
<span class="m-text m-primary">Kataṁ puññaphalaṁ mayhaṁ,</span><br />
</p>
<p id="tha-ap1c51p4">
<span class="m-text m-primary">sabbe bhāgī bhavantu te.</span><br />
</p>
<p id="tha-ap1c52p1">
<span class="m-text m-primary">Yesaṁ kataṁ suviditaṁ,</span><br />
</p>
<p id="tha-ap1c52p2">
<span class="m-text m-primary">dinnaṁ puññaphalaṁ mayā;</span><br />
</p>
<p id="tha-ap1c52p3">
<span class="m-text m-primary">Ye ca tattha na jānanti,</span><br />
</p>
<p id="tha-ap1c52p4">
<span class="m-text m-primary">devā gantvā nivedayuṁ.</span><br />
</p>
<p id="tha-ap1c53p1">
<span class="m-text m-primary">Sabbalokamhi ye sattā,</span><br />
</p>
<p id="tha-ap1c53p2">
<span class="m-text m-primary">Jīvantāhārahetukā;</span><br />
</p>
<p id="tha-ap1c53p3">
<span class="m-text m-primary">Manuññaṁ bhojanaṁ sabbaṁ,</span><br />
</p>
<p id="tha-ap1c53p4">
<span class="m-text m-primary">Labhantu mama cetasā.</span><br />
</p>
<p id="tha-ap1c54p1">
<span class="m-text m-primary">Manasā dānaṁ mayā dinnaṁ,</span><br />
</p>
<p id="tha-ap1c54p2">
<span class="m-text m-primary">manasā pasādamāvahiṁ;</span><br />
</p>
<p id="tha-ap1c54p3">
<span class="m-text m-primary">Pūjitā sabbasambuddhā,</span><br />
</p>
<p id="tha-ap1c54p4">
<span class="m-text m-primary">paccekā jinasāvakā.</span><br />
</p>
<p id="tha-ap1c55p1">
<span class="m-text m-primary">Tena kammena sukatena,</span><br />
</p>
<p id="tha-ap1c55p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap1c55p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap1c55p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap1c56p1">
<span class="m-text m-primary">Duve bhave pajānāmi,</span><br />
</p>
<p id="tha-ap1c56p2">
<span class="m-text m-primary">devatte atha mānuse;</span><br />
</p>
<p id="tha-ap1c56p3">
<span class="m-text m-primary">Aññaṁ gatiṁ na jānāmi,</span><br />
</p>
<p id="tha-ap1c56p4">
<span class="m-text m-primary">manasā patthanāphalaṁ.</span><br />
</p>
<p id="tha-ap1c57p1">
<span class="m-text m-primary">Devānaṁ adhiko homi,</span><br />
</p>
<p id="tha-ap1c57p2">
<span class="m-text m-primary">bhavāmi manujādhipo;</span><br />
</p>
<p id="tha-ap1c57p3">
<span class="m-text m-primary">Rūpalakkhaṇasampanno,</span><br />
</p>
<p id="tha-ap1c57p4">
<span class="m-text m-primary">paññāya asamo bhave.</span><br />
</p>
<p id="tha-ap1c58p1">
<span class="m-text m-primary">Bhojanaṁ vividhaṁ seṭṭhaṁ,</span><br />
</p>
<p id="tha-ap1c58p2">
<span class="m-text m-primary">Ratanañca anappakaṁ;</span><br />
</p>
<p id="tha-ap1c58p3">
<span class="m-text m-primary">Vividhāni ca vatthāni,</span><br />
</p>
<p id="tha-ap1c58p4">
<span class="m-text m-primary">Nabhā khippaṁ upenti maṁ.</span><br />
</p>
<p id="tha-ap1c59p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c59p2">
<span class="m-text m-primary">ākāse udake vane;</span><br />
</p>
<p id="tha-ap1c59p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c59p4">
<span class="m-text m-primary">dibbā bhakkhā upenti maṁ.</span><br />
</p>
<p id="tha-ap1c60p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c60p2">
<span class="m-text m-primary">ākāse udake vane;</span><br />
</p>
<p id="tha-ap1c60p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c60p4">
<span class="m-text m-primary">ratanā sabbe upenti maṁ.</span><br />
</p>
<p id="tha-ap1c61p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c61p2">
<span class="m-text m-primary">ākāse udake vane;</span><br />
</p>
<p id="tha-ap1c61p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c61p4">
<span class="m-text m-primary">sabbe gandhā upenti maṁ.</span><br />
</p>
<p id="tha-ap1c62p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c62p2">
<span class="m-text m-primary">ākāse udake vane;</span><br />
</p>
<p id="tha-ap1c62p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c62p4">
<span class="m-text m-primary">sabbe yānā upenti maṁ.</span><br />
</p>
<p id="tha-ap1c63p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c63p2">
<span class="m-text m-primary">ākāse udake vane;</span><br />
</p>
<p id="tha-ap1c63p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c63p4">
<span class="m-text m-primary">sabbe mālā upenti maṁ.</span><br />
</p>
<p id="tha-ap1c64p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c64p2">
<span class="m-text m-primary">ākāse udake vane;</span><br />
</p>
<p id="tha-ap1c64p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c64p4">
<span class="m-text m-primary">alaṅkārā upenti maṁ.</span><br />
</p>
<p id="tha-ap1c65p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c65p2">
<span class="m-text m-primary">ākāse udake vane;</span><br />
</p>
<p id="tha-ap1c65p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c65p4">
<span class="m-text m-primary">sabbā kaññā upenti maṁ.</span><br />
</p>
<p id="tha-ap1c66p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c66p2">
<span class="m-text m-primary">ākāse udake vane;</span><br />
</p>
<p id="tha-ap1c66p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c66p4">
<span class="m-text m-primary">madhusakkharā upenti maṁ.</span><br />
</p>
<p id="tha-ap1c67p1">
<span class="m-text m-primary">Pathabyā pabbate ceva,</span><br />
</p>
<p id="tha-ap1c67p2">
<span class="m-text m-primary">ākāse udake vane;</span><br />
</p>
<p id="tha-ap1c67p3">
<span class="m-text m-primary">Yaṁ yaṁ hatthaṁ pasāremi,</span><br />
</p>
<p id="tha-ap1c67p4">
<span class="m-text m-primary">sabbe khajjā upenti maṁ.</span><br />
</p>
<p id="tha-ap1c68p1">
<span class="m-text m-primary">Adhane addhikajane,</span><br />
</p>
<p id="tha-ap1c68p2">
<span class="m-text m-primary">yācake ca pathāvino;</span><br />
</p>
<p id="tha-ap1c68p3">
<span class="m-text m-primary">Dadāmihaṁ dānavaraṁ,</span><br />
</p>
<p id="tha-ap1c68p4">
<span class="m-text m-primary">sambodhivarapattiyā.</span><br />
</p>
<p id="tha-ap1c69p1">
<span class="m-text m-primary">Nādento pabbataṁ selaṁ,</span><br />
</p>
<p id="tha-ap1c69p2">
<span class="m-text m-primary">gajjento bahalaṁ giriṁ;</span><br />
</p>
<p id="tha-ap1c69p3">
<span class="m-text m-primary">Sadevakaṁ hāsayanto,</span><br />
</p>
<p id="tha-ap1c69p4">
<span class="m-text m-primary">buddho loke bhavāmahaṁ.</span><br />
</p>
<p id="tha-ap1c70p1">
<span class="m-text m-primary">Disā dasavidhā loke,</span><br />
</p>
<p id="tha-ap1c70p2">
<span class="m-text m-primary">yāyato natthi antakaṁ;</span><br />
</p>
<p id="tha-ap1c70p3">
<span class="m-text m-primary">Tasmiñca disābhāgamhi,</span><br />
</p>
<p id="tha-ap1c70p4">
<span class="m-text m-primary">buddhakhettā asaṅkhiyā.</span><br />
</p>
<p id="tha-ap1c71p1">
<span class="m-text m-primary">Pabhā pakittitā mayhaṁ,</span><br />
</p>
<p id="tha-ap1c71p2">
<span class="m-text m-primary">yamakā raṁsivāhanā;</span><br />
</p>
<p id="tha-ap1c71p3">
<span class="m-text m-primary">Etthantare raṁsijālaṁ,</span><br />
</p>
<p id="tha-ap1c71p4">
<span class="m-text m-primary">āloko vipulo bhave.</span><br />
</p>
<p id="tha-ap1c72p1">
<span class="m-text m-primary">Ettake lokadhātumhi,</span><br />
</p>
<p id="tha-ap1c72p2">
<span class="m-text m-primary">sabbe passantu maṁ janā;</span><br />
</p>
<p id="tha-ap1c72p3">
<span class="m-text m-primary">Sabbe maṁ anuvattantu,</span><br />
</p>
<p id="tha-ap1c72p4">
<span class="m-text m-primary">yāva brahmanivesanaṁ.</span><br />
</p>
<p id="tha-ap1c73p1">
<span class="m-text m-primary">Visiṭṭhamadhunādena,</span><br />
</p>
<p id="tha-ap1c73p2">
<span class="m-text m-primary">amatabherimāhaniṁ;</span><br />
</p>
<p id="tha-ap1c73p3">
<span class="m-text m-primary">Etthantare janā sabbe,</span><br />
</p>
<p id="tha-ap1c73p4">
<span class="m-text m-primary">suṇantu madhuraṁ giraṁ.</span><br />
</p>
<p id="tha-ap1c74p1">
<span class="m-text m-primary">Dhammameghena vassante,</span><br />
</p>
<p id="tha-ap1c74p2">
<span class="m-text m-primary">sabbe hontu anāsavā;</span><br />
</p>
<p id="tha-ap1c74p3">
<span class="m-text m-primary">Yettha pacchimakā sattā,</span><br />
</p>
<p id="tha-ap1c74p4">
<span class="m-text m-primary">sotāpannā bhavantu te.</span><br />
</p>
<p id="tha-ap1c75p1">
<span class="m-text m-primary">Datvā dātabbakaṁ dānaṁ,</span><br />
</p>
<p id="tha-ap1c75p2">
<span class="m-text m-primary">sīlaṁ pūretvā asesato;</span><br />
</p>
<p id="tha-ap1c75p3">
<span class="m-text m-primary">Nekkhammapāramiṁ gantvā,</span><br />
</p>
<p id="tha-ap1c75p4">
<span class="m-text m-primary">patto sambodhimuttamaṁ.</span><br />
</p>
<p id="tha-ap1c76p1">
<span class="m-text m-primary">Paṇḍite paripucchitvā,</span><br />
</p>
<p id="tha-ap1c76p2">
<span class="m-text m-primary">katvā vīriyamuttamaṁ;</span><br />
</p>
<p id="tha-ap1c76p3">
<span class="m-text m-primary">Khantiyā pāramiṁ gantvā,</span><br />
</p>
<p id="tha-ap1c76p4">
<span class="m-text m-primary">patto sambodhimuttamaṁ.</span><br />
</p>
<p id="tha-ap1c77p1">
<span class="m-text m-primary">Katvā daḷhamadhiṭṭhānaṁ,</span><br />
</p>
<p id="tha-ap1c77p2">
<span class="m-text m-primary">saccapārami pūriya;</span><br />
</p>
<p id="tha-ap1c77p3">
<span class="m-text m-primary">Mettāya pāramiṁ gantvā,</span><br />
</p>
<p id="tha-ap1c77p4">
<span class="m-text m-primary">patto sambodhimuttamaṁ.</span><br />
</p>
<p id="tha-ap1c78p1">
<span class="m-text m-primary">Lābhālābhe sukhe dukkhe,</span><br />
</p>
<p id="tha-ap1c78p2">
<span class="m-text m-primary">sammāne cāvamānane;</span><br />
</p>
<p id="tha-ap1c78p3">
<span class="m-text m-primary">Sabbattha samako hutvā,</span><br />
</p>
<p id="tha-ap1c78p4">
<span class="m-text m-primary">patto sambodhimuttamaṁ.</span><br />
</p>
<p id="tha-ap1c79p1">
<span class="m-text m-primary">Kosajjaṁ bhayato disvā,</span><br />
</p>
<p id="tha-ap1c79p2">
<span class="m-text m-primary">vīriyañcāpi khemato;</span><br />
</p>
<p id="tha-ap1c79p3">
<span class="m-text m-primary">Āraddhavīriyā hotha,</span><br />
</p>
<p id="tha-ap1c79p4">
<span class="m-text m-primary">esā buddhānusāsanī.</span><br />
</p>
<p id="tha-ap1c80p1">
<span class="m-text m-primary">Vivādaṁ bhayato disvā,</span><br />
</p>
<p id="tha-ap1c80p2">
<span class="m-text m-primary">avivādañca khemato;</span><br />
</p>
<p id="tha-ap1c80p3">
<span class="m-text m-primary">Samaggā sakhilā hotha,</span><br />
</p>
<p id="tha-ap1c80p4">
<span class="m-text m-primary">esā buddhānusāsanī.</span><br />
</p>
<p id="tha-ap1c81p1">
<span class="m-text m-primary">Pamādaṁ bhayato disvā,</span><br />
</p>
<p id="tha-ap1c81p2">
<span class="m-text m-primary">appamādañca khemato;</span><br />
</p>
<p id="tha-ap1c81p3">
<span class="m-text m-primary">Bhāvethaṭṭhaṅgikaṁ maggaṁ,</span><br />
</p>
<p id="tha-ap1c81p4">
<span class="m-text m-primary">esā buddhānusāsanī.</span><br />
</p>
<p id="tha-ap1c82p1">
<span class="m-text m-primary">Samāgatā bahū buddhā,</span><br />
</p>
<p id="tha-ap1c82p2">
<span class="m-text m-primary">arahantā ca sabbaso;</span><br />
</p>
<p id="tha-ap1c82p3">
<span class="m-text m-primary">Sambuddhe arahante ca,</span><br />
</p>
<p id="tha-ap1c82p4">
<span class="m-text m-primary">vandamānā namassatha.</span><br />
</p>
<p id="tha-ap1c83p1">
<span class="m-text m-primary">Evaṁ acintiyā buddhā,</span><br />
</p>
<p id="tha-ap1c83p2">
<span class="m-text m-primary">buddhadhammā acintiyā;</span><br />
</p>
<p id="tha-ap1c83p3">
<span class="m-text m-primary">Acintiye pasannānaṁ,</span><br />
</p>
<p id="tha-ap1c83p4">
<span class="m-text m-primary">vipāko hoti acintiyo”.</span><br />
</p>
<p id="tha-ap1c84p1">
<span class="m-text m-primary">Itthaṁ sudaṁ bhagavā attano buddhacariyaṁ sambhāvayamāno buddhāpadāniyaṁ nāma dhammapariyāyaṁ abhāsitthāti.</span><br />
</p>
<p id="tha-ap1c85p1">
<span class="m-text m-primary">Buddhāpadānaṁ samattaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>