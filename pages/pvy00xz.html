<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pvy00xz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://theravadan.org/pages/pvy00xz.html" />
  <meta property="og:description" content="Cūḷavagga 2. Sāṇavāsītherapetavatthu Kuṇḍināgariyo thero, sāṇavāsinivāsiko; Poṭṭhapādoti nāmena, samaṇo bhāvitindriyo. Tassa mātā pitā bhātā, duggatā yamalokikā; Pāpakammaṁ karitvāna, petalokaṁ ito gatā. Te duggatā sūcikaṭṭā, kilantā naggino kisā; Uttasantā mahattāsā, na dassenti kurūrino. Tassa bhātā vitaritvā, naggo ekapathekako; Catukuṇḍiko bhavitvāna, therassa dassayītumaṁ. Thero …" />
  <meta name="twitter:description" content="Cūḷavagga 2. Sāṇavāsītherapetavatthu Kuṇḍināgariyo thero, sāṇavāsinivāsiko; Poṭṭhapādoti nāmena, samaṇo bhāvitindriyo. Tassa mātā pitā bhātā, duggatā yamalokikā; Pāpakammaṁ karitvāna, petalokaṁ ito gatā. Te duggatā sūcikaṭṭā, kilantā naggino kisā; Uttasantā mahattāsā, na dassenti kurūrino. Tassa bhātā vitaritvā, naggo ekapathekako; Catukuṇḍiko bhavitvāna, therassa dassayītumaṁ. Thero …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="culavagga">
<h2><a href="#culavagga">Cūḷavagga</a></h2>
<section id="sanavasitherapetavatthu">
<h3><a href="#sanavasitherapetavatthu">2. Sāṇavāsītherapetavatthu</a></h3>
<p id="pv27c1p1">
<span class="m-text m-primary">Kuṇḍināgariyo thero,</span><br />
</p>
<p id="pv27c1p2">
<span class="m-text m-primary">sāṇavāsinivāsiko;</span><br />
</p>
<p id="pv27c1p3">
<span class="m-text m-primary">Poṭṭhapādoti nāmena,</span><br />
</p>
<p id="pv27c1p4">
<span class="m-text m-primary">samaṇo bhāvitindriyo.</span><br />
</p>
<p id="pv27c2p1">
<span class="m-text m-primary">Tassa mātā pitā bhātā,</span><br />
</p>
<p id="pv27c2p2">
<span class="m-text m-primary">duggatā yamalokikā;</span><br />
</p>
<p id="pv27c2p3">
<span class="m-text m-primary">Pāpakammaṁ karitvāna,</span><br />
</p>
<p id="pv27c2p4">
<span class="m-text m-primary">petalokaṁ ito gatā.</span><br />
</p>
<p id="pv27c3p1">
<span class="m-text m-primary">Te duggatā sūcikaṭṭā,</span><br />
</p>
<p id="pv27c3p2">
<span class="m-text m-primary">kilantā naggino kisā;</span><br />
</p>
<p id="pv27c3p3">
<span class="m-text m-primary">Uttasantā mahattāsā,</span><br />
</p>
<p id="pv27c3p4">
<span class="m-text m-primary">na dassenti kurūrino.</span><br />
</p>
<p id="pv27c4p1">
<span class="m-text m-primary">Tassa bhātā vitaritvā,</span><br />
</p>
<p id="pv27c4p2">
<span class="m-text m-primary">naggo ekapathekako;</span><br />
</p>
<p id="pv27c4p3">
<span class="m-text m-primary">Catukuṇḍiko bhavitvāna,</span><br />
</p>
<p id="pv27c4p4">
<span class="m-text m-primary">therassa dassayītumaṁ.</span><br />
</p>
<p id="pv27c5p1">
<span class="m-text m-primary">Thero cāmanasikatvā,</span><br />
</p>
<p id="pv27c5p2">
<span class="m-text m-primary">tuṇhībhūto atikkami;</span><br />
</p>
<p id="pv27c5p3">
<span class="m-text m-primary">So ca viññāpayī theraṁ,</span><br />
</p>
<p id="pv27c5p4">
<span class="m-text m-primary">“bhātā petagato ahaṁ.</span><br />
</p>
<p id="pv27c6p1">
<span class="m-text m-primary">Mātā pitā ca te bhante,</span><br />
</p>
<p id="pv27c6p2">
<span class="m-text m-primary">duggatā yamalokikā;</span><br />
</p>
<p id="pv27c6p3">
<span class="m-text m-primary">Pāpakammaṁ karitvāna,</span><br />
</p>
<p id="pv27c6p4">
<span class="m-text m-primary">petalokaṁ ito gatā.</span><br />
</p>
<p id="pv27c7p1">
<span class="m-text m-primary">Te duggatā sūcikaṭṭā,</span><br />
</p>
<p id="pv27c7p2">
<span class="m-text m-primary">kilantā naggino kisā;</span><br />
</p>
<p id="pv27c7p3">
<span class="m-text m-primary">Uttasantā mahattāsā,</span><br />
</p>
<p id="pv27c7p4">
<span class="m-text m-primary">na dassenti kurūrino.</span><br />
</p>
<p id="pv27c8p1">
<span class="m-text m-primary">Anukampassu kāruṇiko,</span><br />
</p>
<p id="pv27c8p2">
<span class="m-text m-primary">datvā anvādisāhi no;</span><br />
</p>
<p id="pv27c8p3">
<span class="m-text m-primary">Tava dinnena dānena,</span><br />
</p>
<p id="pv27c8p4">
<span class="m-text m-primary">yāpessanti kurūrino”ti.</span><br />
</p>
<p id="pv27c9p1">
<span class="m-text m-primary">Thero caritvā piṇḍāya,</span><br />
</p>
<p id="pv27c9p2">
<span class="m-text m-primary">bhikkhū aññe ca dvādasa;</span><br />
</p>
<p id="pv27c9p3">
<span class="m-text m-primary">Ekajjhaṁ sannipatiṁsu,</span><br />
</p>
<p id="pv27c9p4">
<span class="m-text m-primary">bhattavissaggakāraṇā.</span><br />
</p>
<p id="pv27c10p1">
<span class="m-text m-primary">Thero sabbeva te āha,</span><br />
</p>
<p id="pv27c10p2">
<span class="m-text m-primary">“yathāladdhaṁ dadātha me;</span><br />
</p>
<p id="pv27c10p3">
<span class="m-text m-primary">Saṅghabhattaṁ karissāmi,</span><br />
</p>
<p id="pv27c10p4">
<span class="m-text m-primary">anukampāya ñātinaṁ”.</span><br />
</p>
<p id="pv27c11p1">
<span class="m-text m-primary">Niyyādayiṁsu therassa,</span><br />
</p>
<p id="pv27c11p2">
<span class="m-text m-primary">thero saṅghaṁ nimantayi;</span><br />
</p>
<p id="pv27c11p3">
<span class="m-text m-primary">Datvā anvādisi thero,</span><br />
</p>
<p id="pv27c11p4">
<span class="m-text m-primary">mātu pitu ca bhātuno;</span><br />
</p>
<p id="pv27c11p5">
<span class="m-text m-primary">“Idaṁ me ñātīnaṁ hotu,</span><br />
</p>
<p id="pv27c11p6">
<span class="m-text m-primary">sukhitā hontu ñātayo”.</span><br />
</p>
<p id="pv27c12p1">
<span class="m-text m-primary">Samanantarānuddiṭṭhe,</span><br />
</p>
<p id="pv27c12p2">
<span class="m-text m-primary">bhojanaṁ udapajjatha;</span><br />
</p>
<p id="pv27c12p3">
<span class="m-text m-primary">Suciṁ paṇītaṁ sampannaṁ,</span><br />
</p>
<p id="pv27c12p4">
<span class="m-text m-primary">anekarasabyañjanaṁ.</span><br />
</p>
<p id="pv27c13p1">
<span class="m-text m-primary">Tato uddassayī bhātā,</span><br />
</p>
<p id="pv27c13p2">
<span class="m-text m-primary">vaṇṇavā balavā sukhī;</span><br />
</p>
<p id="pv27c13p3">
<span class="m-text m-primary">“Pahūtaṁ bhojanaṁ bhante,</span><br />
</p>
<p id="pv27c13p4">
<span class="m-text m-primary">passa naggāmhase mayaṁ;</span><br />
</p>
<p id="pv27c13p5">
<span class="m-text m-primary">Tathā bhante parakkama,</span><br />
</p>
<p id="pv27c13p6">
<span class="m-text m-primary">yathā vatthaṁ labhāmase”ti.</span><br />
</p>
<p id="pv27c14p1">
<span class="m-text m-primary">Thero saṅkārakūṭamhā,</span><br />
</p>
<p id="pv27c14p2">
<span class="m-text m-primary">uccinitvāna nantake;</span><br />
</p>
<p id="pv27c14p3">
<span class="m-text m-primary">Pilotikaṁ paṭaṁ katvā,</span><br />
</p>
<p id="pv27c14p4">
<span class="m-text m-primary">saṅghe cātuddise adā.</span><br />
</p>
<p id="pv27c15p1">
<span class="m-text m-primary">Datvā anvādisī thero,</span><br />
</p>
<p id="pv27c15p2">
<span class="m-text m-primary">mātu pitu ca bhātuno;</span><br />
</p>
<p id="pv27c15p3">
<span class="m-text m-primary">“Idaṁ me ñātīnaṁ hotu,</span><br />
</p>
<p id="pv27c15p4">
<span class="m-text m-primary">sukhitā hontu ñātayo”.</span><br />
</p>
<p id="pv27c16p1">
<span class="m-text m-primary">Samanantarānuddiṭṭhe,</span><br />
</p>
<p id="pv27c16p2">
<span class="m-text m-primary">vatthāni udapajjisuṁ;</span><br />
</p>
<p id="pv27c16p3">
<span class="m-text m-primary">Tato suvatthavasano,</span><br />
</p>
<p id="pv27c16p4">
<span class="m-text m-primary">therassa dassayītumaṁ.</span><br />
</p>
<p id="pv27c17p1">
<span class="m-text m-primary">“Yāvatā nandarājassa,</span><br />
</p>
<p id="pv27c17p2">
<span class="m-text m-primary">vijitasmiṁ paṭicchadā;</span><br />
</p>
<p id="pv27c17p3">
<span class="m-text m-primary">Tato bahutarā bhante,</span><br />
</p>
<p id="pv27c17p4">
<span class="m-text m-primary">vatthānacchādanāni no.</span><br />
</p>
<p id="pv27c18p1">
<span class="m-text m-primary">Koseyyakambalīyāni,</span><br />
</p>
<p id="pv27c18p2">
<span class="m-text m-primary">khoma kappāsikāni ca;</span><br />
</p>
<p id="pv27c18p3">
<span class="m-text m-primary">Vipulā ca mahagghā ca,</span><br />
</p>
<p id="pv27c18p4">
<span class="m-text m-primary">tepākāsevalambare.</span><br />
</p>
<p id="pv27c19p1">
<span class="m-text m-primary">Te mayaṁ paridahāma,</span><br />
</p>
<p id="pv27c19p2">
<span class="m-text m-primary">yaṁ yaṁ hi manaso piyaṁ;</span><br />
</p>
<p id="pv27c19p3">
<span class="m-text m-primary">Tathā bhante parakkama,</span><br />
</p>
<p id="pv27c19p4">
<span class="m-text m-primary">yathā gehaṁ labhāmase”ti.</span><br />
</p>
<p id="pv27c20p1">
<span class="m-text m-primary">Thero paṇṇakuṭiṁ katvā,</span><br />
</p>
<p id="pv27c20p2">
<span class="m-text m-primary">saṅghe cātuddise adā;</span><br />
</p>
<p id="pv27c20p3">
<span class="m-text m-primary">Datvā anvādisī thero,</span><br />
</p>
<p id="pv27c20p4">
<span class="m-text m-primary">mātu pitu ca bhātuno;</span><br />
</p>
<p id="pv27c20p5">
<span class="m-text m-primary">“Idaṁ me ñātīnaṁ hotu,</span><br />
</p>
<p id="pv27c20p6">
<span class="m-text m-primary">sukhitā hontu ñātayo”.</span><br />
</p>
<p id="pv27c21p1">
<span class="m-text m-primary">Samanantarānuddiṭṭhe,</span><br />
</p>
<p id="pv27c21p2">
<span class="m-text m-primary">gharāni udapajjisuṁ;</span><br />
</p>
<p id="pv27c21p3">
<span class="m-text m-primary">Kūṭāgāranivesanā,</span><br />
</p>
<p id="pv27c21p4">
<span class="m-text m-primary">vibhattā bhāgaso mitā.</span><br />
</p>
<p id="pv27c22p1">
<span class="m-text m-primary">“Na manussesu īdisā,</span><br />
</p>
<p id="pv27c22p2">
<span class="m-text m-primary">yādisā no gharā idha;</span><br />
</p>
<p id="pv27c22p3">
<span class="m-text m-primary">Api dibbesu yādisā,</span><br />
</p>
<p id="pv27c22p4">
<span class="m-text m-primary">tādisā no gharā idha.</span><br />
</p>
<p id="pv27c23p1">
<span class="m-text m-primary">Daddallamānā ābhenti,</span><br />
</p>
<p id="pv27c23p2">
<span class="m-text m-primary">Samantā caturo disā;</span><br />
</p>
<p id="pv27c23p3">
<span class="m-text m-primary">Tathā bhante parakkama,</span><br />
</p>
<p id="pv27c23p4">
<span class="m-text m-primary">Yathā pānīyaṁ labhāmase”ti.</span><br />
</p>
<p id="pv27c24p1">
<span class="m-text m-primary">Thero karaṇaṁ pūretvā,</span><br />
</p>
<p id="pv27c24p2">
<span class="m-text m-primary">saṅghe cātuddise adā;</span><br />
</p>
<p id="pv27c24p3">
<span class="m-text m-primary">Datvā anvādisī thero,</span><br />
</p>
<p id="pv27c24p4">
<span class="m-text m-primary">mātu pitu ca bhātuno;</span><br />
</p>
<p id="pv27c24p5">
<span class="m-text m-primary">“Idaṁ me ñātīnaṁ hotu,</span><br />
</p>
<p id="pv27c24p6">
<span class="m-text m-primary">sukhitā hontu ñātayo”.</span><br />
</p>
<p id="pv27c25p1">
<span class="m-text m-primary">Samanantarānuddiṭṭhe,</span><br />
</p>
<p id="pv27c25p2">
<span class="m-text m-primary">pānīyaṁ udapajjatha;</span><br />
</p>
<p id="pv27c25p3">
<span class="m-text m-primary">Gambhīrā caturassā ca,</span><br />
</p>
<p id="pv27c25p4">
<span class="m-text m-primary">pokkharañño sunimmitā.</span><br />
</p>
<p id="pv27c26p1">
<span class="m-text m-primary">Sītodikā suppatitthā,</span><br />
</p>
<p id="pv27c26p2">
<span class="m-text m-primary">sītā appaṭigandhiyā;</span><br />
</p>
<p id="pv27c26p3">
<span class="m-text m-primary">Padumuppalasañchannā,</span><br />
</p>
<p id="pv27c26p4">
<span class="m-text m-primary">vārikiñjakkhapūritā.</span><br />
</p>
<p id="pv27c27p1">
<span class="m-text m-primary">Tattha nhatvā pivitvā ca,</span><br />
</p>
<p id="pv27c27p2">
<span class="m-text m-primary">therassa paṭidassayuṁ;</span><br />
</p>
<p id="pv27c27p3">
<span class="m-text m-primary">“Pahūtaṁ pānīyaṁ bhante,</span><br />
</p>
<p id="pv27c27p4">
<span class="m-text m-primary">pādā dukkhā phalanti no”.</span><br />
</p>
<p id="pv27c28p1">
<span class="m-text m-primary">“Āhiṇḍamānā khañjāma,</span><br />
</p>
<p id="pv27c28p2">
<span class="m-text m-primary">sakkhare kusakaṇṭake;</span><br />
</p>
<p id="pv27c28p3">
<span class="m-text m-primary">‘Tathā bhante parakkama,</span><br />
</p>
<p id="pv27c28p4">
<span class="m-text m-primary">yathā yānaṁ labhāmase’”ti.</span><br />
</p>
<p id="pv27c29p1">
<span class="m-text m-primary">Thero sipāṭikaṁ laddhā,</span><br />
</p>
<p id="pv27c29p2">
<span class="m-text m-primary">saṅghe cātuddise adā;</span><br />
</p>
<p id="pv27c29p3">
<span class="m-text m-primary">Datvā anvādisī thero,</span><br />
</p>
<p id="pv27c29p4">
<span class="m-text m-primary">mātu pitu ca bhātuno;</span><br />
</p>
<p id="pv27c29p5">
<span class="m-text m-primary">“Idaṁ me ñātīnaṁ hotu,</span><br />
</p>
<p id="pv27c29p6">
<span class="m-text m-primary">sukhitā hontu ñātayo”.</span><br />
</p>
<p id="pv27c30p1">
<span class="m-text m-primary">Samanantarānuddiṭṭhe,</span><br />
</p>
<p id="pv27c30p2">
<span class="m-text m-primary">petā rathena māgamuṁ;</span><br />
</p>
<p id="pv27c30p3">
<span class="m-text m-primary">“Anukampitamha bhadante,</span><br />
</p>
<p id="pv27c30p4">
<span class="m-text m-primary">bhattenacchādanena ca.</span><br />
</p>
<p id="pv27c31p1">
<span class="m-text m-primary">Gharena pānīyadānena,</span><br />
</p>
<p id="pv27c31p2">
<span class="m-text m-primary">yānadānena cūbhayaṁ;</span><br />
</p>
<p id="pv27c31p3">
<span class="m-text m-primary">Muniṁ kāruṇikaṁ loke,</span><br />
</p>
<p id="pv27c31p4">
<span class="m-text m-primary">bhante vanditumāgatā”ti.</span><br />
</p>
<p id="pv27c32p1">
<span class="m-text m-primary">Sāṇavāsītherapetavatthu dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>