<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mil0003p0002p0001.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/mil0003p0001p0016.html">Previous</a></div>
<div class="m-col-t-6 m-text-right">
<a href="../pages/mil0003p0002p0002.html">Next</a></div>
</div>
<p id="mil3p2p1c0p2">
<span class="pali m-text">Addhānavagga</span><br />
</p>
<section id="dhammasantatipanha">
<span id="mil3p2p1c0p3"></span><h2><span class="pali m-text">1. Dhammasantatipañha</span></h2>
<p id="mil3p2p1c1p1">
<span class="pali m-text">Rājā āha—</span><br />
</p>
<p id="mil3p2p1c1p2">
<span class="pali m-text">“bhante nāgasena, yo uppajjati, so eva so, udāhu añño”ti?</span><br />
</p>
<p id="mil3p2p1c1p3">
<span class="pali m-text">Thero āha—</span><br />
</p>
<p id="mil3p2p1c1p4">
<span class="pali m-text">“na ca so, na ca añño”ti.</span><br />
</p>
<p id="mil3p2p1c2p1">
<span class="pali m-text">“Opammaṁ karohī”ti.</span><br />
</p>
<p id="mil3p2p1c2p2">
<span class="pali m-text">“Taṁ kiṁ maññasi, mahārāja, yadā tvaṁ daharo taruṇo mando uttānaseyyako ahosi, soyeva tvaṁ etarahi mahanto”ti?</span><br />
</p>
<p id="mil3p2p1c2p3">
<span class="pali m-text">“Na hi, bhante, añño so daharo taruṇo mando uttānaseyyako ahosi, añño ahaṁ etarahi mahanto”ti.</span><br />
</p>
<p id="mil3p2p1c2p4">
<span class="pali m-text">“Evaṁ sante kho, mahārāja, mātātipi na bhavissati, pitātipi na bhavissati, ācariyotipi na bhavissati, sippavātipi na bhavissati, sīlavātipi na bhavissati, paññavātipi na bhavissati.</span><br />
</p>
<p id="mil3p2p1c2p5">
<span class="pali m-text">Kiṁ nu kho, mahārāja, aññā eva kalalassa mātā, aññā abbudassa mātā, aññā pesiyā mātā, aññā ghanassa mātā, aññā khuddakassa mātā, aññā mahantassa mātā, añño sippaṁ sikkhati, añño sikkhito bhavati, añño pāpakammaṁ karoti, aññassa hatthapādā chijjantī”ti?</span><br />
</p>
<p id="mil3p2p1c2p6">
<span class="pali m-text">“Na hi, bhante.</span><br />
</p>
<p id="mil3p2p1c2p7">
<span class="pali m-text">Tvaṁ pana, bhante, evaṁ vutte, kiṁ vadeyyāsī”ti?</span><br />
</p>
<p id="mil3p2p1c2p8">
<span class="pali m-text">Thero āha—</span><br />
</p>
<p id="mil3p2p1c2p9">
<span class="pali m-text">“ahaññeva kho, mahārāja, daharo ahosiṁ taruṇo mando uttānaseyyako, ahaññeva etarahi mahanto, imameva kāyaṁ nissāya sabbe te ekasaṅgahitā”ti.</span><br />
</p>
<p id="mil3p2p1c3p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p1c3p2">
<span class="pali m-text">“Yathā, mahārāja, kocideva puriso padīpaṁ padīpeyya, kiṁ so sabbarattiṁ padīpeyyā”ti?</span><br />
</p>
<p id="mil3p2p1c3p3">
<span class="pali m-text">“Āma, bhante, sabbarattiṁ padīpeyyā”ti.</span><br />
</p>
<p id="mil3p2p1c3p4">
<span class="pali m-text">“Kiṁ nu kho, mahārāja, yā purime yāme acci, sā majjhime yāme accī”ti?</span><br />
</p>
<p id="mil3p2p1c3p5">
<span class="pali m-text">“Na hi, bhante”ti.</span><br />
</p>
<p id="mil3p2p1c3p6">
<span class="pali m-text">“Yā majjhime yāme acci, sā pacchime yāme accī”ti?</span><br />
</p>
<p id="mil3p2p1c3p7">
<span class="pali m-text">“Na hi, bhante”ti.</span><br />
</p>
<p id="mil3p2p1c3p8">
<span class="pali m-text">“Kiṁ nu kho, mahārāja, añño so ahosi purime yāme padīpo, añño majjhime yāme padīpo, añño pacchime yāme padīpo”ti?</span><br />
</p>
<p id="mil3p2p1c3p9">
<span class="pali m-text">“Na hi, bhante, taṁyeva nissāya sabbarattiṁ padīpito”ti.</span><br />
</p>
<p id="mil3p2p1c3p10">
<span class="pali m-text">“Evameva kho, mahārāja, dhammasantati sandahati, añño uppajjati, añño nirujjhati, apubbaṁ acarimaṁ viya sandahati, tena na ca so, na ca añño, purimaviññāṇe pacchimaviññāṇaṁ saṅgahaṁ gacchatī”ti.</span><br />
</p>
<p id="mil3p2p1c4p1">
<span class="pali m-text">“Bhiyyo opammaṁ karohī”ti.</span><br />
</p>
<p id="mil3p2p1c4p2">
<span class="pali m-text">“Yathā, mahārāja, khīraṁ duyhamānaṁ kālantarena dadhi parivatteyya, dadhito navanītaṁ, navanītato ghataṁ parivatteyya, yo nu kho, mahārāja, evaṁ vadeyya ‘yaṁyeva khīraṁ taṁyeva dadhi, yaṁyeva dadhi taṁyeva navanītaṁ, yaṁyeva navanītaṁ taṁyeva ghatan’ti, sammā nu kho so, mahārāja, vadamāno vadeyyā”ti?</span><br />
</p>
<p id="mil3p2p1c4p3">
<span class="pali m-text">“Na hi, bhante, taṁyeva nissāya sambhūtan”ti.</span><br />
</p>
<p id="mil3p2p1c4p4">
<span class="pali m-text">“Evameva kho, mahārāja, dhammasantati sandahati, añño uppajjati, añño nirujjhati, apubbaṁ acarimaṁ viya sandahati, tena na ca so, na ca añño, purimaviññāṇe pacchimaviññāṇaṁ saṅgahaṁ gacchatī”ti.</span><br />
</p>
<p id="mil3p2p1c5p1">
<span class="pali m-text">“Kallosi, bhante nāgasenā”ti.</span><br />
</p>
<p id="mil3p2p1c6p1">
<span class="pali m-text">Dhammasantatipañho paṭhamo.</span><br />
</p>
<div class="m-row">
<div class="m-col-t-6 m-text-left">
<a href="../pages/mil0003p0001p0016.html">Previous</a></div>
<div class="m-col-t-6 m-text-right">
<a href="../pages/mil0003p0002p0002.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>