<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0ggz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0ggz.html" />
  <meta property="og:description" content="Metteyyavagga 4. Dhotakattheraapadāna “Gaṅgā bhāgīrathī nāma, himavantā pabhāvitā; Haṁsavatiyā dvārena, anusandati tāvade. Sobhito nāma ārāmo, gaṅgākūle sumāpito; Tattha padumuttaro buddho, vasate lokanāyako. Tidasehi yathā indo, manujehi purakkhato; Nisīdi tattha bhagavā, asambhītova kesarī. Nagare haṁsavatiyā, vasāmi brāhmaṇo ahaṁ; Chaḷaṅgo nāma nāmena, evaṁnāmo mahāmuni …" />
  <meta name="twitter:description" content="Metteyyavagga 4. Dhotakattheraapadāna “Gaṅgā bhāgīrathī nāma, himavantā pabhāvitā; Haṁsavatiyā dvārena, anusandati tāvade. Sobhito nāma ārāmo, gaṅgākūle sumāpito; Tattha padumuttaro buddho, vasate lokanāyako. Tidasehi yathā indo, manujehi purakkhato; Nisīdi tattha bhagavā, asambhītova kesarī. Nagare haṁsavatiyā, vasāmi brāhmaṇo ahaṁ; Chaḷaṅgo nāma nāmena, evaṁnāmo mahāmuni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap406c0p2">
<span class="pali m-text">Metteyyavagga</span><br />
</p>
<section id="dhotakattheraapadana">
<span id="tha-ap406c0p3"></span><h2><span class="pali m-text">4. Dhotakattheraapadāna</span></h2>
<p id="tha-ap406c1p1">
<span class="pali m-text">“Gaṅgā bhāgīrathī nāma,</span><br />
</p>
<p id="tha-ap406c1p2">
<span class="pali m-text">himavantā pabhāvitā;</span><br />
</p>
<p id="tha-ap406c1p3">
<span class="pali m-text">Haṁsavatiyā dvārena,</span><br />
</p>
<p id="tha-ap406c1p4">
<span class="pali m-text">anusandati tāvade.</span><br />
</p>
<p id="tha-ap406c2p1">
<span class="pali m-text">Sobhito nāma ārāmo,</span><br />
</p>
<p id="tha-ap406c2p2">
<span class="pali m-text">gaṅgākūle sumāpito;</span><br />
</p>
<p id="tha-ap406c2p3">
<span class="pali m-text">Tattha padumuttaro buddho,</span><br />
</p>
<p id="tha-ap406c2p4">
<span class="pali m-text">vasate lokanāyako.</span><br />
</p>
<p id="tha-ap406c3p1">
<span class="pali m-text">Tidasehi yathā indo,</span><br />
</p>
<p id="tha-ap406c3p2">
<span class="pali m-text">manujehi purakkhato;</span><br />
</p>
<p id="tha-ap406c3p3">
<span class="pali m-text">Nisīdi tattha bhagavā,</span><br />
</p>
<p id="tha-ap406c3p4">
<span class="pali m-text">asambhītova kesarī.</span><br />
</p>
<p id="tha-ap406c4p1">
<span class="pali m-text">Nagare haṁsavatiyā,</span><br />
</p>
<p id="tha-ap406c4p2">
<span class="pali m-text">vasāmi brāhmaṇo ahaṁ;</span><br />
</p>
<p id="tha-ap406c4p3">
<span class="pali m-text">Chaḷaṅgo nāma nāmena,</span><br />
</p>
<p id="tha-ap406c4p4">
<span class="pali m-text">evaṁnāmo mahāmuni.</span><br />
</p>
<p id="tha-ap406c5p1">
<span class="pali m-text">Aṭṭhārasa sissasatā,</span><br />
</p>
<p id="tha-ap406c5p2">
<span class="pali m-text">parivārenti maṁ tadā;</span><br />
</p>
<p id="tha-ap406c5p3">
<span class="pali m-text">Tehi sissehi samito,</span><br />
</p>
<p id="tha-ap406c5p4">
<span class="pali m-text">gaṅgātīraṁ upāgamiṁ.</span><br />
</p>
<p id="tha-ap406c6p1">
<span class="pali m-text">Tatthaddasāsiṁ samaṇe,</span><br />
</p>
<p id="tha-ap406c6p2">
<span class="pali m-text">nikkuhe dhotapāpake;</span><br />
</p>
<p id="tha-ap406c6p3">
<span class="pali m-text">Bhāgīrathiṁ tarantehaṁ,</span><br />
</p>
<p id="tha-ap406c6p4">
<span class="pali m-text">evaṁ cintesi tāvade.</span><br />
</p>
<p id="tha-ap406c7p1">
<span class="pali m-text">‘Sāyaṁ pātaṁ tarantāme,</span><br />
</p>
<p id="tha-ap406c7p2">
<span class="pali m-text">buddhaputtā mahāyasā;</span><br />
</p>
<p id="tha-ap406c7p3">
<span class="pali m-text">Vihesayanti attānaṁ,</span><br />
</p>
<p id="tha-ap406c7p4">
<span class="pali m-text">tesaṁ attā vihaññati.</span><br />
</p>
<p id="tha-ap406c8p1">
<span class="pali m-text">Sadevakassa lokassa,</span><br />
</p>
<p id="tha-ap406c8p2">
<span class="pali m-text">buddho aggo pavuccati;</span><br />
</p>
<p id="tha-ap406c8p3">
<span class="pali m-text">Natthi me dakkhiṇe kāraṁ,</span><br />
</p>
<p id="tha-ap406c8p4">
<span class="pali m-text">gatimaggavisodhanaṁ.</span><br />
</p>
<p id="tha-ap406c9p1">
<span class="pali m-text">Yannūna buddhaseṭṭhassa,</span><br />
</p>
<p id="tha-ap406c9p2">
<span class="pali m-text">setuṁ gaṅgāya kāraye;</span><br />
</p>
<p id="tha-ap406c9p3">
<span class="pali m-text">Kārāpetvā imaṁ kammaṁ,</span><br />
</p>
<p id="tha-ap406c9p4">
<span class="pali m-text">santarāmi imaṁ bhavaṁ’.</span><br />
</p>
<p id="tha-ap406c10p1">
<span class="pali m-text">Satasahassaṁ datvāna,</span><br />
</p>
<p id="tha-ap406c10p2">
<span class="pali m-text">setuṁ kārāpayiṁ ahaṁ;</span><br />
</p>
<p id="tha-ap406c10p3">
<span class="pali m-text">Saddahanto kataṁ kāraṁ,</span><br />
</p>
<p id="tha-ap406c10p4">
<span class="pali m-text">vipulaṁ me bhavissati.</span><br />
</p>
<p id="tha-ap406c11p1">
<span class="pali m-text">Kārāpetvāna taṁ setuṁ,</span><br />
</p>
<p id="tha-ap406c11p2">
<span class="pali m-text">upesiṁ lokanāyakaṁ;</span><br />
</p>
<p id="tha-ap406c11p3">
<span class="pali m-text">Sirasi añjaliṁ katvā,</span><br />
</p>
<p id="tha-ap406c11p4">
<span class="pali m-text">imaṁ vacanamabraviṁ.</span><br />
</p>
<p id="tha-ap406c12p1">
<span class="pali m-text">‘Satasahassassa vayaṁ,</span><br />
</p>
<p id="tha-ap406c12p2">
<span class="pali m-text">datvā kārāpito mayā;</span><br />
</p>
<p id="tha-ap406c12p3">
<span class="pali m-text">Tavatthāya mahāsetu,</span><br />
</p>
<p id="tha-ap406c12p4">
<span class="pali m-text">paṭiggaṇha mahāmune’.</span><br />
</p>
<p id="tha-ap406c13p1">
<span class="pali m-text">Padumuttaro lokavidū,</span><br />
</p>
<p id="tha-ap406c13p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap406c13p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap406c13p4">
<span class="pali m-text">imā gāthā abhāsatha.</span><br />
</p>
<p id="tha-ap406c14p1">
<span class="pali m-text">‘Yo me setuṁ akāresi,</span><br />
</p>
<p id="tha-ap406c14p2">
<span class="pali m-text">pasanno sehi pāṇibhi;</span><br />
</p>
<p id="tha-ap406c14p3">
<span class="pali m-text">Tamahaṁ kittayissāmi,</span><br />
</p>
<p id="tha-ap406c14p4">
<span class="pali m-text">suṇātha mama bhāsato.</span><br />
</p>
<p id="tha-ap406c15p0">
<span class="pali m-text">4.1. Setudānaānisaṁsa</span><br />
</p>
<p id="tha-ap406c15p1">
<span class="pali m-text">Darito pabbatato vā,</span><br />
</p>
<p id="tha-ap406c15p2">
<span class="pali m-text">rukkhato patitopiyaṁ;</span><br />
</p>
<p id="tha-ap406c15p3">
<span class="pali m-text">Cutopi lacchatī ṭhānaṁ,</span><br />
</p>
<p id="tha-ap406c15p4">
<span class="pali m-text">setudānassidaṁ phalaṁ.</span><br />
</p>
<p id="tha-ap406c16p1">
<span class="pali m-text">Virūḷhamūlasantānaṁ,</span><br />
</p>
<p id="tha-ap406c16p2">
<span class="pali m-text">nigrodhamiva māluto;</span><br />
</p>
<p id="tha-ap406c16p3">
<span class="pali m-text">Amittā nappasahanti,</span><br />
</p>
<p id="tha-ap406c16p4">
<span class="pali m-text">setudānassidaṁ phalaṁ.</span><br />
</p>
<p id="tha-ap406c17p1">
<span class="pali m-text">Nāssa corā pasahanti,</span><br />
</p>
<p id="tha-ap406c17p2">
<span class="pali m-text">nātimaññanti khattiyā;</span><br />
</p>
<p id="tha-ap406c17p3">
<span class="pali m-text">Sabbe tarissatāmitte,</span><br />
</p>
<p id="tha-ap406c17p4">
<span class="pali m-text">setudānassidaṁ phalaṁ.</span><br />
</p>
<p id="tha-ap406c18p1">
<span class="pali m-text">Abbhokāsagataṁ santaṁ,</span><br />
</p>
<p id="tha-ap406c18p2">
<span class="pali m-text">kaṭhinātapatāpitaṁ;</span><br />
</p>
<p id="tha-ap406c18p3">
<span class="pali m-text">Puññakammena saṁyuttaṁ,</span><br />
</p>
<p id="tha-ap406c18p4">
<span class="pali m-text">na bhavissati vedanā.</span><br />
</p>
<p id="tha-ap406c19p1">
<span class="pali m-text">Devaloke manusse vā,</span><br />
</p>
<p id="tha-ap406c19p2">
<span class="pali m-text">hatthiyānaṁ sunimmitaṁ;</span><br />
</p>
<p id="tha-ap406c19p3">
<span class="pali m-text">Tassa saṅkappamaññāya,</span><br />
</p>
<p id="tha-ap406c19p4">
<span class="pali m-text">nibbattissati tāvade.</span><br />
</p>
<p id="tha-ap406c20p1">
<span class="pali m-text">Sahassassā vātajavā,</span><br />
</p>
<p id="tha-ap406c20p2">
<span class="pali m-text">sindhavā sīghavāhanā;</span><br />
</p>
<p id="tha-ap406c20p3">
<span class="pali m-text">Sāyaṁ pātaṁ upessanti,</span><br />
</p>
<p id="tha-ap406c20p4">
<span class="pali m-text">setudānassidaṁ phalaṁ.</span><br />
</p>
<p id="tha-ap406c21p1">
<span class="pali m-text">Āgantvāna manussattaṁ,</span><br />
</p>
<p id="tha-ap406c21p2">
<span class="pali m-text">sukhitoyaṁ bhavissati;</span><br />
</p>
<p id="tha-ap406c21p3">
<span class="pali m-text">Vehāsaṁ manujasseva,</span><br />
</p>
<p id="tha-ap406c21p4">
<span class="pali m-text">hatthiyānaṁ bhavissati.</span><br />
</p>
<p id="tha-ap406c22p1">
<span class="pali m-text">Kappasatasahassamhi,</span><br />
</p>
<p id="tha-ap406c22p2">
<span class="pali m-text">okkākakulasambhavo;</span><br />
</p>
<p id="tha-ap406c22p3">
<span class="pali m-text">Gotamo nāma gottena,</span><br />
</p>
<p id="tha-ap406c22p4">
<span class="pali m-text">satthā loke bhavissati.</span><br />
</p>
<p id="tha-ap406c23p1">
<span class="pali m-text">Tassa dhammesu dāyādo,</span><br />
</p>
<p id="tha-ap406c23p2">
<span class="pali m-text">oraso dhammanimmito;</span><br />
</p>
<p id="tha-ap406c23p3">
<span class="pali m-text">Sabbāsave pariññāya,</span><br />
</p>
<p id="tha-ap406c23p4">
<span class="pali m-text">nibbāyissatināsavo’.</span><br />
</p>
<p id="tha-ap406c24p1">
<span class="pali m-text">Aho me sukataṁ kammaṁ,</span><br />
</p>
<p id="tha-ap406c24p2">
<span class="pali m-text">jalajuttamanāmake;</span><br />
</p>
<p id="tha-ap406c24p3">
<span class="pali m-text">Tattha kāraṁ karitvāna,</span><br />
</p>
<p id="tha-ap406c24p4">
<span class="pali m-text">pattohaṁ āsavakkhayaṁ.</span><br />
</p>
<p id="tha-ap406c25p1">
<span class="pali m-text">Padhānaṁ pahitattomhi,</span><br />
</p>
<p id="tha-ap406c25p2">
<span class="pali m-text">upasanto nirūpadhi;</span><br />
</p>
<p id="tha-ap406c25p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap406c25p4">
<span class="pali m-text">viharāmi anāsavo.</span><br />
</p>
<p id="tha-ap406c26p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap406c26p2">
<span class="pali m-text">…pe…</span><br />
</p>
<p id="tha-ap406c26p3">
<span class="pali m-text">viharāmi anāsavo.</span><br />
</p>
<p id="tha-ap406c27p1">
<span class="pali m-text">Svāgataṁ vata me āsi,</span><br />
</p>
<p id="tha-ap406c27p2">
<span class="pali m-text">…pe…</span><br />
</p>
<p id="tha-ap406c27p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap406c28p1">
<span class="pali m-text">Paṭisambhidā catasso,</span><br />
</p>
<p id="tha-ap406c28p2">
<span class="pali m-text">…pe…</span><br />
</p>
<p id="tha-ap406c28p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap406c29p1">
<span class="pali m-text">Itthaṁ sudaṁ āyasmā dhotako thero imā gāthāyo abhāsitthāti.</span><br />
</p>
<p id="tha-ap406c30p1">
<span class="pali m-text">Dhotakattherassāpadānaṁ catutthaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>