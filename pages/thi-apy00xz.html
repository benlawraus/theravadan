<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00xz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00xz.html" />
  <meta property="og:description" content="Kuṇḍalakesīvagga 7. Bhaddākāpilānītherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhu haṁsavatiyaṁ, videho nāma nāmato; Seṭṭhī pahūtaratano, tassa jāyā ahosahaṁ. Kadāci so narādiccaṁ, Upecca saparijjano; Dhammamassosi buddhassa, Sabbadukkhabhayappahaṁ. Sāvakaṁ dhutavādānaṁ, aggaṁ kittesi nāyako; Sutvā sattāhikaṁ dānaṁ, datvā buddhassa tādino. Nipacca sirasā pāde, taṁ ṭhānamabhipatthayi …" />
  <meta name="twitter:description" content="Kuṇḍalakesīvagga 7. Bhaddākāpilānītherīapadāna “Padumuttaro nāma jino, sabbadhammāna pāragū; Ito satasahassamhi, kappe uppajji nāyako. Tadāhu haṁsavatiyaṁ, videho nāma nāmato; Seṭṭhī pahūtaratano, tassa jāyā ahosahaṁ. Kadāci so narādiccaṁ, Upecca saparijjano; Dhammamassosi buddhassa, Sabbadukkhabhayappahaṁ. Sāvakaṁ dhutavādānaṁ, aggaṁ kittesi nāyako; Sutvā sattāhikaṁ dānaṁ, datvā buddhassa tādino. Nipacca sirasā pāde, taṁ ṭhānamabhipatthayi …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="bhaddakapilanitheriapadana">
<h3><a href="#bhaddakapilanitheriapadana">7. Bhaddākāpilānītherīapadāna</a></h3>
<p id="thi-ap27c1p1">
<span class="m-text m-primary">“Padumuttaro nāma jino,</span><br />
</p>
<p id="thi-ap27c1p2">
<span class="m-text m-primary">sabbadhammāna pāragū;</span><br />
</p>
<p id="thi-ap27c1p3">
<span class="m-text m-primary">Ito satasahassamhi,</span><br />
</p>
<p id="thi-ap27c1p4">
<span class="m-text m-primary">kappe uppajji nāyako.</span><br />
</p>
<p id="thi-ap27c2p1">
<span class="m-text m-primary">Tadāhu haṁsavatiyaṁ,</span><br />
</p>
<p id="thi-ap27c2p2">
<span class="m-text m-primary">videho nāma nāmato;</span><br />
</p>
<p id="thi-ap27c2p3">
<span class="m-text m-primary">Seṭṭhī pahūtaratano,</span><br />
</p>
<p id="thi-ap27c2p4">
<span class="m-text m-primary">tassa jāyā ahosahaṁ.</span><br />
</p>
<p id="thi-ap27c3p1">
<span class="m-text m-primary">Kadāci so narādiccaṁ,</span><br />
</p>
<p id="thi-ap27c3p2">
<span class="m-text m-primary">Upecca saparijjano;</span><br />
</p>
<p id="thi-ap27c3p3">
<span class="m-text m-primary">Dhammamassosi buddhassa,</span><br />
</p>
<p id="thi-ap27c3p4">
<span class="m-text m-primary">Sabbadukkhabhayappahaṁ.</span><br />
</p>
<p id="thi-ap27c4p1">
<span class="m-text m-primary">Sāvakaṁ dhutavādānaṁ,</span><br />
</p>
<p id="thi-ap27c4p2">
<span class="m-text m-primary">aggaṁ kittesi nāyako;</span><br />
</p>
<p id="thi-ap27c4p3">
<span class="m-text m-primary">Sutvā sattāhikaṁ dānaṁ,</span><br />
</p>
<p id="thi-ap27c4p4">
<span class="m-text m-primary">datvā buddhassa tādino.</span><br />
</p>
<p id="thi-ap27c5p1">
<span class="m-text m-primary">Nipacca sirasā pāde,</span><br />
</p>
<p id="thi-ap27c5p2">
<span class="m-text m-primary">taṁ ṭhānamabhipatthayiṁ;</span><br />
</p>
<p id="thi-ap27c5p3">
<span class="m-text m-primary">Sa hāsayanto parisaṁ,</span><br />
</p>
<p id="thi-ap27c5p4">
<span class="m-text m-primary">tadā hi narapuṅgavo.</span><br />
</p>
<p id="thi-ap27c6p1">
<span class="m-text m-primary">Seṭṭhino anukampāya,</span><br />
</p>
<p id="thi-ap27c6p2">
<span class="m-text m-primary">imā gāthā abhāsatha;</span><br />
</p>
<p id="thi-ap27c6p3">
<span class="m-text m-primary">‘Lacchase patthitaṁ ṭhānaṁ,</span><br />
</p>
<p id="thi-ap27c6p4">
<span class="m-text m-primary">nibbuto hohi puttaka.</span><br />
</p>
<p id="thi-ap27c7p1">
<span class="m-text m-primary">Satasahassito kappe,</span><br />
</p>
<p id="thi-ap27c7p2">
<span class="m-text m-primary">okkākakulasambhavo;</span><br />
</p>
<p id="thi-ap27c7p3">
<span class="m-text m-primary">Gotamo nāma gottena,</span><br />
</p>
<p id="thi-ap27c7p4">
<span class="m-text m-primary">satthā loke bhavissati.</span><br />
</p>
<p id="thi-ap27c8p1">
<span class="m-text m-primary">Tassa dhammesu dāyādo,</span><br />
</p>
<p id="thi-ap27c8p2">
<span class="m-text m-primary">oraso dhammanimmito;</span><br />
</p>
<p id="thi-ap27c8p3">
<span class="m-text m-primary">Kassapo nāma gottena,</span><br />
</p>
<p id="thi-ap27c8p4">
<span class="m-text m-primary">hessati satthu sāvako’.</span><br />
</p>
<p id="thi-ap27c9p1">
<span class="m-text m-primary">Taṁ sutvā mudito hutvā,</span><br />
</p>
<p id="thi-ap27c9p2">
<span class="m-text m-primary">yāvajīvaṁ tadā jinaṁ;</span><br />
</p>
<p id="thi-ap27c9p3">
<span class="m-text m-primary">Mettacitto paricari,</span><br />
</p>
<p id="thi-ap27c9p4">
<span class="m-text m-primary">paccayehi vināyakaṁ.</span><br />
</p>
<p id="thi-ap27c10p1">
<span class="m-text m-primary">Sāsanaṁ jotayitvāna,</span><br />
</p>
<p id="thi-ap27c10p2">
<span class="m-text m-primary">so madditvā kutitthiye;</span><br />
</p>
<p id="thi-ap27c10p3">
<span class="m-text m-primary">Veneyyaṁ vinayitvā ca,</span><br />
</p>
<p id="thi-ap27c10p4">
<span class="m-text m-primary">nibbuto so sasāvako.</span><br />
</p>
<p id="thi-ap27c11p1">
<span class="m-text m-primary">Nibbute tamhi lokagge,</span><br />
</p>
<p id="thi-ap27c11p2">
<span class="m-text m-primary">pūjanatthāya satthuno;</span><br />
</p>
<p id="thi-ap27c11p3">
<span class="m-text m-primary">Ñātimitte samānetvā,</span><br />
</p>
<p id="thi-ap27c11p4">
<span class="m-text m-primary">saha tehi akārayi.</span><br />
</p>
<p id="thi-ap27c12p1">
<span class="m-text m-primary">Sattayojanikaṁ thūpaṁ,</span><br />
</p>
<p id="thi-ap27c12p2">
<span class="m-text m-primary">ubbiddhaṁ ratanāmayaṁ;</span><br />
</p>
<p id="thi-ap27c12p3">
<span class="m-text m-primary">Jalantaṁ sataraṁsiṁva,</span><br />
</p>
<p id="thi-ap27c12p4">
<span class="m-text m-primary">sālarājaṁva phullitaṁ.</span><br />
</p>
<p id="thi-ap27c13p1">
<span class="m-text m-primary">Sattasatasahassāni,</span><br />
</p>
<p id="thi-ap27c13p2">
<span class="m-text m-primary">pātiyo tattha kārayi;</span><br />
</p>
<p id="thi-ap27c13p3">
<span class="m-text m-primary">Naḷaggī viya jotantī,</span><br />
</p>
<p id="thi-ap27c13p4">
<span class="m-text m-primary">rataneheva sattahi.</span><br />
</p>
<p id="thi-ap27c14p1">
<span class="m-text m-primary">Gandhatelena pūretvā,</span><br />
</p>
<p id="thi-ap27c14p2">
<span class="m-text m-primary">dīpānujjalayī tahiṁ;</span><br />
</p>
<p id="thi-ap27c14p3">
<span class="m-text m-primary">Pūjanatthāya mahesissa,</span><br />
</p>
<p id="thi-ap27c14p4">
<span class="m-text m-primary">sabbabhūtānukampino.</span><br />
</p>
<p id="thi-ap27c15p1">
<span class="m-text m-primary">Sattasatasahassāni,</span><br />
</p>
<p id="thi-ap27c15p2">
<span class="m-text m-primary">puṇṇakumbhāni kārayi;</span><br />
</p>
<p id="thi-ap27c15p3">
<span class="m-text m-primary">Rataneheva puṇṇāni,</span><br />
</p>
<p id="thi-ap27c15p4">
<span class="m-text m-primary">pūjanatthāya mahesino.</span><br />
</p>
<p id="thi-ap27c16p1">
<span class="m-text m-primary">Majjhe aṭṭhaṭṭhakumbhīnaṁ,</span><br />
</p>
<p id="thi-ap27c16p2">
<span class="m-text m-primary">ussitā kañcanagghiyo;</span><br />
</p>
<p id="thi-ap27c16p3">
<span class="m-text m-primary">Atirocanti vaṇṇena,</span><br />
</p>
<p id="thi-ap27c16p4">
<span class="m-text m-primary">saradeva divākaro.</span><br />
</p>
<p id="thi-ap27c17p1">
<span class="m-text m-primary">Catudvāresu sobhanti,</span><br />
</p>
<p id="thi-ap27c17p2">
<span class="m-text m-primary">toraṇā ratanāmayā;</span><br />
</p>
<p id="thi-ap27c17p3">
<span class="m-text m-primary">Ussitā phalakā rammā,</span><br />
</p>
<p id="thi-ap27c17p4">
<span class="m-text m-primary">sobhanti ratanāmayā.</span><br />
</p>
<p id="thi-ap27c18p1">
<span class="m-text m-primary">Virocanti parikkhittā,</span><br />
</p>
<p id="thi-ap27c18p2">
<span class="m-text m-primary">avaṭaṁsā sunimmitā;</span><br />
</p>
<p id="thi-ap27c18p3">
<span class="m-text m-primary">Ussitāni paṭākāni,</span><br />
</p>
<p id="thi-ap27c18p4">
<span class="m-text m-primary">ratanāni virocare.</span><br />
</p>
<p id="thi-ap27c19p1">
<span class="m-text m-primary">Surattaṁ sukataṁ cittaṁ,</span><br />
</p>
<p id="thi-ap27c19p2">
<span class="m-text m-primary">cetiyaṁ ratanāmayaṁ;</span><br />
</p>
<p id="thi-ap27c19p3">
<span class="m-text m-primary">Atirocati vaṇṇena,</span><br />
</p>
<p id="thi-ap27c19p4">
<span class="m-text m-primary">sasañjhova divākaro.</span><br />
</p>
<p id="thi-ap27c20p1">
<span class="m-text m-primary">Thūpassa vediyo tisso,</span><br />
</p>
<p id="thi-ap27c20p2">
<span class="m-text m-primary">haritālena pūrayi;</span><br />
</p>
<p id="thi-ap27c20p3">
<span class="m-text m-primary">Ekaṁ manosilāyekaṁ,</span><br />
</p>
<p id="thi-ap27c20p4">
<span class="m-text m-primary">añjanena ca ekikaṁ.</span><br />
</p>
<p id="thi-ap27c21p1">
<span class="m-text m-primary">Pūjaṁ etādisaṁ rammaṁ,</span><br />
</p>
<p id="thi-ap27c21p2">
<span class="m-text m-primary">kāretvā varavādino;</span><br />
</p>
<p id="thi-ap27c21p3">
<span class="m-text m-primary">Adāsi dānaṁ saṅghassa,</span><br />
</p>
<p id="thi-ap27c21p4">
<span class="m-text m-primary">yāvajīvaṁ yathābalaṁ.</span><br />
</p>
<p id="thi-ap27c22p1">
<span class="m-text m-primary">Sahāva seṭṭhinā tena,</span><br />
</p>
<p id="thi-ap27c22p2">
<span class="m-text m-primary">tāni puññāni sabbaso;</span><br />
</p>
<p id="thi-ap27c22p3">
<span class="m-text m-primary">Yāvajīvaṁ karitvāna,</span><br />
</p>
<p id="thi-ap27c22p4">
<span class="m-text m-primary">sahāva sugatiṁ gatā.</span><br />
</p>
<p id="thi-ap27c23p1">
<span class="m-text m-primary">Sampattiyonubhotvāna,</span><br />
</p>
<p id="thi-ap27c23p2">
<span class="m-text m-primary">devatte atha mānuse;</span><br />
</p>
<p id="thi-ap27c23p3">
<span class="m-text m-primary">Chāyā viya sarīrena,</span><br />
</p>
<p id="thi-ap27c23p4">
<span class="m-text m-primary">saha teneva saṁsariṁ.</span><br />
</p>
<p id="thi-ap27c24p1">
<span class="m-text m-primary">Ekanavutito kappe,</span><br />
</p>
<p id="thi-ap27c24p2">
<span class="m-text m-primary">vipassī nāma nāyako;</span><br />
</p>
<p id="thi-ap27c24p3">
<span class="m-text m-primary">Uppajji cārudassano,</span><br />
</p>
<p id="thi-ap27c24p4">
<span class="m-text m-primary">sabbadhammavipassako.</span><br />
</p>
<p id="thi-ap27c25p1">
<span class="m-text m-primary">Tadāyaṁ bandhumatiyaṁ,</span><br />
</p>
<p id="thi-ap27c25p2">
<span class="m-text m-primary">brāhmaṇo sādhusammato;</span><br />
</p>
<p id="thi-ap27c25p3">
<span class="m-text m-primary">Aḍḍho santo guṇenāpi,</span><br />
</p>
<p id="thi-ap27c25p4">
<span class="m-text m-primary">dhanena ca suduggato.</span><br />
</p>
<p id="thi-ap27c26p1">
<span class="m-text m-primary">Tadāpi tassāhaṁ āsiṁ,</span><br />
</p>
<p id="thi-ap27c26p2">
<span class="m-text m-primary">brāhmaṇī samacetasā;</span><br />
</p>
<p id="thi-ap27c26p3">
<span class="m-text m-primary">Kadāci so dijavaro,</span><br />
</p>
<p id="thi-ap27c26p4">
<span class="m-text m-primary">saṅgamesi mahāmuniṁ.</span><br />
</p>
<p id="thi-ap27c27p1">
<span class="m-text m-primary">Nisinnaṁ janakāyamhi,</span><br />
</p>
<p id="thi-ap27c27p2">
<span class="m-text m-primary">desentaṁ amataṁ padaṁ;</span><br />
</p>
<p id="thi-ap27c27p3">
<span class="m-text m-primary">Sutvā dhammaṁ pamudito,</span><br />
</p>
<p id="thi-ap27c27p4">
<span class="m-text m-primary">adāsi ekasāṭakaṁ.</span><br />
</p>
<p id="thi-ap27c28p1">
<span class="m-text m-primary">Gharamekena vatthena,</span><br />
</p>
<p id="thi-ap27c28p2">
<span class="m-text m-primary">Gantvānetaṁ sa mabravi;</span><br />
</p>
<p id="thi-ap27c28p3">
<span class="m-text m-primary">‘Anumoda mahāpuññaṁ,</span><br />
</p>
<p id="thi-ap27c28p4">
<span class="m-text m-primary">Dinnaṁ buddhassa sāṭakaṁ’.</span><br />
</p>
<p id="thi-ap27c29p1">
<span class="m-text m-primary">Tadāhaṁ añjaliṁ katvā,</span><br />
</p>
<p id="thi-ap27c29p2">
<span class="m-text m-primary">anumodiṁ supīṇitā;</span><br />
</p>
<p id="thi-ap27c29p3">
<span class="m-text m-primary">‘Sudinno sāṭako sāmi,</span><br />
</p>
<p id="thi-ap27c29p4">
<span class="m-text m-primary">buddhaseṭṭhassa tādino’.</span><br />
</p>
<p id="thi-ap27c30p1">
<span class="m-text m-primary">Sukhito sajjito hutvā,</span><br />
</p>
<p id="thi-ap27c30p2">
<span class="m-text m-primary">saṁsaranto bhavābhave;</span><br />
</p>
<p id="thi-ap27c30p3">
<span class="m-text m-primary">Bārāṇasipure ramme,</span><br />
</p>
<p id="thi-ap27c30p4">
<span class="m-text m-primary">rājā āsi mahīpati.</span><br />
</p>
<p id="thi-ap27c31p1">
<span class="m-text m-primary">Tadā tassa mahesīhaṁ,</span><br />
</p>
<p id="thi-ap27c31p2">
<span class="m-text m-primary">itthigumbassa uttamā;</span><br />
</p>
<p id="thi-ap27c31p3">
<span class="m-text m-primary">Tassāti dayitā āsiṁ,</span><br />
</p>
<p id="thi-ap27c31p4">
<span class="m-text m-primary">pubbasnehena bhattuno.</span><br />
</p>
<p id="thi-ap27c32p1">
<span class="m-text m-primary">Piṇḍāya vicarante te,</span><br />
</p>
<p id="thi-ap27c32p2">
<span class="m-text m-primary">aṭṭha paccekanāyake;</span><br />
</p>
<p id="thi-ap27c32p3">
<span class="m-text m-primary">Disvā pamudito hutvā,</span><br />
</p>
<p id="thi-ap27c32p4">
<span class="m-text m-primary">datvā piṇḍaṁ mahārahaṁ.</span><br />
</p>
<p id="thi-ap27c33p1">
<span class="m-text m-primary">Puno nimantayitvāna,</span><br />
</p>
<p id="thi-ap27c33p2">
<span class="m-text m-primary">katvā ratanamaṇḍapaṁ;</span><br />
</p>
<p id="thi-ap27c33p3">
<span class="m-text m-primary">Kammārehi kataṁ pattaṁ,</span><br />
</p>
<p id="thi-ap27c33p4">
<span class="m-text m-primary">sovaṇṇaṁ vata tattakaṁ.</span><br />
</p>
<p id="thi-ap27c34p1">
<span class="m-text m-primary">Samānetvāna te sabbe,</span><br />
</p>
<p id="thi-ap27c34p2">
<span class="m-text m-primary">tesaṁ dānamadāsi so;</span><br />
</p>
<p id="thi-ap27c34p3">
<span class="m-text m-primary">Soṇṇāsane paviṭṭhānaṁ,</span><br />
</p>
<p id="thi-ap27c34p4">
<span class="m-text m-primary">pasanno sehi pāṇibhi.</span><br />
</p>
<p id="thi-ap27c35p1">
<span class="m-text m-primary">Tampi dānaṁ sahādāsiṁ,</span><br />
</p>
<p id="thi-ap27c35p2">
<span class="m-text m-primary">kāsirājenahaṁ tadā;</span><br />
</p>
<p id="thi-ap27c35p3">
<span class="m-text m-primary">Punāhaṁ bārāṇasiyaṁ,</span><br />
</p>
<p id="thi-ap27c35p4">
<span class="m-text m-primary">jātā kāsikagāmake.</span><br />
</p>
<p id="thi-ap27c36p1">
<span class="m-text m-primary">Kuṭumbikakule phīte,</span><br />
</p>
<p id="thi-ap27c36p2">
<span class="m-text m-primary">sukhito so sabhātuko;</span><br />
</p>
<p id="thi-ap27c36p3">
<span class="m-text m-primary">Jeṭṭhassa bhātuno jāyā,</span><br />
</p>
<p id="thi-ap27c36p4">
<span class="m-text m-primary">ahosiṁ supatibbatā.</span><br />
</p>
<p id="thi-ap27c37p1">
<span class="m-text m-primary">Paccekabuddhaṁ disvāna,</span><br />
</p>
<p id="thi-ap27c37p2">
<span class="m-text m-primary">kaniyassa mama bhattuno;</span><br />
</p>
<p id="thi-ap27c37p3">
<span class="m-text m-primary">Bhāgannaṁ tassa datvāna,</span><br />
</p>
<p id="thi-ap27c37p4">
<span class="m-text m-primary">āgate tamhi pāvadiṁ.</span><br />
</p>
<p id="thi-ap27c38p1">
<span class="m-text m-primary">Nābhinandittha so dānaṁ,</span><br />
</p>
<p id="thi-ap27c38p2">
<span class="m-text m-primary">tato tassa adāsahaṁ;</span><br />
</p>
<p id="thi-ap27c38p3">
<span class="m-text m-primary">Ukhā āniya taṁ annaṁ,</span><br />
</p>
<p id="thi-ap27c38p4">
<span class="m-text m-primary">puno tasseva so adā.</span><br />
</p>
<p id="thi-ap27c39p1">
<span class="m-text m-primary">Tadannaṁ chaḍḍayitvāna,</span><br />
</p>
<p id="thi-ap27c39p2">
<span class="m-text m-primary">duṭṭhā buddhassahaṁ tadā;</span><br />
</p>
<p id="thi-ap27c39p3">
<span class="m-text m-primary">Pattaṁ kalalapuṇṇaṁ taṁ,</span><br />
</p>
<p id="thi-ap27c39p4">
<span class="m-text m-primary">adāsiṁ tassa tādino.</span><br />
</p>
<p id="thi-ap27c40p1">
<span class="m-text m-primary">Dāne ca gahaṇe ceva,</span><br />
</p>
<p id="thi-ap27c40p2">
<span class="m-text m-primary">apace padusepi ca;</span><br />
</p>
<p id="thi-ap27c40p3">
<span class="m-text m-primary">Samacittamukhaṁ disvā,</span><br />
</p>
<p id="thi-ap27c40p4">
<span class="m-text m-primary">tadāhaṁ saṁvijiṁ bhusaṁ.</span><br />
</p>
<p id="thi-ap27c41p1">
<span class="m-text m-primary">Puno pattaṁ gahetvāna,</span><br />
</p>
<p id="thi-ap27c41p2">
<span class="m-text m-primary">sodhayitvā sugandhinā;</span><br />
</p>
<p id="thi-ap27c41p3">
<span class="m-text m-primary">Pasannacittā pūretvā,</span><br />
</p>
<p id="thi-ap27c41p4">
<span class="m-text m-primary">saghataṁ sakkaraṁ adaṁ.</span><br />
</p>
<p id="thi-ap27c42p1">
<span class="m-text m-primary">Yattha yatthūpapajjāmi,</span><br />
</p>
<p id="thi-ap27c42p2">
<span class="m-text m-primary">surūpā homi dānato;</span><br />
</p>
<p id="thi-ap27c42p3">
<span class="m-text m-primary">Buddhassa apakārena,</span><br />
</p>
<p id="thi-ap27c42p4">
<span class="m-text m-primary">duggandhā vadanena ca.</span><br />
</p>
<p id="thi-ap27c43p1">
<span class="m-text m-primary">Puna kassapavīrassa,</span><br />
</p>
<p id="thi-ap27c43p2">
<span class="m-text m-primary">nidhāyantamhi cetiye;</span><br />
</p>
<p id="thi-ap27c43p3">
<span class="m-text m-primary">Sovaṇṇaṁ iṭṭhakaṁ varaṁ,</span><br />
</p>
<p id="thi-ap27c43p4">
<span class="m-text m-primary">adāsiṁ muditā ahaṁ.</span><br />
</p>
<p id="thi-ap27c44p1">
<span class="m-text m-primary">Catujjātena gandhena,</span><br />
</p>
<p id="thi-ap27c44p2">
<span class="m-text m-primary">nicayitvā tamiṭṭhakaṁ;</span><br />
</p>
<p id="thi-ap27c44p3">
<span class="m-text m-primary">Muttā duggandhadosamhā,</span><br />
</p>
<p id="thi-ap27c44p4">
<span class="m-text m-primary">sabbaṅgasusamāgatā.</span><br />
</p>
<p id="thi-ap27c45p1">
<span class="m-text m-primary">Sattapātisahassāni,</span><br />
</p>
<p id="thi-ap27c45p2">
<span class="m-text m-primary">rataneheva sattahi;</span><br />
</p>
<p id="thi-ap27c45p3">
<span class="m-text m-primary">Kāretvā ghatapūrāni,</span><br />
</p>
<p id="thi-ap27c45p4">
<span class="m-text m-primary">vaṭṭīni ca sahassaso.</span><br />
</p>
<p id="thi-ap27c46p1">
<span class="m-text m-primary">Pakkhipitvā padīpetvā,</span><br />
</p>
<p id="thi-ap27c46p2">
<span class="m-text m-primary">ṭhapayiṁ sattapantiyo;</span><br />
</p>
<p id="thi-ap27c46p3">
<span class="m-text m-primary">Pūjanatthaṁ lokanāthassa,</span><br />
</p>
<p id="thi-ap27c46p4">
<span class="m-text m-primary">vippasannena cetasā.</span><br />
</p>
<p id="thi-ap27c47p1">
<span class="m-text m-primary">Tadāpi tamhi puññamhi,</span><br />
</p>
<p id="thi-ap27c47p2">
<span class="m-text m-primary">bhāginīhaṁ visesato;</span><br />
</p>
<p id="thi-ap27c47p3">
<span class="m-text m-primary">Puna kāsīsu sañjāto,</span><br />
</p>
<p id="thi-ap27c47p4">
<span class="m-text m-primary">sumitto iti vissuto.</span><br />
</p>
<p id="thi-ap27c48p1">
<span class="m-text m-primary">Tassāhaṁ bhariyā āsiṁ,</span><br />
</p>
<p id="thi-ap27c48p2">
<span class="m-text m-primary">sukhitā sajjitā piyā;</span><br />
</p>
<p id="thi-ap27c48p3">
<span class="m-text m-primary">Tadā paccekamunino,</span><br />
</p>
<p id="thi-ap27c48p4">
<span class="m-text m-primary">adāsiṁ ghanaveṭhanaṁ.</span><br />
</p>
<p id="thi-ap27c49p1">
<span class="m-text m-primary">Tassāpi bhāginī āsiṁ,</span><br />
</p>
<p id="thi-ap27c49p2">
<span class="m-text m-primary">moditvā dānamuttamaṁ;</span><br />
</p>
<p id="thi-ap27c49p3">
<span class="m-text m-primary">Punāpi kāsiraṭṭhamhi,</span><br />
</p>
<p id="thi-ap27c49p4">
<span class="m-text m-primary">jāto koliyajātiyā.</span><br />
</p>
<p id="thi-ap27c50p1">
<span class="m-text m-primary">Tadā koliyaputtānaṁ,</span><br />
</p>
<p id="thi-ap27c50p2">
<span class="m-text m-primary">satehi saha pañcahi;</span><br />
</p>
<p id="thi-ap27c50p3">
<span class="m-text m-primary">Pañcapaccekabuddhānaṁ,</span><br />
</p>
<p id="thi-ap27c50p4">
<span class="m-text m-primary">satāni samupaṭṭhahi.</span><br />
</p>
<p id="thi-ap27c51p1">
<span class="m-text m-primary">Temāsaṁ tappayitvāna,</span><br />
</p>
<p id="thi-ap27c51p2">
<span class="m-text m-primary">adāsi ca ticīvaraṁ;</span><br />
</p>
<p id="thi-ap27c51p3">
<span class="m-text m-primary">Jāyā tassa tadā āsiṁ,</span><br />
</p>
<p id="thi-ap27c51p4">
<span class="m-text m-primary">puññakammapathānugā.</span><br />
</p>
<p id="thi-ap27c52p1">
<span class="m-text m-primary">Tato cuto ahu rājā,</span><br />
</p>
<p id="thi-ap27c52p2">
<span class="m-text m-primary">nando nāma mahāyaso;</span><br />
</p>
<p id="thi-ap27c52p3">
<span class="m-text m-primary">Tassāpi mahesī āsiṁ,</span><br />
</p>
<p id="thi-ap27c52p4">
<span class="m-text m-primary">sabbakāmasamiddhinī.</span><br />
</p>
<p id="thi-ap27c53p1">
<span class="m-text m-primary">Tadā rājā bhavitvāna,</span><br />
</p>
<p id="thi-ap27c53p2">
<span class="m-text m-primary">brahmadatto mahīpati;</span><br />
</p>
<p id="thi-ap27c53p3">
<span class="m-text m-primary">Padumavatīputtānaṁ,</span><br />
</p>
<p id="thi-ap27c53p4">
<span class="m-text m-primary">paccekamuninaṁ tadā.</span><br />
</p>
<p id="thi-ap27c54p1">
<span class="m-text m-primary">Satāni pañcanūnāni,</span><br />
</p>
<p id="thi-ap27c54p2">
<span class="m-text m-primary">yāvajīvaṁ upaṭṭhahiṁ;</span><br />
</p>
<p id="thi-ap27c54p3">
<span class="m-text m-primary">Rājuyyāne nivāsetvā,</span><br />
</p>
<p id="thi-ap27c54p4">
<span class="m-text m-primary">nibbutāni ca pūjayiṁ.</span><br />
</p>
<p id="thi-ap27c55p1">
<span class="m-text m-primary">Cetiyāni ca kāretvā,</span><br />
</p>
<p id="thi-ap27c55p2">
<span class="m-text m-primary">pabbajitvā ubho mayaṁ;</span><br />
</p>
<p id="thi-ap27c55p3">
<span class="m-text m-primary">Bhāvetvā appamaññāyo,</span><br />
</p>
<p id="thi-ap27c55p4">
<span class="m-text m-primary">brahmalokaṁ agamhase.</span><br />
</p>
<p id="thi-ap27c56p1">
<span class="m-text m-primary">Tato cuto mahātitthe,</span><br />
</p>
<p id="thi-ap27c56p2">
<span class="m-text m-primary">sujāto pipphalāyano;</span><br />
</p>
<p id="thi-ap27c56p3">
<span class="m-text m-primary">Mātā sumanadevīti,</span><br />
</p>
<p id="thi-ap27c56p4">
<span class="m-text m-primary">kosigotto dijo pitā.</span><br />
</p>
<p id="thi-ap27c57p1">
<span class="m-text m-primary">Ahaṁ madde janapade,</span><br />
</p>
<p id="thi-ap27c57p2">
<span class="m-text m-primary">sākalāya puruttame;</span><br />
</p>
<p id="thi-ap27c57p3">
<span class="m-text m-primary">Kappilassa dijassāsiṁ,</span><br />
</p>
<p id="thi-ap27c57p4">
<span class="m-text m-primary">dhītā mātā sucīmati.</span><br />
</p>
<p id="thi-ap27c58p1">
<span class="m-text m-primary">Ghanakañcanabimbena,</span><br />
</p>
<p id="thi-ap27c58p2">
<span class="m-text m-primary">nimminitvāna maṁ pitā;</span><br />
</p>
<p id="thi-ap27c58p3">
<span class="m-text m-primary">Adā kassapadhīrassa,</span><br />
</p>
<p id="thi-ap27c58p4">
<span class="m-text m-primary">kāmehi vajjitassamaṁ.</span><br />
</p>
<p id="thi-ap27c59p1">
<span class="m-text m-primary">Kadāci so kāruṇiko,</span><br />
</p>
<p id="thi-ap27c59p2">
<span class="m-text m-primary">gantvā kammantapekkhako;</span><br />
</p>
<p id="thi-ap27c59p3">
<span class="m-text m-primary">Kākādikehi khajjante,</span><br />
</p>
<p id="thi-ap27c59p4">
<span class="m-text m-primary">pāṇe disvāna saṁviji.</span><br />
</p>
<p id="thi-ap27c60p1">
<span class="m-text m-primary">Gharevāhaṁ tile jāte,</span><br />
</p>
<p id="thi-ap27c60p2">
<span class="m-text m-primary">disvānātapatāpane;</span><br />
</p>
<p id="thi-ap27c60p3">
<span class="m-text m-primary">Kimī kākehi khajjante,</span><br />
</p>
<p id="thi-ap27c60p4">
<span class="m-text m-primary">saṁvegamalabhiṁ tadā.</span><br />
</p>
<p id="thi-ap27c61p1">
<span class="m-text m-primary">Tadā so pabbajī dhīro,</span><br />
</p>
<p id="thi-ap27c61p2">
<span class="m-text m-primary">ahaṁ tamanupabbajiṁ;</span><br />
</p>
<p id="thi-ap27c61p3">
<span class="m-text m-primary">Pañcavassāni nivasiṁ,</span><br />
</p>
<p id="thi-ap27c61p4">
<span class="m-text m-primary">paribbājavate ahaṁ.</span><br />
</p>
<p id="thi-ap27c62p1">
<span class="m-text m-primary">Yadā pabbajitā āsi,</span><br />
</p>
<p id="thi-ap27c62p2">
<span class="m-text m-primary">gotamī jinaposikā;</span><br />
</p>
<p id="thi-ap27c62p3">
<span class="m-text m-primary">Tadāhaṁ tamupagantvā,</span><br />
</p>
<p id="thi-ap27c62p4">
<span class="m-text m-primary">buddhena anusāsitā.</span><br />
</p>
<p id="thi-ap27c63p1">
<span class="m-text m-primary">Na cireneva kālena,</span><br />
</p>
<p id="thi-ap27c63p2">
<span class="m-text m-primary">arahattamapāpuṇiṁ;</span><br />
</p>
<p id="thi-ap27c63p3">
<span class="m-text m-primary">Aho kalyāṇamittattaṁ,</span><br />
</p>
<p id="thi-ap27c63p4">
<span class="m-text m-primary">kassapassa sirīmato.</span><br />
</p>
<p id="thi-ap27c64p1">
<span class="m-text m-primary">Suto buddhassa dāyādo,</span><br />
</p>
<p id="thi-ap27c64p2">
<span class="m-text m-primary">kassapo susamāhito;</span><br />
</p>
<p id="thi-ap27c64p3">
<span class="m-text m-primary">Pubbenivāsaṁ yo vedi,</span><br />
</p>
<p id="thi-ap27c64p4">
<span class="m-text m-primary">saggāpāyañca passati.</span><br />
</p>
<p id="thi-ap27c65p1">
<span class="m-text m-primary">Atho jātikkhayaṁ patto,</span><br />
</p>
<p id="thi-ap27c65p2">
<span class="m-text m-primary">abhiññāvosito muni;</span><br />
</p>
<p id="thi-ap27c65p3">
<span class="m-text m-primary">Etāhi tīhi vijjāhi,</span><br />
</p>
<p id="thi-ap27c65p4">
<span class="m-text m-primary">tevijjo hoti brāhmaṇo.</span><br />
</p>
<p id="thi-ap27c66p1">
<span class="m-text m-primary">Tatheva bhaddākāpilānī,</span><br />
</p>
<p id="thi-ap27c66p2">
<span class="m-text m-primary">tevijjā maccuhāyinī;</span><br />
</p>
<p id="thi-ap27c66p3">
<span class="m-text m-primary">Dhāreti antimaṁ dehaṁ,</span><br />
</p>
<p id="thi-ap27c66p4">
<span class="m-text m-primary">jitvā māraṁ savāhanaṁ.</span><br />
</p>
<p id="thi-ap27c67p1">
<span class="m-text m-primary">Disvā ādīnavaṁ loke,</span><br />
</p>
<p id="thi-ap27c67p2">
<span class="m-text m-primary">ubho pabbajitā mayaṁ;</span><br />
</p>
<p id="thi-ap27c67p3">
<span class="m-text m-primary">Tyamha khīṇāsavā dantā,</span><br />
</p>
<p id="thi-ap27c67p4">
<span class="m-text m-primary">sītibhūtāmha nibbutā.</span><br />
</p>
<p id="thi-ap27c68p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap27c68p2">
<span class="m-text m-primary">…pe…</span><br />
</p>
<p id="thi-ap27c68p3">
<span class="m-text m-primary">viharāmi anāsavā.</span><br />
</p>
<p id="thi-ap27c69p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap27c69p2">
<span class="m-text m-primary">…pe…</span><br />
</p>
<p id="thi-ap27c69p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap27c70p1">
<span class="m-text m-primary">Paṭisambhidā catasso,</span><br />
</p>
<p id="thi-ap27c70p2">
<span class="m-text m-primary">…pe…</span><br />
</p>
<p id="thi-ap27c70p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap27c71p1">
<span class="m-text m-primary">Itthaṁ sudaṁ bhaddākāpilānī bhikkhunī imā gāthāyo abhāsitthāti.</span><br />
</p>
<p id="thi-ap27c72p1">
<span class="m-text m-primary">Bhaddākāpilānītheriyāpadānaṁ sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>