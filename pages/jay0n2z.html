<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0n2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0n2z.html" />
  <meta property="og:description" content="Asītinipāta Cūḷahaṁsavagga 2. Mahāhaṁsajātaka “Ete haṁsā pakkamanti, vakkaṅgā bhayameritā; Harittaca hemavaṇṇa, kāmaṁ sumukha pakkama. Ohāya maṁ ñātigaṇā, ekaṁ pāsavasaṁ gataṁ; Anapekkhamānā gacchanti, kiṁ eko avahīyasi. Pateva patataṁ seṭṭha, natthi baddhe sahāyatā; Mā anīghāya hāpesi, kāmaṁ sumukha pakkama”. “Nāhaṁ dukkhaparetopi, dhataraṭṭha tuva …" />
  <meta name="twitter:description" content="Asītinipāta Cūḷahaṁsavagga 2. Mahāhaṁsajātaka “Ete haṁsā pakkamanti, vakkaṅgā bhayameritā; Harittaca hemavaṇṇa, kāmaṁ sumukha pakkama. Ohāya maṁ ñātigaṇā, ekaṁ pāsavasaṁ gataṁ; Anapekkhamānā gacchanti, kiṁ eko avahīyasi. Pateva patataṁ seṭṭha, natthi baddhe sahāyatā; Mā anīghāya hāpesi, kāmaṁ sumukha pakkama”. “Nāhaṁ dukkhaparetopi, dhataraṭṭha tuva …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="asitinipata">
<h2><a href="#asitinipata">Asītinipāta</a></h2>
<section id="culahamsavagga">
<h3><a href="#culahamsavagga">Cūḷahaṁsavagga</a></h3>
<section id="mahahamsajataka">
<h4><a href="#mahahamsajataka">2. Mahāhaṁsajātaka</a></h4>
<p id="ja534c1p1">
<span class="m-text m-primary">“Ete haṁsā pakkamanti,</span><br />
</p>
<p id="ja534c1p2">
<span class="m-text m-primary">vakkaṅgā bhayameritā;</span><br />
</p>
<p id="ja534c1p3">
<span class="m-text m-primary">Harittaca hemavaṇṇa,</span><br />
</p>
<p id="ja534c1p4">
<span class="m-text m-primary">kāmaṁ sumukha pakkama.</span><br />
</p>
<p id="ja534c2p1">
<span class="m-text m-primary">Ohāya maṁ ñātigaṇā,</span><br />
</p>
<p id="ja534c2p2">
<span class="m-text m-primary">ekaṁ pāsavasaṁ gataṁ;</span><br />
</p>
<p id="ja534c2p3">
<span class="m-text m-primary">Anapekkhamānā gacchanti,</span><br />
</p>
<p id="ja534c2p4">
<span class="m-text m-primary">kiṁ eko avahīyasi.</span><br />
</p>
<p id="ja534c3p1">
<span class="m-text m-primary">Pateva patataṁ seṭṭha,</span><br />
</p>
<p id="ja534c3p2">
<span class="m-text m-primary">natthi baddhe sahāyatā;</span><br />
</p>
<p id="ja534c3p3">
<span class="m-text m-primary">Mā anīghāya hāpesi,</span><br />
</p>
<p id="ja534c3p4">
<span class="m-text m-primary">kāmaṁ sumukha pakkama”.</span><br />
</p>
<p id="ja534c4p1">
<span class="m-text m-primary">“Nāhaṁ dukkhaparetopi,</span><br />
</p>
<p id="ja534c4p2">
<span class="m-text m-primary">dhataraṭṭha tuvaṁ jahe;</span><br />
</p>
<p id="ja534c4p3">
<span class="m-text m-primary">Jīvitaṁ maraṇaṁ vā me,</span><br />
</p>
<p id="ja534c4p4">
<span class="m-text m-primary">tayā saddhiṁ bhavissati.</span><br />
</p>
<p id="ja534c5p1">
<span class="m-text m-primary">Nāhaṁ dukkhaparetopi,</span><br />
</p>
<p id="ja534c5p2">
<span class="m-text m-primary">dhataraṭṭha tuvaṁ jahe;</span><br />
</p>
<p id="ja534c5p3">
<span class="m-text m-primary">Na maṁ anariyasaṁyutte,</span><br />
</p>
<p id="ja534c5p4">
<span class="m-text m-primary">kamme yojetumarahasi.</span><br />
</p>
<p id="ja534c6p1">
<span class="m-text m-primary">Sakumāro sakhā tyasmi,</span><br />
</p>
<p id="ja534c6p2">
<span class="m-text m-primary">sacitte casmi te ṭhito;</span><br />
</p>
<p id="ja534c6p3">
<span class="m-text m-primary">Ñāto senāpati tyāhaṁ,</span><br />
</p>
<p id="ja534c6p4">
<span class="m-text m-primary">haṁsānaṁ pavaruttama.</span><br />
</p>
<p id="ja534c7p1">
<span class="m-text m-primary">Kathaṁ ahaṁ vikatthissaṁ,</span><br />
</p>
<p id="ja534c7p2">
<span class="m-text m-primary">ñātimajjhe ito gato;</span><br />
</p>
<p id="ja534c7p3">
<span class="m-text m-primary">Taṁ hitvā patataṁ seṭṭha,</span><br />
</p>
<p id="ja534c7p4">
<span class="m-text m-primary">kiṁ te vakkhāmito gato;</span><br />
</p>
<p id="ja534c7p5">
<span class="m-text m-primary">Idha pāṇaṁ cajissāmi,</span><br />
</p>
<p id="ja534c7p6">
<span class="m-text m-primary">nānariyaṁ kattumussahe”.</span><br />
</p>
<p id="ja534c8p1">
<span class="m-text m-primary">“Eso hi dhammo sumukha,</span><br />
</p>
<p id="ja534c8p2">
<span class="m-text m-primary">yaṁ tvaṁ ariyapathe ṭhito;</span><br />
</p>
<p id="ja534c8p3">
<span class="m-text m-primary">Yo bhattāraṁ sakhāraṁ maṁ,</span><br />
</p>
<p id="ja534c8p4">
<span class="m-text m-primary">na pariccattumussahe.</span><br />
</p>
<p id="ja534c9p1">
<span class="m-text m-primary">Tañhi me pekkhamānassa,</span><br />
</p>
<p id="ja534c9p2">
<span class="m-text m-primary">bhayaṁ na tveva jāyati;</span><br />
</p>
<p id="ja534c9p3">
<span class="m-text m-primary">Adhigacchasi tvaṁ mayhaṁ,</span><br />
</p>
<p id="ja534c9p4">
<span class="m-text m-primary">evaṁ bhūtassa jīvitaṁ”.</span><br />
</p>
<p id="ja534c10p1">
<span class="m-text m-primary">Iccevaṁ mantayantānaṁ,</span><br />
</p>
<p id="ja534c10p2">
<span class="m-text m-primary">Ariyānaṁ ariyavuttinaṁ;</span><br />
</p>
<p id="ja534c10p3">
<span class="m-text m-primary">Daṇḍamādāya nesādo,</span><br />
</p>
<p id="ja534c10p4">
<span class="m-text m-primary">Āpatī turito bhusaṁ.</span><br />
</p>
<p id="ja534c11p1">
<span class="m-text m-primary">Tamāpatantaṁ disvāna,</span><br />
</p>
<p id="ja534c11p2">
<span class="m-text m-primary">Sumukho atibrūhayi;</span><br />
</p>
<p id="ja534c11p3">
<span class="m-text m-primary">Aṭṭhāsi purato rañño,</span><br />
</p>
<p id="ja534c11p4">
<span class="m-text m-primary">Haṁso vissāsayaṁ byathaṁ.</span><br />
</p>
<p id="ja534c12p1">
<span class="m-text m-primary">“Mā bhāyi patataṁ seṭṭha,</span><br />
</p>
<p id="ja534c12p2">
<span class="m-text m-primary">na hi bhāyanti tādisā;</span><br />
</p>
<p id="ja534c12p3">
<span class="m-text m-primary">Ahaṁ yogaṁ payuñjissaṁ,</span><br />
</p>
<p id="ja534c12p4">
<span class="m-text m-primary">yuttaṁ dhammūpasaṁhitaṁ;</span><br />
</p>
<p id="ja534c12p5">
<span class="m-text m-primary">Tena pariyāpadānena,</span><br />
</p>
<p id="ja534c12p6">
<span class="m-text m-primary">khippaṁ pāsā pamokkhasi”.</span><br />
</p>
<p id="ja534c13p1">
<span class="m-text m-primary">Tassa taṁ vacanaṁ sutvā,</span><br />
</p>
<p id="ja534c13p2">
<span class="m-text m-primary">sumukhassa subhāsitaṁ;</span><br />
</p>
<p id="ja534c13p3">
<span class="m-text m-primary">Pahaṭṭhalomo nesādo,</span><br />
</p>
<p id="ja534c13p4">
<span class="m-text m-primary">añjalissa paṇāmayi.</span><br />
</p>
<p id="ja534c14p1">
<span class="m-text m-primary">“Na me sutaṁ vā diṭṭhaṁ vā,</span><br />
</p>
<p id="ja534c14p2">
<span class="m-text m-primary">bhāsanto mānusiṁ dijo;</span><br />
</p>
<p id="ja534c14p3">
<span class="m-text m-primary">Ariyaṁ bruvāno vakkaṅgo,</span><br />
</p>
<p id="ja534c14p4">
<span class="m-text m-primary">cajanto mānusiṁ giraṁ.</span><br />
</p>
<p id="ja534c15p1">
<span class="m-text m-primary">Kiṁ nu tāyaṁ dijo hoti,</span><br />
</p>
<p id="ja534c15p2">
<span class="m-text m-primary">mutto baddhaṁ upāsasi;</span><br />
</p>
<p id="ja534c15p3">
<span class="m-text m-primary">Ohāya sakuṇā yanti,</span><br />
</p>
<p id="ja534c15p4">
<span class="m-text m-primary">kiṁ eko avahīyasi”.</span><br />
</p>
<p id="ja534c16p1">
<span class="m-text m-primary">“Rājā me so dijāmitta,</span><br />
</p>
<p id="ja534c16p2">
<span class="m-text m-primary">senāpaccassa kārayiṁ;</span><br />
</p>
<p id="ja534c16p3">
<span class="m-text m-primary">Tamāpade pariccattuṁ,</span><br />
</p>
<p id="ja534c16p4">
<span class="m-text m-primary">nussahe vihagādhipaṁ.</span><br />
</p>
<p id="ja534c17p1">
<span class="m-text m-primary">Mahāgaṇāya bhattā me,</span><br />
</p>
<p id="ja534c17p2">
<span class="m-text m-primary">mā eko byasanaṁ agā;</span><br />
</p>
<p id="ja534c17p3">
<span class="m-text m-primary">Tathā taṁ samma nesāda,</span><br />
</p>
<p id="ja534c17p4">
<span class="m-text m-primary">bhattāyaṁ abhito rame”.</span><br />
</p>
<p id="ja534c18p1">
<span class="m-text m-primary">“Ariyavattasi vakkaṅga,</span><br />
</p>
<p id="ja534c18p2">
<span class="m-text m-primary">yo piṇḍamapacāyasi;</span><br />
</p>
<p id="ja534c18p3">
<span class="m-text m-primary">Cajāmi te taṁ bhattāraṁ,</span><br />
</p>
<p id="ja534c18p4">
<span class="m-text m-primary">gacchathūbho yathāsukhaṁ”.</span><br />
</p>
<p id="ja534c19p1">
<span class="m-text m-primary">“Sace attappayogena,</span><br />
</p>
<p id="ja534c19p2">
<span class="m-text m-primary">ohito haṁsapakkhinaṁ;</span><br />
</p>
<p id="ja534c19p3">
<span class="m-text m-primary">Paṭigaṇhāma te samma,</span><br />
</p>
<p id="ja534c19p4">
<span class="m-text m-primary">etaṁ abhayadakkhiṇaṁ.</span><br />
</p>
<p id="ja534c20p1">
<span class="m-text m-primary">No ce attappayogena,</span><br />
</p>
<p id="ja534c20p2">
<span class="m-text m-primary">ohito haṁsapakkhinaṁ;</span><br />
</p>
<p id="ja534c20p3">
<span class="m-text m-primary">Anissaro muñcamamhe,</span><br />
</p>
<p id="ja534c20p4">
<span class="m-text m-primary">theyyaṁ kayirāsi luddaka”.</span><br />
</p>
<p id="ja534c21p1">
<span class="m-text m-primary">“Yassa tvaṁ bhatako rañño,</span><br />
</p>
<p id="ja534c21p2">
<span class="m-text m-primary">kāmaṁ tasseva pāpaya;</span><br />
</p>
<p id="ja534c21p3">
<span class="m-text m-primary">Tattha saṁyamano rājā,</span><br />
</p>
<p id="ja534c21p4">
<span class="m-text m-primary">yathābhiññaṁ karissati”.</span><br />
</p>
<p id="ja534c22p1">
<span class="m-text m-primary">Iccevaṁ vutto nesādo,</span><br />
</p>
<p id="ja534c22p2">
<span class="m-text m-primary">hemavaṇṇe harittace;</span><br />
</p>
<p id="ja534c22p3">
<span class="m-text m-primary">Ubho hatthehi saṅgayha,</span><br />
</p>
<p id="ja534c22p4">
<span class="m-text m-primary">pañjare ajjhavodahi.</span><br />
</p>
<p id="ja534c23p1">
<span class="m-text m-primary">Te pañjaragate pakkhī,</span><br />
</p>
<p id="ja534c23p2">
<span class="m-text m-primary">ubho bhassaravaṇṇine;</span><br />
</p>
<p id="ja534c23p3">
<span class="m-text m-primary">Sumukhaṁ dhataraṭṭhañca,</span><br />
</p>
<p id="ja534c23p4">
<span class="m-text m-primary">luddo ādāya pakkami.</span><br />
</p>
<p id="ja534c24p1">
<span class="m-text m-primary">Harīyamāno dhataraṭṭho,</span><br />
</p>
<p id="ja534c24p2">
<span class="m-text m-primary">sumukhaṁ etadabravi;</span><br />
</p>
<p id="ja534c24p3">
<span class="m-text m-primary">“Bāḷhaṁ bhāyāmi sumukha,</span><br />
</p>
<p id="ja534c24p4">
<span class="m-text m-primary">sāmāya lakkhaṇūruyā;</span><br />
</p>
<p id="ja534c24p5">
<span class="m-text m-primary">Asmākaṁ vadhamaññāya,</span><br />
</p>
<p id="ja534c24p6">
<span class="m-text m-primary">athattānaṁ vadhissati.</span><br />
</p>
<p id="ja534c25p1">
<span class="m-text m-primary">Pākahaṁsā ca sumukha,</span><br />
</p>
<p id="ja534c25p2">
<span class="m-text m-primary">suhemā hemasuttacā;</span><br />
</p>
<p id="ja534c25p3">
<span class="m-text m-primary">Koñcī samuddatīreva,</span><br />
</p>
<p id="ja534c25p4">
<span class="m-text m-primary">kapaṇā nūna rucchati”.</span><br />
</p>
<p id="ja534c26p1">
<span class="m-text m-primary">“Evaṁ mahanto lokassa,</span><br />
</p>
<p id="ja534c26p2">
<span class="m-text m-primary">appameyyo mahāgaṇī;</span><br />
</p>
<p id="ja534c26p3">
<span class="m-text m-primary">Ekitthimanusoceyya,</span><br />
</p>
<p id="ja534c26p4">
<span class="m-text m-primary">nayidaṁ paññavatāmiva.</span><br />
</p>
<p id="ja534c27p1">
<span class="m-text m-primary">Vātova gandhamādeti,</span><br />
</p>
<p id="ja534c27p2">
<span class="m-text m-primary">ubhayaṁ chekapāpakaṁ;</span><br />
</p>
<p id="ja534c27p3">
<span class="m-text m-primary">Bālo āmakapakkaṁva,</span><br />
</p>
<p id="ja534c27p4">
<span class="m-text m-primary">lolo andhova āmisaṁ.</span><br />
</p>
<p id="ja534c28p1">
<span class="m-text m-primary">Avinicchayaññu atthesu,</span><br />
</p>
<p id="ja534c28p2">
<span class="m-text m-primary">mandova paṭibhāsi maṁ;</span><br />
</p>
<p id="ja534c28p3">
<span class="m-text m-primary">Kiccākiccaṁ na jānāsi,</span><br />
</p>
<p id="ja534c28p4">
<span class="m-text m-primary">sampatto kālapariyāyaṁ.</span><br />
</p>
<p id="ja534c29p1">
<span class="m-text m-primary">Aḍḍhummatto udīresi,</span><br />
</p>
<p id="ja534c29p2">
<span class="m-text m-primary">yo seyyā maññasitthiyo;</span><br />
</p>
<p id="ja534c29p3">
<span class="m-text m-primary">Bahusādhāraṇā hetā,</span><br />
</p>
<p id="ja534c29p4">
<span class="m-text m-primary">soṇḍānaṁva surāgharaṁ.</span><br />
</p>
<p id="ja534c30p1">
<span class="m-text m-primary">Māyā cesā marīcī ca,</span><br />
</p>
<p id="ja534c30p2">
<span class="m-text m-primary">soko rogo cupaddavo;</span><br />
</p>
<p id="ja534c30p3">
<span class="m-text m-primary">Kharā ca bandhanā cetā,</span><br />
</p>
<p id="ja534c30p4">
<span class="m-text m-primary">maccupāsā guhāsayā;</span><br />
</p>
<p id="ja534c30p5">
<span class="m-text m-primary">Tāsu yo vissase poso,</span><br />
</p>
<p id="ja534c30p6">
<span class="m-text m-primary">so naresu narādhamo”.</span><br />
</p>
<p id="ja534c31p1">
<span class="m-text m-primary">“Yaṁ vuddhehi upaññātaṁ,</span><br />
</p>
<p id="ja534c31p2">
<span class="m-text m-primary">ko taṁ ninditumarahati;</span><br />
</p>
<p id="ja534c31p3">
<span class="m-text m-primary">Mahābhūtitthiyo nāma,</span><br />
</p>
<p id="ja534c31p4">
<span class="m-text m-primary">lokasmiṁ udapajjisuṁ.</span><br />
</p>
<p id="ja534c32p1">
<span class="m-text m-primary">Khiḍḍā paṇihitā tyāsu,</span><br />
</p>
<p id="ja534c32p2">
<span class="m-text m-primary">rati tyāsu patiṭṭhitā;</span><br />
</p>
<p id="ja534c32p3">
<span class="m-text m-primary">Bījāni tyāsu rūhanti,</span><br />
</p>
<p id="ja534c32p4">
<span class="m-text m-primary">yadidaṁ sattā pajāyare;</span><br />
</p>
<p id="ja534c32p5">
<span class="m-text m-primary">Tāsu ko nibbide poso,</span><br />
</p>
<p id="ja534c32p6">
<span class="m-text m-primary">pāṇamāsajja pāṇibhi.</span><br />
</p>
<p id="ja534c33p1">
<span class="m-text m-primary">Tvameva nañño sumukha,</span><br />
</p>
<p id="ja534c33p2">
<span class="m-text m-primary">thīnaṁ atthesu yuñjasi;</span><br />
</p>
<p id="ja534c33p3">
<span class="m-text m-primary">Tassa tyajja bhaye jāte,</span><br />
</p>
<p id="ja534c33p4">
<span class="m-text m-primary">bhītena jāyate mati.</span><br />
</p>
<p id="ja534c34p1">
<span class="m-text m-primary">Sabbo hi saṁsayaṁ patto,</span><br />
</p>
<p id="ja534c34p2">
<span class="m-text m-primary">bhayaṁ bhīru titikkhati;</span><br />
</p>
<p id="ja534c34p3">
<span class="m-text m-primary">Paṇḍitā ca mahantāno,</span><br />
</p>
<p id="ja534c34p4">
<span class="m-text m-primary">atthe yuñjanti duyyuje.</span><br />
</p>
<p id="ja534c35p1">
<span class="m-text m-primary">Etadatthāya rājāno,</span><br />
</p>
<p id="ja534c35p2">
<span class="m-text m-primary">sūramicchanti mantinaṁ;</span><br />
</p>
<p id="ja534c35p3">
<span class="m-text m-primary">Paṭibāhati yaṁ sūro,</span><br />
</p>
<p id="ja534c35p4">
<span class="m-text m-primary">āpadaṁ attapariyāyaṁ.</span><br />
</p>
<p id="ja534c36p1">
<span class="m-text m-primary">Mā no ajja vikantiṁsu,</span><br />
</p>
<p id="ja534c36p2">
<span class="m-text m-primary">rañño sūdā mahānase;</span><br />
</p>
<p id="ja534c36p3">
<span class="m-text m-primary">Tathā hi vaṇṇo pattānaṁ,</span><br />
</p>
<p id="ja534c36p4">
<span class="m-text m-primary">phalaṁ veḷuṁva taṁ vadhi.</span><br />
</p>
<p id="ja534c37p1">
<span class="m-text m-primary">Muttopi na icchi uḍḍetuṁ,</span><br />
</p>
<p id="ja534c37p2">
<span class="m-text m-primary">Sayaṁ bandhaṁ upāgami;</span><br />
</p>
<p id="ja534c37p3">
<span class="m-text m-primary">Sopajja saṁsayaṁ patto,</span><br />
</p>
<p id="ja534c37p4">
<span class="m-text m-primary">Atthaṁ gaṇhāhi mā mukhaṁ.</span><br />
</p>
<p id="ja534c38p1">
<span class="m-text m-primary">So taṁ yogaṁ payuñjassu,</span><br />
</p>
<p id="ja534c38p2">
<span class="m-text m-primary">yuttaṁ dhammūpasaṁhitaṁ;</span><br />
</p>
<p id="ja534c38p3">
<span class="m-text m-primary">Tava pariyāpadānena,</span><br />
</p>
<p id="ja534c38p4">
<span class="m-text m-primary">mama pāṇesanaṁ cara”.</span><br />
</p>
<p id="ja534c39p1">
<span class="m-text m-primary">“Mā bhāyi patataṁ seṭṭha,</span><br />
</p>
<p id="ja534c39p2">
<span class="m-text m-primary">na hi bhāyanti tādisā;</span><br />
</p>
<p id="ja534c39p3">
<span class="m-text m-primary">Ahaṁ yogaṁ payuñjissaṁ,</span><br />
</p>
<p id="ja534c39p4">
<span class="m-text m-primary">yuttaṁ dhammūpasaṁhitaṁ;</span><br />
</p>
<p id="ja534c39p5">
<span class="m-text m-primary">Mama pariyāpadānena,</span><br />
</p>
<p id="ja534c39p6">
<span class="m-text m-primary">khippaṁ pāsā pamokkhasi”.</span><br />
</p>
<p id="ja534c40p1">
<span class="m-text m-primary">So luddo haṁsakājena,</span><br />
</p>
<p id="ja534c40p2">
<span class="m-text m-primary">rājadvāraṁ upāgami;</span><br />
</p>
<p id="ja534c40p3">
<span class="m-text m-primary">“Paṭivedetha maṁ rañño,</span><br />
</p>
<p id="ja534c40p4">
<span class="m-text m-primary">dhataraṭṭhāyamāgato”.</span><br />
</p>
<p id="ja534c41p1">
<span class="m-text m-primary">Te disvā puññasaṅkāse,</span><br />
</p>
<p id="ja534c41p2">
<span class="m-text m-primary">ubho lakkhaṇasammate;</span><br />
</p>
<p id="ja534c41p3">
<span class="m-text m-primary">Khalu saṁyamano rājā,</span><br />
</p>
<p id="ja534c41p4">
<span class="m-text m-primary">amacce ajjhabhāsatha.</span><br />
</p>
<p id="ja534c42p1">
<span class="m-text m-primary">“Detha luddassa vatthāni,</span><br />
</p>
<p id="ja534c42p2">
<span class="m-text m-primary">annaṁ pānañca bhojanaṁ;</span><br />
</p>
<p id="ja534c42p3">
<span class="m-text m-primary">Kāmaṅkaro hiraññassa,</span><br />
</p>
<p id="ja534c42p4">
<span class="m-text m-primary">yāvanto esa icchati”.</span><br />
</p>
<p id="ja534c43p1">
<span class="m-text m-primary">Disvā luddaṁ pasannattaṁ,</span><br />
</p>
<p id="ja534c43p2">
<span class="m-text m-primary">Kāsirājā tadabravi;</span><br />
</p>
<p id="ja534c43p3">
<span class="m-text m-primary">“Yadyāyaṁ samma khemaka,</span><br />
</p>
<p id="ja534c43p4">
<span class="m-text m-primary">Puṇṇā haṁsehi tiṭṭhati.</span><br />
</p>
<p id="ja534c44p1">
<span class="m-text m-primary">Kathaṁ rucimajjhagataṁ,</span><br />
</p>
<p id="ja534c44p2">
<span class="m-text m-primary">pāsahattho upāgami;</span><br />
</p>
<p id="ja534c44p3">
<span class="m-text m-primary">Okiṇṇaṁ ñātisaṅghehi,</span><br />
</p>
<p id="ja534c44p4">
<span class="m-text m-primary">nimmajjhimaṁ kathaṁ gahi”.</span><br />
</p>
<p id="ja534c45p1">
<span class="m-text m-primary">“Ajja me sattamā ratti,</span><br />
</p>
<p id="ja534c45p2">
<span class="m-text m-primary">adanāni upāsato;</span><br />
</p>
<p id="ja534c45p3">
<span class="m-text m-primary">Padametassa anvesaṁ,</span><br />
</p>
<p id="ja534c45p4">
<span class="m-text m-primary">appamatto ghaṭassito.</span><br />
</p>
<p id="ja534c46p1">
<span class="m-text m-primary">Athassa padamaddakkhiṁ,</span><br />
</p>
<p id="ja534c46p2">
<span class="m-text m-primary">carato adanesanaṁ;</span><br />
</p>
<p id="ja534c46p3">
<span class="m-text m-primary">Tatthāhaṁ odahiṁ pāsaṁ,</span><br />
</p>
<p id="ja534c46p4">
<span class="m-text m-primary">evaṁ taṁ dijamaggahiṁ”.</span><br />
</p>
<p id="ja534c47p1">
<span class="m-text m-primary">“Ludda dve ime sakuṇā,</span><br />
</p>
<p id="ja534c47p2">
<span class="m-text m-primary">atha ekoti bhāsasi;</span><br />
</p>
<p id="ja534c47p3">
<span class="m-text m-primary">Cittaṁ nu te vipariyattaṁ,</span><br />
</p>
<p id="ja534c47p4">
<span class="m-text m-primary">adu kiṁ nu jigīsasi”.</span><br />
</p>
<p id="ja534c48p1">
<span class="m-text m-primary">“Yassa lohitakā tālā,</span><br />
</p>
<p id="ja534c48p2">
<span class="m-text m-primary">tapanīyanibhā subhā;</span><br />
</p>
<p id="ja534c48p3">
<span class="m-text m-primary">Uraṁ saṁhacca tiṭṭhanti,</span><br />
</p>
<p id="ja534c48p4">
<span class="m-text m-primary">so me bandhaṁ upāgami.</span><br />
</p>
<p id="ja534c49p1">
<span class="m-text m-primary">Athāyaṁ bhassaro pakkhī,</span><br />
</p>
<p id="ja534c49p2">
<span class="m-text m-primary">abaddho baddhamāturaṁ;</span><br />
</p>
<p id="ja534c49p3">
<span class="m-text m-primary">Ariyaṁ bruvāno aṭṭhāsi,</span><br />
</p>
<p id="ja534c49p4">
<span class="m-text m-primary">cajanto mānusiṁ giraṁ”.</span><br />
</p>
<p id="ja534c50p1">
<span class="m-text m-primary">“Atha kiṁ dāni sumukha,</span><br />
</p>
<p id="ja534c50p2">
<span class="m-text m-primary">Hanuṁ saṁhacca tiṭṭhasi;</span><br />
</p>
<p id="ja534c50p3">
<span class="m-text m-primary">Adu me parisaṁ patto,</span><br />
</p>
<p id="ja534c50p4">
<span class="m-text m-primary">Bhayā bhīto na bhāsasi”.</span><br />
</p>
<p id="ja534c51p1">
<span class="m-text m-primary">“Nāhaṁ kāsipati bhīto,</span><br />
</p>
<p id="ja534c51p2">
<span class="m-text m-primary">ogayha parisaṁ tava;</span><br />
</p>
<p id="ja534c51p3">
<span class="m-text m-primary">Nāhaṁ bhayā na bhāsissaṁ,</span><br />
</p>
<p id="ja534c51p4">
<span class="m-text m-primary">vākyaṁ atthamhi tādise”.</span><br />
</p>
<p id="ja534c52p1">
<span class="m-text m-primary">“Na te abhisaraṁ passe,</span><br />
</p>
<p id="ja534c52p2">
<span class="m-text m-primary">na rathe napi pattike;</span><br />
</p>
<p id="ja534c52p3">
<span class="m-text m-primary">Nāssa cammaṁ va kīṭaṁ vā,</span><br />
</p>
<p id="ja534c52p4">
<span class="m-text m-primary">vammite ca dhanuggahe.</span><br />
</p>
<p id="ja534c53p1">
<span class="m-text m-primary">Na hiraññaṁ suvaṇṇaṁ vā,</span><br />
</p>
<p id="ja534c53p2">
<span class="m-text m-primary">nagaraṁ vā sumāpitaṁ;</span><br />
</p>
<p id="ja534c53p3">
<span class="m-text m-primary">Okiṇṇaparikhaṁ duggaṁ,</span><br />
</p>
<p id="ja534c53p4">
<span class="m-text m-primary">daḷhamaṭṭālakoṭṭhakaṁ;</span><br />
</p>
<p id="ja534c53p5">
<span class="m-text m-primary">Yattha paviṭṭho sumukha,</span><br />
</p>
<p id="ja534c53p6">
<span class="m-text m-primary">bhāyitabbaṁ na bhāyasi”.</span><br />
</p>
<p id="ja534c54p1">
<span class="m-text m-primary">“Na me abhisarenattho,</span><br />
</p>
<p id="ja534c54p2">
<span class="m-text m-primary">nagarena dhanena vā;</span><br />
</p>
<p id="ja534c54p3">
<span class="m-text m-primary">Apathena pathaṁ yāma,</span><br />
</p>
<p id="ja534c54p4">
<span class="m-text m-primary">antalikkhecarā mayaṁ.</span><br />
</p>
<p id="ja534c55p1">
<span class="m-text m-primary">Sutā ca paṇḍitā tyamhā,</span><br />
</p>
<p id="ja534c55p2">
<span class="m-text m-primary">nipuṇā atthacintakā;</span><br />
</p>
<p id="ja534c55p3">
<span class="m-text m-primary">Bhāsematthavatiṁ vācaṁ,</span><br />
</p>
<p id="ja534c55p4">
<span class="m-text m-primary">sacce cassa patiṭṭhito.</span><br />
</p>
<p id="ja534c56p1">
<span class="m-text m-primary">Kiñca tuyhaṁ asaccassa,</span><br />
</p>
<p id="ja534c56p2">
<span class="m-text m-primary">anariyassa karissati;</span><br />
</p>
<p id="ja534c56p3">
<span class="m-text m-primary">Musāvādissa luddassa,</span><br />
</p>
<p id="ja534c56p4">
<span class="m-text m-primary">bhaṇitampi subhāsitaṁ.</span><br />
</p>
<p id="ja534c57p1">
<span class="m-text m-primary">Taṁ brāhmaṇānaṁ vacanā,</span><br />
</p>
<p id="ja534c57p2">
<span class="m-text m-primary">imaṁ khemamakārayi;</span><br />
</p>
<p id="ja534c57p3">
<span class="m-text m-primary">Abhayañca tayā ghuṭṭhaṁ,</span><br />
</p>
<p id="ja534c57p4">
<span class="m-text m-primary">imāyo dasadhā disā.</span><br />
</p>
<p id="ja534c58p1">
<span class="m-text m-primary">Ogayha te pokkharaṇiṁ,</span><br />
</p>
<p id="ja534c58p2">
<span class="m-text m-primary">vippasannodakaṁ suciṁ;</span><br />
</p>
<p id="ja534c58p3">
<span class="m-text m-primary">Pahūtaṁ cādanaṁ tattha,</span><br />
</p>
<p id="ja534c58p4">
<span class="m-text m-primary">ahiṁsā cettha pakkhinaṁ.</span><br />
</p>
<p id="ja534c59p1">
<span class="m-text m-primary">Idaṁ sutvāna nigghosaṁ,</span><br />
</p>
<p id="ja534c59p2">
<span class="m-text m-primary">āgatamha tavantike;</span><br />
</p>
<p id="ja534c59p3">
<span class="m-text m-primary">Te te bandhasma pāsena,</span><br />
</p>
<p id="ja534c59p4">
<span class="m-text m-primary">etaṁ te bhāsitaṁ musā.</span><br />
</p>
<p id="ja534c60p1">
<span class="m-text m-primary">Musāvādaṁ purakkhatvā,</span><br />
</p>
<p id="ja534c60p2">
<span class="m-text m-primary">icchālobhañca pāpakaṁ;</span><br />
</p>
<p id="ja534c60p3">
<span class="m-text m-primary">Ubho sandhimatikkamma,</span><br />
</p>
<p id="ja534c60p4">
<span class="m-text m-primary">asātaṁ upapajjati”.</span><br />
</p>
<p id="ja534c61p1">
<span class="m-text m-primary">“Nāparajjhāma sumukha,</span><br />
</p>
<p id="ja534c61p2">
<span class="m-text m-primary">napi lobhāva maggahiṁ;</span><br />
</p>
<p id="ja534c61p3">
<span class="m-text m-primary">Sutā ca paṇḍitātyattha-</span><br />
</p>
<p id="ja534c61p4">
<span class="m-text m-primary">nipuṇā atthacintakā.</span><br />
</p>
<p id="ja534c62p1">
<span class="m-text m-primary">Appevatthavatiṁ vācaṁ,</span><br />
</p>
<p id="ja534c62p2">
<span class="m-text m-primary">byāhareyyuṁ idhāgatā;</span><br />
</p>
<p id="ja534c62p3">
<span class="m-text m-primary">Tathā taṁ samma nesādo,</span><br />
</p>
<p id="ja534c62p4">
<span class="m-text m-primary">vutto sumukha maggahi”.</span><br />
</p>
<p id="ja534c63p1">
<span class="m-text m-primary">“Neva bhītā kāsipati,</span><br />
</p>
<p id="ja534c63p2">
<span class="m-text m-primary">upanītasmi jīvite;</span><br />
</p>
<p id="ja534c63p3">
<span class="m-text m-primary">Bhāsematthavatiṁ vācaṁ,</span><br />
</p>
<p id="ja534c63p4">
<span class="m-text m-primary">sampattā kālapariyāyaṁ.</span><br />
</p>
<p id="ja534c64p1">
<span class="m-text m-primary">Yo migena migaṁ hanti,</span><br />
</p>
<p id="ja534c64p2">
<span class="m-text m-primary">pakkhiṁ vā pana pakkhinā;</span><br />
</p>
<p id="ja534c64p3">
<span class="m-text m-primary">Sutena vā sutaṁ kiṇyā,</span><br />
</p>
<p id="ja534c64p4">
<span class="m-text m-primary">kiṁ anariyataraṁ tato.</span><br />
</p>
<p id="ja534c65p1">
<span class="m-text m-primary">Yo cāriyarudaṁ bhāse,</span><br />
</p>
<p id="ja534c65p2">
<span class="m-text m-primary">anariyadhammavassito;</span><br />
</p>
<p id="ja534c65p3">
<span class="m-text m-primary">Ubho so dhaṁsate lokā,</span><br />
</p>
<p id="ja534c65p4">
<span class="m-text m-primary">idha ceva parattha ca.</span><br />
</p>
<p id="ja534c66p1">
<span class="m-text m-primary">Na majjetha yasaṁ patto,</span><br />
</p>
<p id="ja534c66p2">
<span class="m-text m-primary">na byādhe pattasaṁsayaṁ;</span><br />
</p>
<p id="ja534c66p3">
<span class="m-text m-primary">Vāyametheva kiccesu,</span><br />
</p>
<p id="ja534c66p4">
<span class="m-text m-primary">saṁvare vivarāni ca.</span><br />
</p>
<p id="ja534c67p1">
<span class="m-text m-primary">Ye vuddhā abbhatikkantā,</span><br />
</p>
<p id="ja534c67p2">
<span class="m-text m-primary">sampattā kālapariyāyaṁ;</span><br />
</p>
<p id="ja534c67p3">
<span class="m-text m-primary">Idha dhammaṁ caritvāna,</span><br />
</p>
<p id="ja534c67p4">
<span class="m-text m-primary">evaṁte tidivaṁ gatā.</span><br />
</p>
<p id="ja534c68p1">
<span class="m-text m-primary">Idaṁ sutvā kāsipati,</span><br />
</p>
<p id="ja534c68p2">
<span class="m-text m-primary">dhammamattani pālaya;</span><br />
</p>
<p id="ja534c68p3">
<span class="m-text m-primary">Dhataraṭṭhañca muñcāhi,</span><br />
</p>
<p id="ja534c68p4">
<span class="m-text m-primary">haṁsānaṁ pavaruttamaṁ”.</span><br />
</p>
<p id="ja534c69p1">
<span class="m-text m-primary">“Āharantudakaṁ pajjaṁ,</span><br />
</p>
<p id="ja534c69p2">
<span class="m-text m-primary">āsanañca mahārahaṁ;</span><br />
</p>
<p id="ja534c69p3">
<span class="m-text m-primary">Pañjarato pamokkhāmi,</span><br />
</p>
<p id="ja534c69p4">
<span class="m-text m-primary">dhataraṭṭhaṁ yasassinaṁ.</span><br />
</p>
<p id="ja534c70p1">
<span class="m-text m-primary">Tañca senāpatiṁ dhīraṁ,</span><br />
</p>
<p id="ja534c70p2">
<span class="m-text m-primary">nipuṇaṁ atthacintakaṁ;</span><br />
</p>
<p id="ja534c70p3">
<span class="m-text m-primary">Yo sukhe sukhito rañño,</span><br />
</p>
<p id="ja534c70p4">
<span class="m-text m-primary">dukkhite hoti dukkhito.</span><br />
</p>
<p id="ja534c71p1">
<span class="m-text m-primary">Ediso kho arahati,</span><br />
</p>
<p id="ja534c71p2">
<span class="m-text m-primary">piṇḍamasnātu bhattuno;</span><br />
</p>
<p id="ja534c71p3">
<span class="m-text m-primary">Yathāyaṁ sumukho rañño,</span><br />
</p>
<p id="ja534c71p4">
<span class="m-text m-primary">pāṇasādhāraṇo sakhā”.</span><br />
</p>
<p id="ja534c72p1">
<span class="m-text m-primary">Pīṭhañca sabbasovaṇṇaṁ,</span><br />
</p>
<p id="ja534c72p2">
<span class="m-text m-primary">Aṭṭhapādaṁ manoramaṁ;</span><br />
</p>
<p id="ja534c72p3">
<span class="m-text m-primary">Maṭṭhaṁ kāsikamatthannaṁ,</span><br />
</p>
<p id="ja534c72p4">
<span class="m-text m-primary">Dhataraṭṭho upāvisi.</span><br />
</p>
<p id="ja534c73p1">
<span class="m-text m-primary">Kocchañca sabbasovaṇṇaṁ,</span><br />
</p>
<p id="ja534c73p2">
<span class="m-text m-primary">veyyagghaparisibbitaṁ;</span><br />
</p>
<p id="ja534c73p3">
<span class="m-text m-primary">Sumukho ajjhupāvekkhi,</span><br />
</p>
<p id="ja534c73p4">
<span class="m-text m-primary">dhataraṭṭhassanantarā.</span><br />
</p>
<p id="ja534c74p1">
<span class="m-text m-primary">Tesaṁ kañcanapattehi,</span><br />
</p>
<p id="ja534c74p2">
<span class="m-text m-primary">puthū ādāya kāsiyo;</span><br />
</p>
<p id="ja534c74p3">
<span class="m-text m-primary">Haṁsānaṁ abhihāresuṁ,</span><br />
</p>
<p id="ja534c74p4">
<span class="m-text m-primary">aggarañño pavāsitaṁ.</span><br />
</p>
<p id="ja534c75p1">
<span class="m-text m-primary">Disvā abhihaṭaṁ aggaṁ,</span><br />
</p>
<p id="ja534c75p2">
<span class="m-text m-primary">kāsirājena pesitaṁ;</span><br />
</p>
<p id="ja534c75p3">
<span class="m-text m-primary">Kusalo khattadhammānaṁ,</span><br />
</p>
<p id="ja534c75p4">
<span class="m-text m-primary">tato pucchi anantarā.</span><br />
</p>
<p id="ja534c76p1">
<span class="m-text m-primary">“Kaccinnu bhoto kusalaṁ,</span><br />
</p>
<p id="ja534c76p2">
<span class="m-text m-primary">kacci bhoto anāmayaṁ;</span><br />
</p>
<p id="ja534c76p3">
<span class="m-text m-primary">Kacci raṭṭhamidaṁ phītaṁ,</span><br />
</p>
<p id="ja534c76p4">
<span class="m-text m-primary">dhammena manusāsasi”.</span><br />
</p>
<p id="ja534c77p1">
<span class="m-text m-primary">“Kusalañceva me haṁsa,</span><br />
</p>
<p id="ja534c77p2">
<span class="m-text m-primary">atho haṁsa anāmayaṁ;</span><br />
</p>
<p id="ja534c77p3">
<span class="m-text m-primary">Atho raṭṭhamidaṁ phītaṁ,</span><br />
</p>
<p id="ja534c77p4">
<span class="m-text m-primary">dhammenaṁ manusāsahaṁ”.</span><br />
</p>
<p id="ja534c78p1">
<span class="m-text m-primary">“Kacci bhoto amaccesu,</span><br />
</p>
<p id="ja534c78p2">
<span class="m-text m-primary">doso koci na vijjati;</span><br />
</p>
<p id="ja534c78p3">
<span class="m-text m-primary">Kacci ca te tavatthesu,</span><br />
</p>
<p id="ja534c78p4">
<span class="m-text m-primary">nāvakaṅkhanti jīvitaṁ”.</span><br />
</p>
<p id="ja534c79p1">
<span class="m-text m-primary">“Athopi me amaccesu,</span><br />
</p>
<p id="ja534c79p2">
<span class="m-text m-primary">doso koci na vijjati;</span><br />
</p>
<p id="ja534c79p3">
<span class="m-text m-primary">Athopi te mamatthesu,</span><br />
</p>
<p id="ja534c79p4">
<span class="m-text m-primary">nāvakaṅkhanti jīvitaṁ”.</span><br />
</p>
<p id="ja534c80p1">
<span class="m-text m-primary">“Kacci te sādisī bhariyā,</span><br />
</p>
<p id="ja534c80p2">
<span class="m-text m-primary">assavā piyabhāṇinī;</span><br />
</p>
<p id="ja534c80p3">
<span class="m-text m-primary">Puttarūpayasūpetā,</span><br />
</p>
<p id="ja534c80p4">
<span class="m-text m-primary">tava chandavasānugā”.</span><br />
</p>
<p id="ja534c81p1">
<span class="m-text m-primary">“Atho me sādisī bhariyā,</span><br />
</p>
<p id="ja534c81p2">
<span class="m-text m-primary">assavā piyabhāṇinī;</span><br />
</p>
<p id="ja534c81p3">
<span class="m-text m-primary">Puttarūpayasūpetā,</span><br />
</p>
<p id="ja534c81p4">
<span class="m-text m-primary">mama chandavasānugā”.</span><br />
</p>
<p id="ja534c82p1">
<span class="m-text m-primary">“Kacci raṭṭhaṁ anuppīḷaṁ,</span><br />
</p>
<p id="ja534c82p2">
<span class="m-text m-primary">akutociupaddavaṁ;</span><br />
</p>
<p id="ja534c82p3">
<span class="m-text m-primary">Asāhasena dhammena,</span><br />
</p>
<p id="ja534c82p4">
<span class="m-text m-primary">samena manusāsasi”.</span><br />
</p>
<p id="ja534c83p1">
<span class="m-text m-primary">“Atho raṭṭhaṁ anuppīḷaṁ,</span><br />
</p>
<p id="ja534c83p2">
<span class="m-text m-primary">akutociupaddavaṁ;</span><br />
</p>
<p id="ja534c83p3">
<span class="m-text m-primary">Asāhasena dhammena,</span><br />
</p>
<p id="ja534c83p4">
<span class="m-text m-primary">samena manusāsahaṁ”.</span><br />
</p>
<p id="ja534c84p1">
<span class="m-text m-primary">“Kacci santo apacitā,</span><br />
</p>
<p id="ja534c84p2">
<span class="m-text m-primary">Asanto parivajjitā;</span><br />
</p>
<p id="ja534c84p3">
<span class="m-text m-primary">No ce dhammaṁ niraṅkatvā,</span><br />
</p>
<p id="ja534c84p4">
<span class="m-text m-primary">Adhammamanuvattasi”.</span><br />
</p>
<p id="ja534c85p1">
<span class="m-text m-primary">“Santo ca me apacitā,</span><br />
</p>
<p id="ja534c85p2">
<span class="m-text m-primary">asanto parivajjitā;</span><br />
</p>
<p id="ja534c85p3">
<span class="m-text m-primary">Dhammamevānuvattāmi,</span><br />
</p>
<p id="ja534c85p4">
<span class="m-text m-primary">adhammo me niraṅkato”.</span><br />
</p>
<p id="ja534c86p1">
<span class="m-text m-primary">“Kacci nānāgataṁ dīghaṁ,</span><br />
</p>
<p id="ja534c86p2">
<span class="m-text m-primary">samavekkhasi khattiya;</span><br />
</p>
<p id="ja534c86p3">
<span class="m-text m-primary">Kacci matto madanīye,</span><br />
</p>
<p id="ja534c86p4">
<span class="m-text m-primary">paralokaṁ na santasi”.</span><br />
</p>
<p id="ja534c87p1">
<span class="m-text m-primary">“Nāhaṁ anāgataṁ dīghaṁ,</span><br />
</p>
<p id="ja534c87p2">
<span class="m-text m-primary">samavekkhāmi pakkhima;</span><br />
</p>
<p id="ja534c87p3">
<span class="m-text m-primary">Ṭhito dasasu dhammesu,</span><br />
</p>
<p id="ja534c87p4">
<span class="m-text m-primary">paralokaṁ na santase.</span><br />
</p>
<p id="ja534c88p1">
<span class="m-text m-primary">Dānaṁ sīlaṁ pariccāgaṁ,</span><br />
</p>
<p id="ja534c88p2">
<span class="m-text m-primary">ajjavaṁ maddavaṁ tapaṁ;</span><br />
</p>
<p id="ja534c88p3">
<span class="m-text m-primary">Akkodhaṁ avihiṁsañca,</span><br />
</p>
<p id="ja534c88p4">
<span class="m-text m-primary">khantiñca avirodhanaṁ.</span><br />
</p>
<p id="ja534c89p1">
<span class="m-text m-primary">Iccete kusale dhamme,</span><br />
</p>
<p id="ja534c89p2">
<span class="m-text m-primary">ṭhite passāmi attani;</span><br />
</p>
<p id="ja534c89p3">
<span class="m-text m-primary">Tato me jāyate pīti,</span><br />
</p>
<p id="ja534c89p4">
<span class="m-text m-primary">somanassañcanappakaṁ.</span><br />
</p>
<p id="ja534c90p1">
<span class="m-text m-primary">Sumukho ca acintetvā,</span><br />
</p>
<p id="ja534c90p2">
<span class="m-text m-primary">visajji pharusaṁ giraṁ;</span><br />
</p>
<p id="ja534c90p3">
<span class="m-text m-primary">Bhāvadosamanaññāya,</span><br />
</p>
<p id="ja534c90p4">
<span class="m-text m-primary">asmākāyaṁ vihaṅgamo.</span><br />
</p>
<p id="ja534c91p1">
<span class="m-text m-primary">So kuddho pharusaṁ vācaṁ,</span><br />
</p>
<p id="ja534c91p2">
<span class="m-text m-primary">nicchāresi ayoniso;</span><br />
</p>
<p id="ja534c91p3">
<span class="m-text m-primary">Yānasmesu na vijjanti,</span><br />
</p>
<p id="ja534c91p4">
<span class="m-text m-primary">nayidaṁ paññavatāmiva”.</span><br />
</p>
<p id="ja534c92p1">
<span class="m-text m-primary">“Atthi me taṁ atisāraṁ,</span><br />
</p>
<p id="ja534c92p2">
<span class="m-text m-primary">vegena manujādhipa;</span><br />
</p>
<p id="ja534c92p3">
<span class="m-text m-primary">Dhataraṭṭhe ca baddhasmiṁ,</span><br />
</p>
<p id="ja534c92p4">
<span class="m-text m-primary">dukkhaṁ me vipulaṁ ahu.</span><br />
</p>
<p id="ja534c93p1">
<span class="m-text m-primary">Tvaṁ no pitāva puttānaṁ,</span><br />
</p>
<p id="ja534c93p2">
<span class="m-text m-primary">bhūtānaṁ dharaṇīriva;</span><br />
</p>
<p id="ja534c93p3">
<span class="m-text m-primary">Asmākaṁ adhipannānaṁ,</span><br />
</p>
<p id="ja534c93p4">
<span class="m-text m-primary">khamassu rājakuñjara”.</span><br />
</p>
<p id="ja534c94p1">
<span class="m-text m-primary">“Etaṁ te anumodāma,</span><br />
</p>
<p id="ja534c94p2">
<span class="m-text m-primary">yaṁ bhāvaṁ na nigūhasi;</span><br />
</p>
<p id="ja534c94p3">
<span class="m-text m-primary">Khilaṁ pabhindasi pakkhi,</span><br />
</p>
<p id="ja534c94p4">
<span class="m-text m-primary">ujukosi vihaṅgama.</span><br />
</p>
<p id="ja534c95p1">
<span class="m-text m-primary">Yaṁ kiñci ratanaṁ atthi,</span><br />
</p>
<p id="ja534c95p2">
<span class="m-text m-primary">kāsirājanivesane;</span><br />
</p>
<p id="ja534c95p3">
<span class="m-text m-primary">Rajataṁ jātarūpañca,</span><br />
</p>
<p id="ja534c95p4">
<span class="m-text m-primary">muttā veḷuriyā bahū.</span><br />
</p>
<p id="ja534c96p1">
<span class="m-text m-primary">Maṇayo saṅkhamuttā ca,</span><br />
</p>
<p id="ja534c96p2">
<span class="m-text m-primary">vatthakaṁ haricandanaṁ;</span><br />
</p>
<p id="ja534c96p3">
<span class="m-text m-primary">Ajinaṁ dantabhaṇḍañca,</span><br />
</p>
<p id="ja534c96p4">
<span class="m-text m-primary">lohaṁ kāḷāyasaṁ bahuṁ;</span><br />
</p>
<p id="ja534c96p5">
<span class="m-text m-primary">Etaṁ dadāmi vo vittaṁ,</span><br />
</p>
<p id="ja534c96p6">
<span class="m-text m-primary">issaraṁ vissajāmi vo”.</span><br />
</p>
<p id="ja534c97p1">
<span class="m-text m-primary">“Addhā apacitā tyamhā,</span><br />
</p>
<p id="ja534c97p2">
<span class="m-text m-primary">sakkatā ca rathesabha;</span><br />
</p>
<p id="ja534c97p3">
<span class="m-text m-primary">Dhammesu vattamānānaṁ,</span><br />
</p>
<p id="ja534c97p4">
<span class="m-text m-primary">tvaṁ no ācariyo bhava.</span><br />
</p>
<p id="ja534c98p1">
<span class="m-text m-primary">Ācariya samanuññātā,</span><br />
</p>
<p id="ja534c98p2">
<span class="m-text m-primary">Tayā anumatā mayaṁ;</span><br />
</p>
<p id="ja534c98p3">
<span class="m-text m-primary">Taṁ padakkhiṇato katvā,</span><br />
</p>
<p id="ja534c98p4">
<span class="m-text m-primary">Ñātiṁ passemurindama”.</span><br />
</p>
<p id="ja534c99p1">
<span class="m-text m-primary">Sabbarattiṁ cintayitvā,</span><br />
</p>
<p id="ja534c99p2">
<span class="m-text m-primary">mantayitvā yathātathaṁ;</span><br />
</p>
<p id="ja534c99p3">
<span class="m-text m-primary">Kāsirājā anuññāsi,</span><br />
</p>
<p id="ja534c99p4">
<span class="m-text m-primary">haṁsānaṁ pavaruttamaṁ.</span><br />
</p>
<p id="ja534c100p1">
<span class="m-text m-primary">Tato ratyā vivasāne,</span><br />
</p>
<p id="ja534c100p2">
<span class="m-text m-primary">sūriyuggamanaṁ pati;</span><br />
</p>
<p id="ja534c100p3">
<span class="m-text m-primary">Pekkhato kāsirājassa,</span><br />
</p>
<p id="ja534c100p4">
<span class="m-text m-primary">bhavanā te vigāhisuṁ.</span><br />
</p>
<p id="ja534c101p1">
<span class="m-text m-primary">Te aroge anuppatte,</span><br />
</p>
<p id="ja534c101p2">
<span class="m-text m-primary">disvāna parame dije;</span><br />
</p>
<p id="ja534c101p3">
<span class="m-text m-primary">Kekāti makaruṁ haṁsā,</span><br />
</p>
<p id="ja534c101p4">
<span class="m-text m-primary">puthusaddo ajāyatha.</span><br />
</p>
<p id="ja534c102p1">
<span class="m-text m-primary">Te patītā pamuttena,</span><br />
</p>
<p id="ja534c102p2">
<span class="m-text m-primary">bhattunā bhattugāravā;</span><br />
</p>
<p id="ja534c102p3">
<span class="m-text m-primary">Samantā parikiriṁsu,</span><br />
</p>
<p id="ja534c102p4">
<span class="m-text m-primary">aṇḍajā laddhapaccayā.</span><br />
</p>
<p id="ja534c103p1">
<span class="m-text m-primary">Evaṁ mittavataṁ atthā,</span><br />
</p>
<p id="ja534c103p2">
<span class="m-text m-primary">sabbe honti padakkhiṇā;</span><br />
</p>
<p id="ja534c103p3">
<span class="m-text m-primary">Haṁsā yathā dhataraṭṭhā,</span><br />
</p>
<p id="ja534c103p4">
<span class="m-text m-primary">ñātisaṅghaṁ upāgamunti.</span><br />
</p>
<p id="ja534c104p1">
<span class="m-text m-primary">Mahāhaṁsajātakaṁ dutiyaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>