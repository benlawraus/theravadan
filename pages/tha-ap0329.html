<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0329.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0328.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0330.html">Next</a></div>
</div>
<p id="tha-ap329c0p2">
<span class="pali m-text">Umāpupphiyavagga</span><br />
</p>
<section id="niggundipupphiyattheraapadana">
<span id="tha-ap329c0p3"></span><h2><span class="pali m-text">Nigguṇḍipupphiyattheraapadāna</span></h2>
<p id="tha-ap329c1p1">
<span class="pali m-text">“Yadā devo devakāyā,</span><br />
</p>
<p id="tha-ap329c1p2">
<span class="pali m-text">cavate āyusaṅkhayā;</span><br />
</p>
<p id="tha-ap329c1p3">
<span class="pali m-text">Tayo saddā niccharanti,</span><br />
</p>
<p id="tha-ap329c1p4">
<span class="pali m-text">devānaṁ anumodataṁ.</span><br />
</p>
<p id="tha-ap329c2p1">
<span class="pali m-text">‘Ito bho sugatiṁ gaccha,</span><br />
</p>
<p id="tha-ap329c2p2">
<span class="pali m-text">manussānaṁ sahabyataṁ;</span><br />
</p>
<p id="tha-ap329c2p3">
<span class="pali m-text">Manussabhūto saddhamme,</span><br />
</p>
<p id="tha-ap329c2p4">
<span class="pali m-text">labha saddhaṁ anuttaraṁ.</span><br />
</p>
<p id="tha-ap329c3p1">
<span class="pali m-text">Sā te saddhā niviṭṭhāssa,</span><br />
</p>
<p id="tha-ap329c3p2">
<span class="pali m-text">mūlajātā patiṭṭhitā;</span><br />
</p>
<p id="tha-ap329c3p3">
<span class="pali m-text">Yāvajīvaṁ asaṁhīrā,</span><br />
</p>
<p id="tha-ap329c3p4">
<span class="pali m-text">saddhamme suppavedite.</span><br />
</p>
<p id="tha-ap329c4p1">
<span class="pali m-text">Kāyena kusalaṁ katvā,</span><br />
</p>
<p id="tha-ap329c4p2">
<span class="pali m-text">vācāya kusalaṁ bahuṁ;</span><br />
</p>
<p id="tha-ap329c4p3">
<span class="pali m-text">Manasā kusalaṁ katvā,</span><br />
</p>
<p id="tha-ap329c4p4">
<span class="pali m-text">abyāpajjaṁ nirūpadhiṁ.</span><br />
</p>
<p id="tha-ap329c5p1">
<span class="pali m-text">Tato opadhikaṁ puññaṁ,</span><br />
</p>
<p id="tha-ap329c5p2">
<span class="pali m-text">katvā dānena taṁ bahuṁ;</span><br />
</p>
<p id="tha-ap329c5p3">
<span class="pali m-text">Aññepi macce saddhamme,</span><br />
</p>
<p id="tha-ap329c5p4">
<span class="pali m-text">brahmacariye nivesaya’.</span><br />
</p>
<p id="tha-ap329c6p1">
<span class="pali m-text">Imāya anukampāya,</span><br />
</p>
<p id="tha-ap329c6p2">
<span class="pali m-text">devādevaṁ yadā vidū;</span><br />
</p>
<p id="tha-ap329c6p3">
<span class="pali m-text">Cavantaṁ anumodanti,</span><br />
</p>
<p id="tha-ap329c6p4">
<span class="pali m-text">ehi deva punappunaṁ.</span><br />
</p>
<p id="tha-ap329c7p1">
<span class="pali m-text">‘Saṁvego me tadā āsi,</span><br />
</p>
<p id="tha-ap329c7p2">
<span class="pali m-text">devasaṅghe samāgate;</span><br />
</p>
<p id="tha-ap329c7p3">
<span class="pali m-text">Kaṁsu nāma ahaṁ yoniṁ,</span><br />
</p>
<p id="tha-ap329c7p4">
<span class="pali m-text">gamissāmi ito cuto’.</span><br />
</p>
<p id="tha-ap329c8p1">
<span class="pali m-text">Mama saṁvegamaññāya,</span><br />
</p>
<p id="tha-ap329c8p2">
<span class="pali m-text">samaṇo bhāvitindriyo;</span><br />
</p>
<p id="tha-ap329c8p3">
<span class="pali m-text">Mamuddharitukāmo so,</span><br />
</p>
<p id="tha-ap329c8p4">
<span class="pali m-text">āgacchi mama santikaṁ.</span><br />
</p>
<p id="tha-ap329c9p1">
<span class="pali m-text">Sumano nāma nāmena,</span><br />
</p>
<p id="tha-ap329c9p2">
<span class="pali m-text">padumuttarasāvako;</span><br />
</p>
<p id="tha-ap329c9p3">
<span class="pali m-text">Atthadhammānusāsitvā,</span><br />
</p>
<p id="tha-ap329c9p4">
<span class="pali m-text">saṁvejesi mamaṁ tadā.</span><br />
</p>
<p id="tha-ap329c10p1">
<span class="pali m-text">Dvādasamaṁ bhāṇavāraṁ.</span><br />
</p>
<p id="tha-ap329c11p1">
<span class="pali m-text">Tassāhaṁ vacanaṁ sutvā,</span><br />
</p>
<p id="tha-ap329c11p2">
<span class="pali m-text">buddhe cittaṁ pasādayiṁ;</span><br />
</p>
<p id="tha-ap329c11p3">
<span class="pali m-text">Taṁ dhīraṁ abhivādetvā,</span><br />
</p>
<p id="tha-ap329c11p4">
<span class="pali m-text">tattha kālaṅkato ahaṁ.</span><br />
</p>
<p id="tha-ap329c12p1">
<span class="pali m-text">Upapajjiṁ sa tattheva,</span><br />
</p>
<p id="tha-ap329c12p2">
<span class="pali m-text">sukkamūlena codito;</span><br />
</p>
<p id="tha-ap329c12p3">
<span class="pali m-text">Vasanto mātukucchimhi,</span><br />
</p>
<p id="tha-ap329c12p4">
<span class="pali m-text">puna dhāreti mātuyā.</span><br />
</p>
<p id="tha-ap329c13p1">
<span class="pali m-text">Tamhā kāyā cavitvāna,</span><br />
</p>
<p id="tha-ap329c13p2">
<span class="pali m-text">tidase upapajjahaṁ;</span><br />
</p>
<p id="tha-ap329c13p3">
<span class="pali m-text">Etthantare na passāmi,</span><br />
</p>
<p id="tha-ap329c13p4">
<span class="pali m-text">domanassamahaṁ tadā.</span><br />
</p>
<p id="tha-ap329c14p1">
<span class="pali m-text">Tāvatiṁsā cavitvāna,</span><br />
</p>
<p id="tha-ap329c14p2">
<span class="pali m-text">mātukucchiṁ samokkamiṁ;</span><br />
</p>
<p id="tha-ap329c14p3">
<span class="pali m-text">Nikkhamitvāna kucchimhā,</span><br />
</p>
<p id="tha-ap329c14p4">
<span class="pali m-text">kaṇhasukkaṁ ajānahaṁ.</span><br />
</p>
<p id="tha-ap329c15p1">
<span class="pali m-text">Jātiyā sattavassova,</span><br />
</p>
<p id="tha-ap329c15p2">
<span class="pali m-text">ārāmaṁ pāvisiṁ ahaṁ;</span><br />
</p>
<p id="tha-ap329c15p3">
<span class="pali m-text">Gotamassa bhagavato,</span><br />
</p>
<p id="tha-ap329c15p4">
<span class="pali m-text">sakyaputtassa tādino.</span><br />
</p>
<p id="tha-ap329c16p1">
<span class="pali m-text">Vitthārike pāvacane,</span><br />
</p>
<p id="tha-ap329c16p2">
<span class="pali m-text">bāhujaññamhi sāsane;</span><br />
</p>
<p id="tha-ap329c16p3">
<span class="pali m-text">Addasaṁ sāsanakare,</span><br />
</p>
<p id="tha-ap329c16p4">
<span class="pali m-text">bhikkhavo tattha satthuno.</span><br />
</p>
<p id="tha-ap329c17p1">
<span class="pali m-text">Sāvatthi nāma nagaraṁ,</span><br />
</p>
<p id="tha-ap329c17p2">
<span class="pali m-text">rājā tatthāsi kosalo;</span><br />
</p>
<p id="tha-ap329c17p3">
<span class="pali m-text">Rathena nāgayuttena,</span><br />
</p>
<p id="tha-ap329c17p4">
<span class="pali m-text">upesi bodhimuttamaṁ.</span><br />
</p>
<p id="tha-ap329c18p1">
<span class="pali m-text">Tassāhaṁ nāgaṁ disvāna,</span><br />
</p>
<p id="tha-ap329c18p2">
<span class="pali m-text">pubbakammaṁ anussariṁ;</span><br />
</p>
<p id="tha-ap329c18p3">
<span class="pali m-text">Añjaliṁ paggahetvāna,</span><br />
</p>
<p id="tha-ap329c18p4">
<span class="pali m-text">samayaṁ agamāsahaṁ.</span><br />
</p>
<p id="tha-ap329c19p1">
<span class="pali m-text">Jātiyā sattavassova,</span><br />
</p>
<p id="tha-ap329c19p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap329c19p3">
<span class="pali m-text">Yo so buddhaṁ upaṭṭhāsi,</span><br />
</p>
<p id="tha-ap329c19p4">
<span class="pali m-text">ānando nāma sāvako.</span><br />
</p>
<p id="tha-ap329c20p1">
<span class="pali m-text">Gatimā dhitimā ceva,</span><br />
</p>
<p id="tha-ap329c20p2">
<span class="pali m-text">satimā ca bahussuto;</span><br />
</p>
<p id="tha-ap329c20p3">
<span class="pali m-text">Rañño cittaṁ pasādento,</span><br />
</p>
<p id="tha-ap329c20p4">
<span class="pali m-text">niyyādesi mahājuti.</span><br />
</p>
<p id="tha-ap329c21p1">
<span class="pali m-text">Tassāhaṁ dhammaṁ sutvāna,</span><br />
</p>
<p id="tha-ap329c21p2">
<span class="pali m-text">pubbakammaṁ anussariṁ;</span><br />
</p>
<p id="tha-ap329c21p3">
<span class="pali m-text">Tattheva ṭhitako santo,</span><br />
</p>
<p id="tha-ap329c21p4">
<span class="pali m-text">arahattamapāpuṇiṁ.</span><br />
</p>
<p id="tha-ap329c22p1">
<span class="pali m-text">Ekaṁsaṁ cīvaraṁ katvā,</span><br />
</p>
<p id="tha-ap329c22p2">
<span class="pali m-text">sire katvāna añjaliṁ;</span><br />
</p>
<p id="tha-ap329c22p3">
<span class="pali m-text">Sambuddhaṁ abhivādetvā,</span><br />
</p>
<p id="tha-ap329c22p4">
<span class="pali m-text">imaṁ vācaṁ udīrayiṁ.</span><br />
</p>
<p id="tha-ap329c23p1">
<span class="pali m-text">‘Padumuttarabuddhassa,</span><br />
</p>
<p id="tha-ap329c23p2">
<span class="pali m-text">dvipadindassa satthuno;</span><br />
</p>
<p id="tha-ap329c23p3">
<span class="pali m-text">Nigguṇḍipupphaṁ paggayha,</span><br />
</p>
<p id="tha-ap329c23p4">
<span class="pali m-text">sīhāsane ṭhapesahaṁ.</span><br />
</p>
<p id="tha-ap329c24p1">
<span class="pali m-text">Tena kammena dvipadinda,</span><br />
</p>
<p id="tha-ap329c24p2">
<span class="pali m-text">lokajeṭṭha narāsabha;</span><br />
</p>
<p id="tha-ap329c24p3">
<span class="pali m-text">Pattomhi acalaṁ ṭhānaṁ,</span><br />
</p>
<p id="tha-ap329c24p4">
<span class="pali m-text">hitvā jayaparājayaṁ’.</span><br />
</p>
<p id="tha-ap329c25p1">
<span class="pali m-text">Pañcavīsasahassamhi,</span><br />
</p>
<p id="tha-ap329c25p2">
<span class="pali m-text">kappānaṁ manujādhipā;</span><br />
</p>
<p id="tha-ap329c25p3">
<span class="pali m-text">Abbudanirabbudāni,</span><br />
</p>
<p id="tha-ap329c25p4">
<span class="pali m-text">aṭṭhaṭṭhāsiṁsu khattiyā.</span><br />
</p>
<p id="tha-ap329c26p1">
<span class="pali m-text">Paṭisambhidā catasso,</span><br />
</p>
<p id="tha-ap329c26p2">
<span class="pali m-text">…pe…</span><br />
</p>
<p id="tha-ap329c26p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap329c27p1">
<span class="pali m-text">Itthaṁ sudaṁ āyasmā nigguṇḍipupphiyo thero imā gāthāyo abhāsitthāti.</span><br />
</p>
<p id="tha-ap329c28p1">
<span class="pali m-text">Nigguṇḍipupphiyattherassāpadānaṁ sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0328.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0330.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>