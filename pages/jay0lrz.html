<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0lrz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0lrz.html" />
  <meta property="og:description" content="Paṇṇāsanipāta Niḷinikāvagga 1 Niḷinikājātaka “Uddayhate janapado, raṭṭhañcāpi vinassati; Ehi niḷinike gaccha, taṁ me brāhmaṇamānaya”. “Nāhaṁ dukkhakkhamā rāja, nāhaṁ addhānakovidā; Kathaṁ ahaṁ gamissāmi, vanaṁ kuñjarasevitaṁ”. “Phītaṁ janapadaṁ gantvā, hatthinā ca rathena ca; Dārusaṅghāṭayānena, evaṁ gaccha niḷinike. Hatthiassarathe pattī, gacchevādāya khattiye; Taveva va …" />
  <meta name="twitter:description" content="Paṇṇāsanipāta Niḷinikāvagga 1 Niḷinikājātaka “Uddayhate janapado, raṭṭhañcāpi vinassati; Ehi niḷinike gaccha, taṁ me brāhmaṇamānaya”. “Nāhaṁ dukkhakkhamā rāja, nāhaṁ addhānakovidā; Kathaṁ ahaṁ gamissāmi, vanaṁ kuñjarasevitaṁ”. “Phītaṁ janapadaṁ gantvā, hatthinā ca rathena ca; Dārusaṅghāṭayānena, evaṁ gaccha niḷinike. Hatthiassarathe pattī, gacchevādāya khattiye; Taveva va …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="pannasanipata">
<h2><a href="#pannasanipata">Paṇṇāsanipāta</a></h2>
<section id="nilinikavagga">
<h3><a href="#nilinikavagga">Niḷinikāvagga</a></h3>
<section id="nilinikajataka">
<h4><a href="#nilinikajataka">1 Niḷinikājātaka</a></h4>
<p id="ja526c1p1">
<span class="m-text m-primary">“Uddayhate janapado,</span><br />
</p>
<p id="ja526c1p2">
<span class="m-text m-primary">raṭṭhañcāpi vinassati;</span><br />
</p>
<p id="ja526c1p3">
<span class="m-text m-primary">Ehi niḷinike gaccha,</span><br />
</p>
<p id="ja526c1p4">
<span class="m-text m-primary">taṁ me brāhmaṇamānaya”.</span><br />
</p>
<p id="ja526c2p1">
<span class="m-text m-primary">“Nāhaṁ dukkhakkhamā rāja,</span><br />
</p>
<p id="ja526c2p2">
<span class="m-text m-primary">nāhaṁ addhānakovidā;</span><br />
</p>
<p id="ja526c2p3">
<span class="m-text m-primary">Kathaṁ ahaṁ gamissāmi,</span><br />
</p>
<p id="ja526c2p4">
<span class="m-text m-primary">vanaṁ kuñjarasevitaṁ”.</span><br />
</p>
<p id="ja526c3p1">
<span class="m-text m-primary">“Phītaṁ janapadaṁ gantvā,</span><br />
</p>
<p id="ja526c3p2">
<span class="m-text m-primary">hatthinā ca rathena ca;</span><br />
</p>
<p id="ja526c3p3">
<span class="m-text m-primary">Dārusaṅghāṭayānena,</span><br />
</p>
<p id="ja526c3p4">
<span class="m-text m-primary">evaṁ gaccha niḷinike.</span><br />
</p>
<p id="ja526c4p1">
<span class="m-text m-primary">Hatthiassarathe pattī,</span><br />
</p>
<p id="ja526c4p2">
<span class="m-text m-primary">gacchevādāya khattiye;</span><br />
</p>
<p id="ja526c4p3">
<span class="m-text m-primary">Taveva vaṇṇarūpena,</span><br />
</p>
<p id="ja526c4p4">
<span class="m-text m-primary">vasaṁ tamānayissasi”.</span><br />
</p>
<p id="ja526c5p1">
<span class="m-text m-primary">“Kadalīdhajapaññāṇo,</span><br />
</p>
<p id="ja526c5p2">
<span class="m-text m-primary">ābhujīparivārito;</span><br />
</p>
<p id="ja526c5p3">
<span class="m-text m-primary">Eso padissati rammo,</span><br />
</p>
<p id="ja526c5p4">
<span class="m-text m-primary">isisiṅgassa assamo.</span><br />
</p>
<p id="ja526c6p1">
<span class="m-text m-primary">Eso aggissa saṅkhāto,</span><br />
</p>
<p id="ja526c6p2">
<span class="m-text m-primary">eso dhūmo padissati;</span><br />
</p>
<p id="ja526c6p3">
<span class="m-text m-primary">Maññe no aggiṁ hāpeti,</span><br />
</p>
<p id="ja526c6p4">
<span class="m-text m-primary">isisiṅgo mahiddhiko”.</span><br />
</p>
<p id="ja526c7p1">
<span class="m-text m-primary">“Tañca disvāna āyantiṁ,</span><br />
</p>
<p id="ja526c7p2">
<span class="m-text m-primary">āmuttamaṇikuṇḍalaṁ;</span><br />
</p>
<p id="ja526c7p3">
<span class="m-text m-primary">Isisiṅgo pāvisi bhīto,</span><br />
</p>
<p id="ja526c7p4">
<span class="m-text m-primary">assamaṁ paṇṇachādanaṁ.</span><br />
</p>
<p id="ja526c8p1">
<span class="m-text m-primary">Assamassa ca sā dvāre,</span><br />
</p>
<p id="ja526c8p2">
<span class="m-text m-primary">geṇḍukenassa kīḷati;</span><br />
</p>
<p id="ja526c8p3">
<span class="m-text m-primary">Vidaṁsayantī aṅgāni,</span><br />
</p>
<p id="ja526c8p4">
<span class="m-text m-primary">guyhaṁ pakāsitāni ca.</span><br />
</p>
<p id="ja526c9p1">
<span class="m-text m-primary">Tañca disvāna kīḷantiṁ,</span><br />
</p>
<p id="ja526c9p2">
<span class="m-text m-primary">paṇṇasālagato jaṭī;</span><br />
</p>
<p id="ja526c9p3">
<span class="m-text m-primary">Assamā nikkhamitvāna,</span><br />
</p>
<p id="ja526c9p4">
<span class="m-text m-primary">idaṁ vacanamabravi.</span><br />
</p>
<p id="ja526c10p1">
<span class="m-text m-primary">Ambho ko nāma so rukkho,</span><br />
</p>
<p id="ja526c10p2">
<span class="m-text m-primary">yassa tevaṅgataṁ phalaṁ;</span><br />
</p>
<p id="ja526c10p3">
<span class="m-text m-primary">Dūrepi khittaṁ pacceti,</span><br />
</p>
<p id="ja526c10p4">
<span class="m-text m-primary">na taṁ ohāya gacchati”.</span><br />
</p>
<p id="ja526c11p1">
<span class="m-text m-primary">“Assamassa mama brahme,</span><br />
</p>
<p id="ja526c11p2">
<span class="m-text m-primary">samīpe gandhamādane;</span><br />
</p>
<p id="ja526c11p3">
<span class="m-text m-primary">Bahavo tādisā rukkhā,</span><br />
</p>
<p id="ja526c11p4">
<span class="m-text m-primary">yassa tevaṅgataṁ phalaṁ;</span><br />
</p>
<p id="ja526c11p5">
<span class="m-text m-primary">Dūrepi khittaṁ pacceti,</span><br />
</p>
<p id="ja526c11p6">
<span class="m-text m-primary">na maṁ ohāya gacchati”.</span><br />
</p>
<p id="ja526c12p1">
<span class="m-text m-primary">“Etū bhavaṁ assamimaṁ adetu,</span><br />
</p>
<p id="ja526c12p2">
<span class="m-text m-primary">Pajjañca bhakkhañca paṭiccha dammi;</span><br />
</p>
<p id="ja526c12p3">
<span class="m-text m-primary">Idamāsanaṁ atra bhavaṁ nisīdatu,</span><br />
</p>
<p id="ja526c12p4">
<span class="m-text m-primary">Ito bhavaṁ mūlaphalāni bhuñjatu.</span><br />
</p>
<p id="ja526c13p1">
<span class="m-text m-primary">Kiṁ te idaṁ ūrūnamantarasmiṁ,</span><br />
</p>
<p id="ja526c13p2">
<span class="m-text m-primary">Supicchitaṁ kaṇharivappakāsati;</span><br />
</p>
<p id="ja526c13p3">
<span class="m-text m-primary">Akkhāhi me pucchito etamatthaṁ,</span><br />
</p>
<p id="ja526c13p4">
<span class="m-text m-primary">Kose nu te uttamaṅgaṁ paviṭṭhaṁ”.</span><br />
</p>
<p id="ja526c14p1">
<span class="m-text m-primary">“Ahaṁ vane mūlaphalesanaṁ caraṁ,</span><br />
</p>
<p id="ja526c14p2">
<span class="m-text m-primary">Āsādayiṁ acchaṁ sughorarūpaṁ;</span><br />
</p>
<p id="ja526c14p3">
<span class="m-text m-primary">So maṁ patitvā sahasājjhapatto,</span><br />
</p>
<p id="ja526c14p4">
<span class="m-text m-primary">Panujja maṁ abbahi uttamaṅgaṁ.</span><br />
</p>
<p id="ja526c15p1">
<span class="m-text m-primary">Svāyaṁ vaṇo khajjati kaṇḍuvāyati,</span><br />
</p>
<p id="ja526c15p2">
<span class="m-text m-primary">Sabbañca kālaṁ na labhāmi sātaṁ;</span><br />
</p>
<p id="ja526c15p3">
<span class="m-text m-primary">Paho bhavaṁ kaṇḍumimaṁ vinetuṁ,</span><br />
</p>
<p id="ja526c15p4">
<span class="m-text m-primary">Kurutaṁ bhavaṁ yācito brāhmaṇatthaṁ”.</span><br />
</p>
<p id="ja526c16p1">
<span class="m-text m-primary">“Gambhīrarūpo te vaṇo salohito,</span><br />
</p>
<p id="ja526c16p2">
<span class="m-text m-primary">Apūtiko vaṇagandho mahā ca;</span><br />
</p>
<p id="ja526c16p3">
<span class="m-text m-primary">Karomi te kiñci kasāyayogaṁ,</span><br />
</p>
<p id="ja526c16p4">
<span class="m-text m-primary">Yathā bhavaṁ paramasukhī bhaveyya”.</span><br />
</p>
<p id="ja526c17p1">
<span class="m-text m-primary">“Na mantayogā na kasāyayogā,</span><br />
</p>
<p id="ja526c17p2">
<span class="m-text m-primary">Na osadhā brahmacāri kamanti;</span><br />
</p>
<p id="ja526c17p3">
<span class="m-text m-primary">Yaṁ te mudu tena vinehi kaṇḍuṁ,</span><br />
</p>
<p id="ja526c17p4">
<span class="m-text m-primary">Yathā ahaṁ paramasukhī bhaveyyaṁ”.</span><br />
</p>
<p id="ja526c18p1">
<span class="m-text m-primary">“Ito nu bhoto katamena assamo,</span><br />
</p>
<p id="ja526c18p2">
<span class="m-text m-primary">Kacci bhavaṁ abhiramasi araññe;</span><br />
</p>
<p id="ja526c18p3">
<span class="m-text m-primary">Kacci nu te mūlaphalaṁ pahūtaṁ,</span><br />
</p>
<p id="ja526c18p4">
<span class="m-text m-primary">Kacci bhavantaṁ na vihiṁsanti vāḷā”.</span><br />
</p>
<p id="ja526c19p1">
<span class="m-text m-primary">“Ito ujuṁ uttarāyaṁ disāyaṁ,</span><br />
</p>
<p id="ja526c19p2">
<span class="m-text m-primary">Khemānadī himavatā pabhāvī;</span><br />
</p>
<p id="ja526c19p3">
<span class="m-text m-primary">Tassā tīre assamo mayha rammo,</span><br />
</p>
<p id="ja526c19p4">
<span class="m-text m-primary">Aho bhavaṁ assamaṁ mayhaṁ passe.</span><br />
</p>
<p id="ja526c20p1">
<span class="m-text m-primary">Ambā ca sālā tilakā ca jambuyo,</span><br />
</p>
<p id="ja526c20p2">
<span class="m-text m-primary">Uddālakā pāṭaliyo ca phullā;</span><br />
</p>
<p id="ja526c20p3">
<span class="m-text m-primary">Samantato kimpurisābhigītaṁ,</span><br />
</p>
<p id="ja526c20p4">
<span class="m-text m-primary">Aho bhavaṁ assamaṁ mayhaṁ passe.</span><br />
</p>
<p id="ja526c21p1">
<span class="m-text m-primary">Tālā ca mūlā ca phalā ca mettha,</span><br />
</p>
<p id="ja526c21p2">
<span class="m-text m-primary">Vaṇṇena gandhena upetarūpaṁ;</span><br />
</p>
<p id="ja526c21p3">
<span class="m-text m-primary">Taṁ bhūmibhāgehi upetarūpaṁ,</span><br />
</p>
<p id="ja526c21p4">
<span class="m-text m-primary">Aho bhavaṁ assamaṁ mayhaṁ passe.</span><br />
</p>
<p id="ja526c22p1">
<span class="m-text m-primary">Phalā ca mūlā ca pahūtamettha,</span><br />
</p>
<p id="ja526c22p2">
<span class="m-text m-primary">Vaṇṇena gandhena rasenupetā;</span><br />
</p>
<p id="ja526c22p3">
<span class="m-text m-primary">Āyanti ca luddakā taṁ padesaṁ,</span><br />
</p>
<p id="ja526c22p4">
<span class="m-text m-primary">Mā me tato mūlaphalaṁ ahāsuṁ”.</span><br />
</p>
<p id="ja526c23p1">
<span class="m-text m-primary">“Pitā mamaṁ mūlaphalesanaṁ gato,</span><br />
</p>
<p id="ja526c23p2">
<span class="m-text m-primary">Idāni āgacchati sāyakāle;</span><br />
</p>
<p id="ja526c23p3">
<span class="m-text m-primary">Ubhova gacchāmase assamaṁ taṁ,</span><br />
</p>
<p id="ja526c23p4">
<span class="m-text m-primary">Yāva pitā mūlaphalato etu”.</span><br />
</p>
<p id="ja526c24p1">
<span class="m-text m-primary">“Aññe bahū isayo sādhurūpā,</span><br />
</p>
<p id="ja526c24p2">
<span class="m-text m-primary">Rājīsayo anumagge vasanti;</span><br />
</p>
<p id="ja526c24p3">
<span class="m-text m-primary">Teyeva pucchesi mamassamaṁ taṁ,</span><br />
</p>
<p id="ja526c24p4">
<span class="m-text m-primary">Te taṁ nayissanti mamaṁ sakāse”.</span><br />
</p>
<p id="ja526c25p1">
<span class="m-text m-primary">“Na te kaṭṭhāni bhinnāni,</span><br />
</p>
<p id="ja526c25p2">
<span class="m-text m-primary">na te udakamābhataṁ;</span><br />
</p>
<p id="ja526c25p3">
<span class="m-text m-primary">Aggīpi te na hāpito,</span><br />
</p>
<p id="ja526c25p4">
<span class="m-text m-primary">kiṁ nu mandova jhāyasi.</span><br />
</p>
<p id="ja526c26p1">
<span class="m-text m-primary">Bhinnāni kaṭṭhāni huto ca aggi,</span><br />
</p>
<p id="ja526c26p2">
<span class="m-text m-primary">Tapanīpi te samitā brahmacārī;</span><br />
</p>
<p id="ja526c26p3">
<span class="m-text m-primary">Pīṭhañca mayhaṁ udakañca hoti,</span><br />
</p>
<p id="ja526c26p4">
<span class="m-text m-primary">Ramasi tuvaṁ brahmabhūto puratthā.</span><br />
</p>
<p id="ja526c27p1">
<span class="m-text m-primary">Abhinnakaṭṭhosi anābhatodako,</span><br />
</p>
<p id="ja526c27p2">
<span class="m-text m-primary">Ahāpitaggīsi asiddhabhojano;</span><br />
</p>
<p id="ja526c27p3">
<span class="m-text m-primary">Na me tuvaṁ ālapasī mamajja,</span><br />
</p>
<p id="ja526c27p4">
<span class="m-text m-primary">Naṭṭhaṁ nu kiṁ cetasikañca dukkhaṁ”.</span><br />
</p>
<p id="ja526c28p1">
<span class="m-text m-primary">“Idhāgamā jaṭilo brahmacārī,</span><br />
</p>
<p id="ja526c28p2">
<span class="m-text m-primary">Sudassaneyyo sutanū vineti;</span><br />
</p>
<p id="ja526c28p3">
<span class="m-text m-primary">Nevātidīgho na panātirasso,</span><br />
</p>
<p id="ja526c28p4">
<span class="m-text m-primary">Sukaṇhakaṇhacchadanehi bhoto.</span><br />
</p>
<p id="ja526c29p1">
<span class="m-text m-primary">Amassujāto apurāṇavaṇṇī,</span><br />
</p>
<p id="ja526c29p2">
<span class="m-text m-primary">Ādhārarūpañca panassa kaṇṭhe;</span><br />
</p>
<p id="ja526c29p3">
<span class="m-text m-primary">Dve yamā gaṇḍā ure sujātā,</span><br />
</p>
<p id="ja526c29p4">
<span class="m-text m-primary">Suvaṇṇatindukanibhā pabhassarā.</span><br />
</p>
<p id="ja526c30p1">
<span class="m-text m-primary">Mukhañca tassa bhusadassaneyyaṁ,</span><br />
</p>
<p id="ja526c30p2">
<span class="m-text m-primary">Kaṇṇesu lambanti ca kuñcitaggā;</span><br />
</p>
<p id="ja526c30p3">
<span class="m-text m-primary">Te jotare carato māṇavassa,</span><br />
</p>
<p id="ja526c30p4">
<span class="m-text m-primary">Suttañca yaṁ saṁyamanaṁ jaṭānaṁ.</span><br />
</p>
<p id="ja526c31p1">
<span class="m-text m-primary">Aññā ca tassa saṁyamāni catasso,</span><br />
</p>
<p id="ja526c31p2">
<span class="m-text m-primary">Nīlā pītā lohitikā ca setā;</span><br />
</p>
<p id="ja526c31p3">
<span class="m-text m-primary">Tā piṁsare carato māṇavassa,</span><br />
</p>
<p id="ja526c31p4">
<span class="m-text m-primary">Tiriṭisaṅghāriva pāvusamhi.</span><br />
</p>
<p id="ja526c32p1">
<span class="m-text m-primary">Na mikhalaṁ muñjamayaṁ dhāreti,</span><br />
</p>
<p id="ja526c32p2">
<span class="m-text m-primary">Na santhare no pana pabbajassa;</span><br />
</p>
<p id="ja526c32p3">
<span class="m-text m-primary">Tā jotare jaghanantare vilaggā,</span><br />
</p>
<p id="ja526c32p4">
<span class="m-text m-primary">Sateratā vijjurivantalikkhe.</span><br />
</p>
<p id="ja526c33p1">
<span class="m-text m-primary">Akhīlakāni ca avaṇṭakāni,</span><br />
</p>
<p id="ja526c33p2">
<span class="m-text m-primary">Heṭṭhā nabhyā kaṭisamohitāni;</span><br />
</p>
<p id="ja526c33p3">
<span class="m-text m-primary">Aghaṭṭitā niccakīḷaṁ karonti,</span><br />
</p>
<p id="ja526c33p4">
<span class="m-text m-primary">Haṁ tāta kiṁrukkhaphalāni tāni.</span><br />
</p>
<p id="ja526c34p1">
<span class="m-text m-primary">Jaṭā ca tassa bhusadassaneyyā,</span><br />
</p>
<p id="ja526c34p2">
<span class="m-text m-primary">Parosataṁ vellitaggā sugandhā;</span><br />
</p>
<p id="ja526c34p3">
<span class="m-text m-primary">Dvedhā siro sādhu vibhattarūpo,</span><br />
</p>
<p id="ja526c34p4">
<span class="m-text m-primary">Aho nu kho mayha tathā jaṭāssu.</span><br />
</p>
<p id="ja526c35p1">
<span class="m-text m-primary">Yadā ca so pakirati tā jaṭāyo,</span><br />
</p>
<p id="ja526c35p2">
<span class="m-text m-primary">Vaṇṇena gandhena upetarūpā;</span><br />
</p>
<p id="ja526c35p3">
<span class="m-text m-primary">Nīluppalaṁ vātasameritaṁva,</span><br />
</p>
<p id="ja526c35p4">
<span class="m-text m-primary">Tatheva saṁvāti panassamo ayaṁ.</span><br />
</p>
<p id="ja526c36p1">
<span class="m-text m-primary">Paṅko ca tassa bhusadassaneyyo,</span><br />
</p>
<p id="ja526c36p2">
<span class="m-text m-primary">Netādiso yādiso mayhaṁ kāye;</span><br />
</p>
<p id="ja526c36p3">
<span class="m-text m-primary">So vāyatī erito mālutena,</span><br />
</p>
<p id="ja526c36p4">
<span class="m-text m-primary">Vanaṁ yathā aggagimhe suphullaṁ.</span><br />
</p>
<p id="ja526c37p1">
<span class="m-text m-primary">Nihanti so rukkhaphalaṁ pathabyā,</span><br />
</p>
<p id="ja526c37p2">
<span class="m-text m-primary">Sucittarūpaṁ ruciraṁ dassaneyyaṁ;</span><br />
</p>
<p id="ja526c37p3">
<span class="m-text m-primary">Khittañca tassa punareti hatthaṁ,</span><br />
</p>
<p id="ja526c37p4">
<span class="m-text m-primary">Haṁ tāta kiṁrukkhaphalaṁ nu kho taṁ.</span><br />
</p>
<p id="ja526c38p1">
<span class="m-text m-primary">Dantā ca tassa bhusadassaneyyā,</span><br />
</p>
<p id="ja526c38p2">
<span class="m-text m-primary">Suddhā samā saṅkhavarūpapannā;</span><br />
</p>
<p id="ja526c38p3">
<span class="m-text m-primary">Mano pasādenti vivariyamānā,</span><br />
</p>
<p id="ja526c38p4">
<span class="m-text m-primary">Na hi nūna so sākamakhādi tehi.</span><br />
</p>
<p id="ja526c39p1">
<span class="m-text m-primary">Akakkasaṁ aggaḷitaṁ muhuṁ muduṁ,</span><br />
</p>
<p id="ja526c39p2">
<span class="m-text m-primary">Ujuṁ anuddhataṁ acapalamassa bhāsitaṁ;</span><br />
</p>
<p id="ja526c39p3">
<span class="m-text m-primary">Rudaṁ manuññaṁ karavīkasussaraṁ,</span><br />
</p>
<p id="ja526c39p4">
<span class="m-text m-primary">Hadayaṅgamaṁ rañjayateva me mano.</span><br />
</p>
<p id="ja526c40p1">
<span class="m-text m-primary">Bindussaro nātivisaṭṭhavākyo,</span><br />
</p>
<p id="ja526c40p2">
<span class="m-text m-primary">Na nūna sajjhāyamatippayutto;</span><br />
</p>
<p id="ja526c40p3">
<span class="m-text m-primary">Icchāmi bho taṁ punadeva daṭṭhuṁ,</span><br />
</p>
<p id="ja526c40p4">
<span class="m-text m-primary">Mitto hi me māṇavohu puratthā.</span><br />
</p>
<p id="ja526c41p1">
<span class="m-text m-primary">Susandhi sabbattha vimaṭṭhimaṁ vaṇaṁ,</span><br />
</p>
<p id="ja526c41p2">
<span class="m-text m-primary">Puthū sujātaṁ kharapattasannitaṁ;</span><br />
</p>
<p id="ja526c41p3">
<span class="m-text m-primary">Teneva maṁ uttariyāna māṇavo,</span><br />
</p>
<p id="ja526c41p4">
<span class="m-text m-primary">Vivaritaṁ ūruṁ jaghanena piḷayi.</span><br />
</p>
<p id="ja526c42p1">
<span class="m-text m-primary">Tapanti ābhanti virocare ca,</span><br />
</p>
<p id="ja526c42p2">
<span class="m-text m-primary">Sateratā vijjurivantalikkhe;</span><br />
</p>
<p id="ja526c42p3">
<span class="m-text m-primary">Bāhā mudū añjanalomasādisā,</span><br />
</p>
<p id="ja526c42p4">
<span class="m-text m-primary">Vicitravaṭṭaṅgulikāssa sobhare.</span><br />
</p>
<p id="ja526c43p1">
<span class="m-text m-primary">Akakkasaṅgo na ca dīghalomo,</span><br />
</p>
<p id="ja526c43p2">
<span class="m-text m-primary">Nakhāssa dīghā api lohitaggā;</span><br />
</p>
<p id="ja526c43p3">
<span class="m-text m-primary">Mudūhi bāhāhi palissajanto,</span><br />
</p>
<p id="ja526c43p4">
<span class="m-text m-primary">Kalyāṇarūpo ramayaṁ upaṭṭhahi.</span><br />
</p>
<p id="ja526c44p1">
<span class="m-text m-primary">Dumassa tūlūpanibhā pabhassarā,</span><br />
</p>
<p id="ja526c44p2">
<span class="m-text m-primary">Suvaṇṇakambutalavaṭṭasucchavi;</span><br />
</p>
<p id="ja526c44p3">
<span class="m-text m-primary">Hatthā mudū tehi maṁ samphusitvā,</span><br />
</p>
<p id="ja526c44p4">
<span class="m-text m-primary">Ito gato tena maṁ dahanti tāta.</span><br />
</p>
<p id="ja526c45p1">
<span class="m-text m-primary">Na nūna so khārividhaṁ ahāsi,</span><br />
</p>
<p id="ja526c45p2">
<span class="m-text m-primary">Na nūna so kaṭṭhāni sayaṁ abhañji;</span><br />
</p>
<p id="ja526c45p3">
<span class="m-text m-primary">Na nūna so hanti dume kuṭhāriyā,</span><br />
</p>
<p id="ja526c45p4">
<span class="m-text m-primary">Na hissa hatthesu khilāni atthi.</span><br />
</p>
<p id="ja526c46p1">
<span class="m-text m-primary">Accho ca kho tassa vaṇaṁ akāsi,</span><br />
</p>
<p id="ja526c46p2">
<span class="m-text m-primary">So maṁbravi sukhitaṁ maṁ karohi;</span><br />
</p>
<p id="ja526c46p3">
<span class="m-text m-primary">Tāhaṁ kariṁ tena mamāsi sokhyaṁ,</span><br />
</p>
<p id="ja526c46p4">
<span class="m-text m-primary">So cabravi ‘sukhitosmī’ti brahme.</span><br />
</p>
<p id="ja526c47p1">
<span class="m-text m-primary">Ayañca te māluvapaṇṇasanthatā,</span><br />
</p>
<p id="ja526c47p2">
<span class="m-text m-primary">Vikiṇṇarūpāva mayā ca tena ca;</span><br />
</p>
<p id="ja526c47p3">
<span class="m-text m-primary">Kilantarūpā udake ramitvā,</span><br />
</p>
<p id="ja526c47p4">
<span class="m-text m-primary">Punappunaṁ paṇṇakuṭiṁ vajāma.</span><br />
</p>
<p id="ja526c48p1">
<span class="m-text m-primary">Na majja mantā paṭibhanti tāta,</span><br />
</p>
<p id="ja526c48p2">
<span class="m-text m-primary">Na aggihuttaṁ napi yaññatantaṁ;</span><br />
</p>
<p id="ja526c48p3">
<span class="m-text m-primary">Na cāpi te mūlaphalāni bhuñje,</span><br />
</p>
<p id="ja526c48p4">
<span class="m-text m-primary">Yāva na passāmi taṁ brahmacāriṁ.</span><br />
</p>
<p id="ja526c49p1">
<span class="m-text m-primary">Addhā pajānāsi tuvampi tāta,</span><br />
</p>
<p id="ja526c49p2">
<span class="m-text m-primary">Yassaṁ disaṁ vasate brahmacārī;</span><br />
</p>
<p id="ja526c49p3">
<span class="m-text m-primary">Taṁ maṁ disaṁ pāpaya tāta khippaṁ,</span><br />
</p>
<p id="ja526c49p4">
<span class="m-text m-primary">Mā te ahaṁ amarimassamamhi.</span><br />
</p>
<p id="ja526c50p1">
<span class="m-text m-primary">Vicitraphullaṁ hi vanaṁ sutaṁ mayā,</span><br />
</p>
<p id="ja526c50p2">
<span class="m-text m-primary">Dijābhighuṭṭhaṁ dijasaṅghasevitaṁ;</span><br />
</p>
<p id="ja526c50p3">
<span class="m-text m-primary">Taṁ maṁ vanaṁ pāpaya tāta khippaṁ,</span><br />
</p>
<p id="ja526c50p4">
<span class="m-text m-primary">Purā te pāṇaṁ vijahāmi assame”.</span><br />
</p>
<p id="ja526c51p1">
<span class="m-text m-primary">“Imasmāhaṁ jotirase vanamhi,</span><br />
</p>
<p id="ja526c51p2">
<span class="m-text m-primary">Gandhabbadevaccharasaṅghasevite;</span><br />
</p>
<p id="ja526c51p3">
<span class="m-text m-primary">Isīnamāvāse sanantanamhi,</span><br />
</p>
<p id="ja526c51p4">
<span class="m-text m-primary">Netādisaṁ aratiṁ pāpuṇetha.</span><br />
</p>
<p id="ja526c52p1">
<span class="m-text m-primary">Bhavanti mittāni atho na honti,</span><br />
</p>
<p id="ja526c52p2">
<span class="m-text m-primary">Ñātīsu mittesu karonti pemaṁ;</span><br />
</p>
<p id="ja526c52p3">
<span class="m-text m-primary">Ayañca jammo kissa vā niviṭṭho,</span><br />
</p>
<p id="ja526c52p4">
<span class="m-text m-primary">Yo neva jānāti kutomhi āgato.</span><br />
</p>
<p id="ja526c53p1">
<span class="m-text m-primary">Saṁvāsena hi mittāni,</span><br />
</p>
<p id="ja526c53p2">
<span class="m-text m-primary">sandhīyanti punappunaṁ;</span><br />
</p>
<p id="ja526c53p3">
<span class="m-text m-primary">Sveva mitto asaṅgantu,</span><br />
</p>
<p id="ja526c53p4">
<span class="m-text m-primary">asaṁvāsena jīrati.</span><br />
</p>
<p id="ja526c54p1">
<span class="m-text m-primary">Sace tuvaṁ dakkhasi brahmacāriṁ,</span><br />
</p>
<p id="ja526c54p2">
<span class="m-text m-primary">Sace tuvaṁ sallape brahmacārinā;</span><br />
</p>
<p id="ja526c54p3">
<span class="m-text m-primary">Sampannasassaṁva mahodakena,</span><br />
</p>
<p id="ja526c54p4">
<span class="m-text m-primary">Tapoguṇaṁ khippamimaṁ pahissasi.</span><br />
</p>
<p id="ja526c55p1">
<span class="m-text m-primary">Punapi ce dakkhasi brahmacāriṁ,</span><br />
</p>
<p id="ja526c55p2">
<span class="m-text m-primary">Punapi ce sallape brahmacārinā;</span><br />
</p>
<p id="ja526c55p3">
<span class="m-text m-primary">Sampannasassaṁva mahodakena,</span><br />
</p>
<p id="ja526c55p4">
<span class="m-text m-primary">Usmāgataṁ khippamimaṁ pahissasi.</span><br />
</p>
<p id="ja526c56p1">
<span class="m-text m-primary">Bhūtāni hetāni caranti tāta,</span><br />
</p>
<p id="ja526c56p2">
<span class="m-text m-primary">Virūparūpena manussaloke;</span><br />
</p>
<p id="ja526c56p3">
<span class="m-text m-primary">Na tāni sevetha naro sapañño,</span><br />
</p>
<p id="ja526c56p4">
<span class="m-text m-primary">Āsajja naṁ nassati brahmacārī”ti.</span><br />
</p>
<p id="ja526c57p1">
<span class="m-text m-primary">Niḷinikājātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>