<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0l3z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0l3z.html" />
  <meta property="og:description" content="Vīsatinipāta Mātaṅgavagga 11. Mahāpalobhanajātaka Brahmalokā cavitvāna, devaputto mahiddhiko; Rañño putto udapādi, sabbakāmasamiddhisu. Kāmā vā kāmasaññā vā, brahmaloke na vijjati; Svāssu tāyeva saññāya, kāmehi vijigucchatha. Tassa cantepure āsi, jhānāgāraṁ sumāpitaṁ; So tattha paṭisallīno, eko rahasi jhāyatha. Sa rājā paridevesi, puttasokena aṭṭito; “Ekaputto cayaṁ mayhaṁ, na ca kāmāni bhuñjati …" />
  <meta name="twitter:description" content="Vīsatinipāta Mātaṅgavagga 11. Mahāpalobhanajātaka Brahmalokā cavitvāna, devaputto mahiddhiko; Rañño putto udapādi, sabbakāmasamiddhisu. Kāmā vā kāmasaññā vā, brahmaloke na vijjati; Svāssu tāyeva saññāya, kāmehi vijigucchatha. Tassa cantepure āsi, jhānāgāraṁ sumāpitaṁ; So tattha paṭisallīno, eko rahasi jhāyatha. Sa rājā paridevesi, puttasokena aṭṭito; “Ekaputto cayaṁ mayhaṁ, na ca kāmāni bhuñjati …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<p id="ja507c0p2">
<span class="pali m-text">Vīsatinipāta</span><br />
</p>
<p id="ja507c0p3">
<span class="pali m-text">Mātaṅgavagga</span><br />
</p>
<section id="mahapalobhanajataka">
<span id="ja507c0p4"></span><h2><span class="pali m-text">11. Mahāpalobhanajātaka</span></h2>
<p id="ja507c1p1">
<span class="pali m-text">Brahmalokā cavitvāna,</span><br />
</p>
<p id="ja507c1p2">
<span class="pali m-text">devaputto mahiddhiko;</span><br />
</p>
<p id="ja507c1p3">
<span class="pali m-text">Rañño putto udapādi,</span><br />
</p>
<p id="ja507c1p4">
<span class="pali m-text">sabbakāmasamiddhisu.</span><br />
</p>
<p id="ja507c2p1">
<span class="pali m-text">Kāmā vā kāmasaññā vā,</span><br />
</p>
<p id="ja507c2p2">
<span class="pali m-text">brahmaloke na vijjati;</span><br />
</p>
<p id="ja507c2p3">
<span class="pali m-text">Svāssu tāyeva saññāya,</span><br />
</p>
<p id="ja507c2p4">
<span class="pali m-text">kāmehi vijigucchatha.</span><br />
</p>
<p id="ja507c3p1">
<span class="pali m-text">Tassa cantepure āsi,</span><br />
</p>
<p id="ja507c3p2">
<span class="pali m-text">jhānāgāraṁ sumāpitaṁ;</span><br />
</p>
<p id="ja507c3p3">
<span class="pali m-text">So tattha paṭisallīno,</span><br />
</p>
<p id="ja507c3p4">
<span class="pali m-text">eko rahasi jhāyatha.</span><br />
</p>
<p id="ja507c4p1">
<span class="pali m-text">Sa rājā paridevesi,</span><br />
</p>
<p id="ja507c4p2">
<span class="pali m-text">puttasokena aṭṭito;</span><br />
</p>
<p id="ja507c4p3">
<span class="pali m-text">“Ekaputto cayaṁ mayhaṁ,</span><br />
</p>
<p id="ja507c4p4">
<span class="pali m-text">na ca kāmāni bhuñjati.</span><br />
</p>
<p id="ja507c5p1">
<span class="pali m-text">Ko nu khvettha upāyo so,</span><br />
</p>
<p id="ja507c5p2">
<span class="pali m-text">ko vā jānāti kiñcanaṁ;</span><br />
</p>
<p id="ja507c5p3">
<span class="pali m-text">Yo me puttaṁ palobheyya,</span><br />
</p>
<p id="ja507c5p4">
<span class="pali m-text">yathā kāmāni patthaye”.</span><br />
</p>
<p id="ja507c6p1">
<span class="pali m-text">Ahu kumārī tattheva,</span><br />
</p>
<p id="ja507c6p2">
<span class="pali m-text">vaṇṇarūpasamāhitā;</span><br />
</p>
<p id="ja507c6p3">
<span class="pali m-text">Kusalā naccagītassa,</span><br />
</p>
<p id="ja507c6p4">
<span class="pali m-text">vādite ca padakkhiṇā.</span><br />
</p>
<p id="ja507c7p1">
<span class="pali m-text">Sā tattha upasaṅkamma,</span><br />
</p>
<p id="ja507c7p2">
<span class="pali m-text">rājānaṁ etadabravi;</span><br />
</p>
<p id="ja507c7p3">
<span class="pali m-text">“Ahaṁ kho naṁ palobheyyaṁ,</span><br />
</p>
<p id="ja507c7p4">
<span class="pali m-text">sace bhattā bhavissati”.</span><br />
</p>
<p id="ja507c8p1">
<span class="pali m-text">Taṁ tathāvādiniṁ rājā,</span><br />
</p>
<p id="ja507c8p2">
<span class="pali m-text">kumāriṁ etadabravi;</span><br />
</p>
<p id="ja507c8p3">
<span class="pali m-text">“Tvaññeva naṁ palobhehi,</span><br />
</p>
<p id="ja507c8p4">
<span class="pali m-text">tava bhattā bhavissati”.</span><br />
</p>
<p id="ja507c9p1">
<span class="pali m-text">Sā ca antepuraṁ gantvā,</span><br />
</p>
<p id="ja507c9p2">
<span class="pali m-text">bahuṁ kāmupasaṁhitaṁ;</span><br />
</p>
<p id="ja507c9p3">
<span class="pali m-text">Hadayaṅgamā pemanīyā,</span><br />
</p>
<p id="ja507c9p4">
<span class="pali m-text">citrā gāthā abhāsatha.</span><br />
</p>
<p id="ja507c10p1">
<span class="pali m-text">Tassā ca gāyamānāya,</span><br />
</p>
<p id="ja507c10p2">
<span class="pali m-text">saddaṁ sutvāna nāriyā;</span><br />
</p>
<p id="ja507c10p3">
<span class="pali m-text">Kāmacchandassa uppajji,</span><br />
</p>
<p id="ja507c10p4">
<span class="pali m-text">janaṁ so paripucchatha.</span><br />
</p>
<p id="ja507c11p1">
<span class="pali m-text">“Kasseso saddo ko vā so,</span><br />
</p>
<p id="ja507c11p2">
<span class="pali m-text">bhaṇati uccāvacaṁ bahuṁ;</span><br />
</p>
<p id="ja507c11p3">
<span class="pali m-text">Hadayaṅgamaṁ pemanīyaṁ,</span><br />
</p>
<p id="ja507c11p4">
<span class="pali m-text">aho kaṇṇasukhaṁ mama”.</span><br />
</p>
<p id="ja507c12p1">
<span class="pali m-text">“Esā kho pamadā deva,</span><br />
</p>
<p id="ja507c12p2">
<span class="pali m-text">khiḍḍā esā anappikā;</span><br />
</p>
<p id="ja507c12p3">
<span class="pali m-text">Sace tvaṁ kāme bhuñjeyya,</span><br />
</p>
<p id="ja507c12p4">
<span class="pali m-text">bhiyyo bhiyyo chādeyyu taṁ”.</span><br />
</p>
<p id="ja507c13p1">
<span class="pali m-text">“Iṅgha āgacchatorena,</span><br />
</p>
<p id="ja507c13p2">
<span class="pali m-text">avidūramhi gāyatu;</span><br />
</p>
<p id="ja507c13p3">
<span class="pali m-text">Assamassa samīpamhi,</span><br />
</p>
<p id="ja507c13p4">
<span class="pali m-text">santike mayhaṁ gāyatu”.</span><br />
</p>
<p id="ja507c14p1">
<span class="pali m-text">Tirokuṭṭamhi gāyitvā,</span><br />
</p>
<p id="ja507c14p2">
<span class="pali m-text">jhānāgāramhi pāvisi;</span><br />
</p>
<p id="ja507c14p3">
<span class="pali m-text">Bandhi naṁ anupubbena,</span><br />
</p>
<p id="ja507c14p4">
<span class="pali m-text">āraññamiva kuñjaraṁ.</span><br />
</p>
<p id="ja507c15p1">
<span class="pali m-text">Tassa kāmarasaṁ ñatvā,</span><br />
</p>
<p id="ja507c15p2">
<span class="pali m-text">issādhammo ajāyatha;</span><br />
</p>
<p id="ja507c15p3">
<span class="pali m-text">“Ahameva kāme bhuñjeyyaṁ,</span><br />
</p>
<p id="ja507c15p4">
<span class="pali m-text">mā añño puriso ahu”.</span><br />
</p>
<p id="ja507c16p1">
<span class="pali m-text">Tato asiṁ gahetvāna,</span><br />
</p>
<p id="ja507c16p2">
<span class="pali m-text">purise hantuṁ upakkami;</span><br />
</p>
<p id="ja507c16p3">
<span class="pali m-text">“Ahameveko bhuñjissaṁ,</span><br />
</p>
<p id="ja507c16p4">
<span class="pali m-text">mā añño puriso siyā”.</span><br />
</p>
<p id="ja507c17p1">
<span class="pali m-text">Tato jānapadā sabbe,</span><br />
</p>
<p id="ja507c17p2">
<span class="pali m-text">vikkandiṁsu samāgatā;</span><br />
</p>
<p id="ja507c17p3">
<span class="pali m-text">“Putto tyāyaṁ mahārāja,</span><br />
</p>
<p id="ja507c17p4">
<span class="pali m-text">janaṁ heṭhetyadūsakaṁ”.</span><br />
</p>
<p id="ja507c18p1">
<span class="pali m-text">Tañca rājā vivāhesi,</span><br />
</p>
<p id="ja507c18p2">
<span class="pali m-text">samhā raṭṭhā ca khattiyo;</span><br />
</p>
<p id="ja507c18p3">
<span class="pali m-text">“Yāvatā vijitaṁ mayhaṁ,</span><br />
</p>
<p id="ja507c18p4">
<span class="pali m-text">na te vatthabba tāvade”.</span><br />
</p>
<p id="ja507c19p1">
<span class="pali m-text">Tato so bhariyamādāya,</span><br />
</p>
<p id="ja507c19p2">
<span class="pali m-text">samuddaṁ upasaṅkami;</span><br />
</p>
<p id="ja507c19p3">
<span class="pali m-text">Paṇṇasālaṁ karitvāna,</span><br />
</p>
<p id="ja507c19p4">
<span class="pali m-text">vanamuñchāya pāvisi.</span><br />
</p>
<p id="ja507c20p1">
<span class="pali m-text">Athettha isi māgacchi,</span><br />
</p>
<p id="ja507c20p2">
<span class="pali m-text">samuddaṁ uparūpari;</span><br />
</p>
<p id="ja507c20p3">
<span class="pali m-text">So tassa gehaṁ pāvekkhi,</span><br />
</p>
<p id="ja507c20p4">
<span class="pali m-text">bhattakāle upaṭṭhite.</span><br />
</p>
<p id="ja507c21p1">
<span class="pali m-text">Tañca bhariyā palobhesi,</span><br />
</p>
<p id="ja507c21p2">
<span class="pali m-text">passa yāva sudāruṇaṁ;</span><br />
</p>
<p id="ja507c21p3">
<span class="pali m-text">Cuto so brahmacariyamhā,</span><br />
</p>
<p id="ja507c21p4">
<span class="pali m-text">iddhiyā parihāyatha.</span><br />
</p>
<p id="ja507c22p1">
<span class="pali m-text">Rājaputto ca uñchāto,</span><br />
</p>
<p id="ja507c22p2">
<span class="pali m-text">vanamūlaphalaṁ bahuṁ;</span><br />
</p>
<p id="ja507c22p3">
<span class="pali m-text">Sāyaṁ kājena ādāya,</span><br />
</p>
<p id="ja507c22p4">
<span class="pali m-text">assamaṁ upasaṅkami.</span><br />
</p>
<p id="ja507c23p1">
<span class="pali m-text">Isī ca khattiyaṁ disvā,</span><br />
</p>
<p id="ja507c23p2">
<span class="pali m-text">samuddaṁ upasaṅkami;</span><br />
</p>
<p id="ja507c23p3">
<span class="pali m-text">“Vehāyasaṁ gamissan”ti,</span><br />
</p>
<p id="ja507c23p4">
<span class="pali m-text">sīdate so mahaṇṇave.</span><br />
</p>
<p id="ja507c24p1">
<span class="pali m-text">Khattiyo ca isiṁ disvā,</span><br />
</p>
<p id="ja507c24p2">
<span class="pali m-text">sīdamānaṁ mahaṇṇave;</span><br />
</p>
<p id="ja507c24p3">
<span class="pali m-text">Tasseva anukampāya,</span><br />
</p>
<p id="ja507c24p4">
<span class="pali m-text">imā gāthā abhāsatha.</span><br />
</p>
<p id="ja507c25p1">
<span class="pali m-text">“Abhijjamāne vārismiṁ,</span><br />
</p>
<p id="ja507c25p2">
<span class="pali m-text">sayaṁ āgamma iddhiyā;</span><br />
</p>
<p id="ja507c25p3">
<span class="pali m-text">Missībhāvitthiyā gantvā,</span><br />
</p>
<p id="ja507c25p4">
<span class="pali m-text">saṁsīdasi mahaṇṇave.</span><br />
</p>
<p id="ja507c26p1">
<span class="pali m-text">Āvaṭṭanī mahāmāyā,</span><br />
</p>
<p id="ja507c26p2">
<span class="pali m-text">brahmacariyavikopanā;</span><br />
</p>
<p id="ja507c26p3">
<span class="pali m-text">Sīdanti naṁ viditvāna,</span><br />
</p>
<p id="ja507c26p4">
<span class="pali m-text">ārakā parivajjaye.</span><br />
</p>
<p id="ja507c27p1">
<span class="pali m-text">Analā mudusambhāsā,</span><br />
</p>
<p id="ja507c27p2">
<span class="pali m-text">duppūrā tā nadīsamā;</span><br />
</p>
<p id="ja507c27p3">
<span class="pali m-text">Sīdanti naṁ viditvāna,</span><br />
</p>
<p id="ja507c27p4">
<span class="pali m-text">ārakā parivajjaye.</span><br />
</p>
<p id="ja507c28p1">
<span class="pali m-text">Yaṁ etā upasevanti,</span><br />
</p>
<p id="ja507c28p2">
<span class="pali m-text">chandasā vā dhanena vā;</span><br />
</p>
<p id="ja507c28p3">
<span class="pali m-text">Jātavedova saṁ ṭhānaṁ,</span><br />
</p>
<p id="ja507c28p4">
<span class="pali m-text">khippaṁ anudahanti naṁ”.</span><br />
</p>
<p id="ja507c29p1">
<span class="pali m-text">Khattiyassa vaco sutvā,</span><br />
</p>
<p id="ja507c29p2">
<span class="pali m-text">isissa nibbidā ahu;</span><br />
</p>
<p id="ja507c29p3">
<span class="pali m-text">Laddhā porāṇakaṁ maggaṁ,</span><br />
</p>
<p id="ja507c29p4">
<span class="pali m-text">gacchate so vihāyasaṁ.</span><br />
</p>
<p id="ja507c30p1">
<span class="pali m-text">Khattiyo ca isiṁ disvā,</span><br />
</p>
<p id="ja507c30p2">
<span class="pali m-text">gacchamānaṁ vihāyasaṁ;</span><br />
</p>
<p id="ja507c30p3">
<span class="pali m-text">Saṁvegaṁ alabhī dhīro,</span><br />
</p>
<p id="ja507c30p4">
<span class="pali m-text">pabbajjaṁ samarocayi.</span><br />
</p>
<p id="ja507c31p1">
<span class="pali m-text">Tato so pabbajitvāna,</span><br />
</p>
<p id="ja507c31p2">
<span class="pali m-text">kāmarāgaṁ virājayi;</span><br />
</p>
<p id="ja507c31p3">
<span class="pali m-text">Kāmarāgaṁ virājetvā,</span><br />
</p>
<p id="ja507c31p4">
<span class="pali m-text">brahmalokūpago ahūti.</span><br />
</p>
<p id="ja507c32p1">
<span class="pali m-text">Mahāpalobhanajātakaṁ ekādasamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>