<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0l3z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0l3z.html" />
  <meta property="og:description" content="Vīsatinipāta Mātaṅgavagga 11. Mahāpalobhanajātaka Brahmalokā cavitvāna, devaputto mahiddhiko; Rañño putto udapādi, sabbakāmasamiddhisu. Kāmā vā kāmasaññā vā, brahmaloke na vijjati; Svāssu tāyeva saññāya, kāmehi vijigucchatha. Tassa cantepure āsi, jhānāgāraṁ sumāpitaṁ; So tattha paṭisallīno, eko rahasi jhāyatha. Sa rājā paridevesi, puttasokena aṭṭito; “Ekaputto cayaṁ mayhaṁ, na ca kāmāni bhuñjati …" />
  <meta name="twitter:description" content="Vīsatinipāta Mātaṅgavagga 11. Mahāpalobhanajātaka Brahmalokā cavitvāna, devaputto mahiddhiko; Rañño putto udapādi, sabbakāmasamiddhisu. Kāmā vā kāmasaññā vā, brahmaloke na vijjati; Svāssu tāyeva saññāya, kāmehi vijigucchatha. Tassa cantepure āsi, jhānāgāraṁ sumāpitaṁ; So tattha paṭisallīno, eko rahasi jhāyatha. Sa rājā paridevesi, puttasokena aṭṭito; “Ekaputto cayaṁ mayhaṁ, na ca kāmāni bhuñjati …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="mahapalobhanajataka">
<h4><a href="#mahapalobhanajataka">11. Mahāpalobhanajātaka</a></h4>
<p id="ja507c1p1">
<span class="m-text m-primary">Brahmalokā cavitvāna,</span><br />
</p>
<p id="ja507c1p2">
<span class="m-text m-primary">devaputto mahiddhiko;</span><br />
</p>
<p id="ja507c1p3">
<span class="m-text m-primary">Rañño putto udapādi,</span><br />
</p>
<p id="ja507c1p4">
<span class="m-text m-primary">sabbakāmasamiddhisu.</span><br />
</p>
<p id="ja507c2p1">
<span class="m-text m-primary">Kāmā vā kāmasaññā vā,</span><br />
</p>
<p id="ja507c2p2">
<span class="m-text m-primary">brahmaloke na vijjati;</span><br />
</p>
<p id="ja507c2p3">
<span class="m-text m-primary">Svāssu tāyeva saññāya,</span><br />
</p>
<p id="ja507c2p4">
<span class="m-text m-primary">kāmehi vijigucchatha.</span><br />
</p>
<p id="ja507c3p1">
<span class="m-text m-primary">Tassa cantepure āsi,</span><br />
</p>
<p id="ja507c3p2">
<span class="m-text m-primary">jhānāgāraṁ sumāpitaṁ;</span><br />
</p>
<p id="ja507c3p3">
<span class="m-text m-primary">So tattha paṭisallīno,</span><br />
</p>
<p id="ja507c3p4">
<span class="m-text m-primary">eko rahasi jhāyatha.</span><br />
</p>
<p id="ja507c4p1">
<span class="m-text m-primary">Sa rājā paridevesi,</span><br />
</p>
<p id="ja507c4p2">
<span class="m-text m-primary">puttasokena aṭṭito;</span><br />
</p>
<p id="ja507c4p3">
<span class="m-text m-primary">“Ekaputto cayaṁ mayhaṁ,</span><br />
</p>
<p id="ja507c4p4">
<span class="m-text m-primary">na ca kāmāni bhuñjati.</span><br />
</p>
<p id="ja507c5p1">
<span class="m-text m-primary">Ko nu khvettha upāyo so,</span><br />
</p>
<p id="ja507c5p2">
<span class="m-text m-primary">ko vā jānāti kiñcanaṁ;</span><br />
</p>
<p id="ja507c5p3">
<span class="m-text m-primary">Yo me puttaṁ palobheyya,</span><br />
</p>
<p id="ja507c5p4">
<span class="m-text m-primary">yathā kāmāni patthaye”.</span><br />
</p>
<p id="ja507c6p1">
<span class="m-text m-primary">Ahu kumārī tattheva,</span><br />
</p>
<p id="ja507c6p2">
<span class="m-text m-primary">vaṇṇarūpasamāhitā;</span><br />
</p>
<p id="ja507c6p3">
<span class="m-text m-primary">Kusalā naccagītassa,</span><br />
</p>
<p id="ja507c6p4">
<span class="m-text m-primary">vādite ca padakkhiṇā.</span><br />
</p>
<p id="ja507c7p1">
<span class="m-text m-primary">Sā tattha upasaṅkamma,</span><br />
</p>
<p id="ja507c7p2">
<span class="m-text m-primary">rājānaṁ etadabravi;</span><br />
</p>
<p id="ja507c7p3">
<span class="m-text m-primary">“Ahaṁ kho naṁ palobheyyaṁ,</span><br />
</p>
<p id="ja507c7p4">
<span class="m-text m-primary">sace bhattā bhavissati”.</span><br />
</p>
<p id="ja507c8p1">
<span class="m-text m-primary">Taṁ tathāvādiniṁ rājā,</span><br />
</p>
<p id="ja507c8p2">
<span class="m-text m-primary">kumāriṁ etadabravi;</span><br />
</p>
<p id="ja507c8p3">
<span class="m-text m-primary">“Tvaññeva naṁ palobhehi,</span><br />
</p>
<p id="ja507c8p4">
<span class="m-text m-primary">tava bhattā bhavissati”.</span><br />
</p>
<p id="ja507c9p1">
<span class="m-text m-primary">Sā ca antepuraṁ gantvā,</span><br />
</p>
<p id="ja507c9p2">
<span class="m-text m-primary">bahuṁ kāmupasaṁhitaṁ;</span><br />
</p>
<p id="ja507c9p3">
<span class="m-text m-primary">Hadayaṅgamā pemanīyā,</span><br />
</p>
<p id="ja507c9p4">
<span class="m-text m-primary">citrā gāthā abhāsatha.</span><br />
</p>
<p id="ja507c10p1">
<span class="m-text m-primary">Tassā ca gāyamānāya,</span><br />
</p>
<p id="ja507c10p2">
<span class="m-text m-primary">saddaṁ sutvāna nāriyā;</span><br />
</p>
<p id="ja507c10p3">
<span class="m-text m-primary">Kāmacchandassa uppajji,</span><br />
</p>
<p id="ja507c10p4">
<span class="m-text m-primary">janaṁ so paripucchatha.</span><br />
</p>
<p id="ja507c11p1">
<span class="m-text m-primary">“Kasseso saddo ko vā so,</span><br />
</p>
<p id="ja507c11p2">
<span class="m-text m-primary">bhaṇati uccāvacaṁ bahuṁ;</span><br />
</p>
<p id="ja507c11p3">
<span class="m-text m-primary">Hadayaṅgamaṁ pemanīyaṁ,</span><br />
</p>
<p id="ja507c11p4">
<span class="m-text m-primary">aho kaṇṇasukhaṁ mama”.</span><br />
</p>
<p id="ja507c12p1">
<span class="m-text m-primary">“Esā kho pamadā deva,</span><br />
</p>
<p id="ja507c12p2">
<span class="m-text m-primary">khiḍḍā esā anappikā;</span><br />
</p>
<p id="ja507c12p3">
<span class="m-text m-primary">Sace tvaṁ kāme bhuñjeyya,</span><br />
</p>
<p id="ja507c12p4">
<span class="m-text m-primary">bhiyyo bhiyyo chādeyyu taṁ”.</span><br />
</p>
<p id="ja507c13p1">
<span class="m-text m-primary">“Iṅgha āgacchatorena,</span><br />
</p>
<p id="ja507c13p2">
<span class="m-text m-primary">avidūramhi gāyatu;</span><br />
</p>
<p id="ja507c13p3">
<span class="m-text m-primary">Assamassa samīpamhi,</span><br />
</p>
<p id="ja507c13p4">
<span class="m-text m-primary">santike mayhaṁ gāyatu”.</span><br />
</p>
<p id="ja507c14p1">
<span class="m-text m-primary">Tirokuṭṭamhi gāyitvā,</span><br />
</p>
<p id="ja507c14p2">
<span class="m-text m-primary">jhānāgāramhi pāvisi;</span><br />
</p>
<p id="ja507c14p3">
<span class="m-text m-primary">Bandhi naṁ anupubbena,</span><br />
</p>
<p id="ja507c14p4">
<span class="m-text m-primary">āraññamiva kuñjaraṁ.</span><br />
</p>
<p id="ja507c15p1">
<span class="m-text m-primary">Tassa kāmarasaṁ ñatvā,</span><br />
</p>
<p id="ja507c15p2">
<span class="m-text m-primary">issādhammo ajāyatha;</span><br />
</p>
<p id="ja507c15p3">
<span class="m-text m-primary">“Ahameva kāme bhuñjeyyaṁ,</span><br />
</p>
<p id="ja507c15p4">
<span class="m-text m-primary">mā añño puriso ahu”.</span><br />
</p>
<p id="ja507c16p1">
<span class="m-text m-primary">Tato asiṁ gahetvāna,</span><br />
</p>
<p id="ja507c16p2">
<span class="m-text m-primary">purise hantuṁ upakkami;</span><br />
</p>
<p id="ja507c16p3">
<span class="m-text m-primary">“Ahameveko bhuñjissaṁ,</span><br />
</p>
<p id="ja507c16p4">
<span class="m-text m-primary">mā añño puriso siyā”.</span><br />
</p>
<p id="ja507c17p1">
<span class="m-text m-primary">Tato jānapadā sabbe,</span><br />
</p>
<p id="ja507c17p2">
<span class="m-text m-primary">vikkandiṁsu samāgatā;</span><br />
</p>
<p id="ja507c17p3">
<span class="m-text m-primary">“Putto tyāyaṁ mahārāja,</span><br />
</p>
<p id="ja507c17p4">
<span class="m-text m-primary">janaṁ heṭhetyadūsakaṁ”.</span><br />
</p>
<p id="ja507c18p1">
<span class="m-text m-primary">Tañca rājā vivāhesi,</span><br />
</p>
<p id="ja507c18p2">
<span class="m-text m-primary">samhā raṭṭhā ca khattiyo;</span><br />
</p>
<p id="ja507c18p3">
<span class="m-text m-primary">“Yāvatā vijitaṁ mayhaṁ,</span><br />
</p>
<p id="ja507c18p4">
<span class="m-text m-primary">na te vatthabba tāvade”.</span><br />
</p>
<p id="ja507c19p1">
<span class="m-text m-primary">Tato so bhariyamādāya,</span><br />
</p>
<p id="ja507c19p2">
<span class="m-text m-primary">samuddaṁ upasaṅkami;</span><br />
</p>
<p id="ja507c19p3">
<span class="m-text m-primary">Paṇṇasālaṁ karitvāna,</span><br />
</p>
<p id="ja507c19p4">
<span class="m-text m-primary">vanamuñchāya pāvisi.</span><br />
</p>
<p id="ja507c20p1">
<span class="m-text m-primary">Athettha isi māgacchi,</span><br />
</p>
<p id="ja507c20p2">
<span class="m-text m-primary">samuddaṁ uparūpari;</span><br />
</p>
<p id="ja507c20p3">
<span class="m-text m-primary">So tassa gehaṁ pāvekkhi,</span><br />
</p>
<p id="ja507c20p4">
<span class="m-text m-primary">bhattakāle upaṭṭhite.</span><br />
</p>
<p id="ja507c21p1">
<span class="m-text m-primary">Tañca bhariyā palobhesi,</span><br />
</p>
<p id="ja507c21p2">
<span class="m-text m-primary">passa yāva sudāruṇaṁ;</span><br />
</p>
<p id="ja507c21p3">
<span class="m-text m-primary">Cuto so brahmacariyamhā,</span><br />
</p>
<p id="ja507c21p4">
<span class="m-text m-primary">iddhiyā parihāyatha.</span><br />
</p>
<p id="ja507c22p1">
<span class="m-text m-primary">Rājaputto ca uñchāto,</span><br />
</p>
<p id="ja507c22p2">
<span class="m-text m-primary">vanamūlaphalaṁ bahuṁ;</span><br />
</p>
<p id="ja507c22p3">
<span class="m-text m-primary">Sāyaṁ kājena ādāya,</span><br />
</p>
<p id="ja507c22p4">
<span class="m-text m-primary">assamaṁ upasaṅkami.</span><br />
</p>
<p id="ja507c23p1">
<span class="m-text m-primary">Isī ca khattiyaṁ disvā,</span><br />
</p>
<p id="ja507c23p2">
<span class="m-text m-primary">samuddaṁ upasaṅkami;</span><br />
</p>
<p id="ja507c23p3">
<span class="m-text m-primary">“Vehāyasaṁ gamissan”ti,</span><br />
</p>
<p id="ja507c23p4">
<span class="m-text m-primary">sīdate so mahaṇṇave.</span><br />
</p>
<p id="ja507c24p1">
<span class="m-text m-primary">Khattiyo ca isiṁ disvā,</span><br />
</p>
<p id="ja507c24p2">
<span class="m-text m-primary">sīdamānaṁ mahaṇṇave;</span><br />
</p>
<p id="ja507c24p3">
<span class="m-text m-primary">Tasseva anukampāya,</span><br />
</p>
<p id="ja507c24p4">
<span class="m-text m-primary">imā gāthā abhāsatha.</span><br />
</p>
<p id="ja507c25p1">
<span class="m-text m-primary">“Abhijjamāne vārismiṁ,</span><br />
</p>
<p id="ja507c25p2">
<span class="m-text m-primary">sayaṁ āgamma iddhiyā;</span><br />
</p>
<p id="ja507c25p3">
<span class="m-text m-primary">Missībhāvitthiyā gantvā,</span><br />
</p>
<p id="ja507c25p4">
<span class="m-text m-primary">saṁsīdasi mahaṇṇave.</span><br />
</p>
<p id="ja507c26p1">
<span class="m-text m-primary">Āvaṭṭanī mahāmāyā,</span><br />
</p>
<p id="ja507c26p2">
<span class="m-text m-primary">brahmacariyavikopanā;</span><br />
</p>
<p id="ja507c26p3">
<span class="m-text m-primary">Sīdanti naṁ viditvāna,</span><br />
</p>
<p id="ja507c26p4">
<span class="m-text m-primary">ārakā parivajjaye.</span><br />
</p>
<p id="ja507c27p1">
<span class="m-text m-primary">Analā mudusambhāsā,</span><br />
</p>
<p id="ja507c27p2">
<span class="m-text m-primary">duppūrā tā nadīsamā;</span><br />
</p>
<p id="ja507c27p3">
<span class="m-text m-primary">Sīdanti naṁ viditvāna,</span><br />
</p>
<p id="ja507c27p4">
<span class="m-text m-primary">ārakā parivajjaye.</span><br />
</p>
<p id="ja507c28p1">
<span class="m-text m-primary">Yaṁ etā upasevanti,</span><br />
</p>
<p id="ja507c28p2">
<span class="m-text m-primary">chandasā vā dhanena vā;</span><br />
</p>
<p id="ja507c28p3">
<span class="m-text m-primary">Jātavedova saṁ ṭhānaṁ,</span><br />
</p>
<p id="ja507c28p4">
<span class="m-text m-primary">khippaṁ anudahanti naṁ”.</span><br />
</p>
<p id="ja507c29p1">
<span class="m-text m-primary">Khattiyassa vaco sutvā,</span><br />
</p>
<p id="ja507c29p2">
<span class="m-text m-primary">isissa nibbidā ahu;</span><br />
</p>
<p id="ja507c29p3">
<span class="m-text m-primary">Laddhā porāṇakaṁ maggaṁ,</span><br />
</p>
<p id="ja507c29p4">
<span class="m-text m-primary">gacchate so vihāyasaṁ.</span><br />
</p>
<p id="ja507c30p1">
<span class="m-text m-primary">Khattiyo ca isiṁ disvā,</span><br />
</p>
<p id="ja507c30p2">
<span class="m-text m-primary">gacchamānaṁ vihāyasaṁ;</span><br />
</p>
<p id="ja507c30p3">
<span class="m-text m-primary">Saṁvegaṁ alabhī dhīro,</span><br />
</p>
<p id="ja507c30p4">
<span class="m-text m-primary">pabbajjaṁ samarocayi.</span><br />
</p>
<p id="ja507c31p1">
<span class="m-text m-primary">Tato so pabbajitvāna,</span><br />
</p>
<p id="ja507c31p2">
<span class="m-text m-primary">kāmarāgaṁ virājayi;</span><br />
</p>
<p id="ja507c31p3">
<span class="m-text m-primary">Kāmarāgaṁ virājetvā,</span><br />
</p>
<p id="ja507c31p4">
<span class="m-text m-primary">brahmalokūpago ahūti.</span><br />
</p>
<p id="ja507c32p1">
<span class="m-text m-primary">Mahāpalobhanajātakaṁ ekādasamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>