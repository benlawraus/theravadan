<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy00lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy00lz.html" />
  <meta property="og:description" content="Sīhāsaniyavagga 6. Rāhulattheraapadāna “Padumuttarassa bhagavato, Lokajeṭṭhassa tādino; Sattabhūmamhi pāsāde, Ādāsaṁ santhariṁ ahaṁ. Khīṇāsavasahassehi, parikiṇṇo mahāmuni; Upāgami gandhakuṭiṁ, dvipadindo narāsabho. Virocento gandhakuṭiṁ, devadevo narāsabho; Bhikkhusaṅghe ṭhito satthā, imā gāthā abhāsatha. ‘Yenāyaṁ jotitā seyyā, ādāsova susanthato; Tamahaṁ kittayissāmi, suṇātha mama bhāsato. Soṇṇamayā rūpimayā, atho …" />
  <meta name="twitter:description" content="Sīhāsaniyavagga 6. Rāhulattheraapadāna “Padumuttarassa bhagavato, Lokajeṭṭhassa tādino; Sattabhūmamhi pāsāde, Ādāsaṁ santhariṁ ahaṁ. Khīṇāsavasahassehi, parikiṇṇo mahāmuni; Upāgami gandhakuṭiṁ, dvipadindo narāsabho. Virocento gandhakuṭiṁ, devadevo narāsabho; Bhikkhusaṅghe ṭhito satthā, imā gāthā abhāsatha. ‘Yenāyaṁ jotitā seyyā, ādāsova susanthato; Tamahaṁ kittayissāmi, suṇātha mama bhāsato. Soṇṇamayā rūpimayā, atho …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="sihasaniyavagga">
<h2><a href="#sihasaniyavagga">Sīhāsaniyavagga</a></h2>
<section id="rahulattheraapadana">
<h3><a href="#rahulattheraapadana">6. Rāhulattheraapadāna</a></h3>
<p id="tha-ap18c1p1">
<span class="m-text m-primary">“Padumuttarassa bhagavato,</span><br />
</p>
<p id="tha-ap18c1p2">
<span class="m-text m-primary">Lokajeṭṭhassa tādino;</span><br />
</p>
<p id="tha-ap18c1p3">
<span class="m-text m-primary">Sattabhūmamhi pāsāde,</span><br />
</p>
<p id="tha-ap18c1p4">
<span class="m-text m-primary">Ādāsaṁ santhariṁ ahaṁ.</span><br />
</p>
<p id="tha-ap18c2p1">
<span class="m-text m-primary">Khīṇāsavasahassehi,</span><br />
</p>
<p id="tha-ap18c2p2">
<span class="m-text m-primary">parikiṇṇo mahāmuni;</span><br />
</p>
<p id="tha-ap18c2p3">
<span class="m-text m-primary">Upāgami gandhakuṭiṁ,</span><br />
</p>
<p id="tha-ap18c2p4">
<span class="m-text m-primary">dvipadindo narāsabho.</span><br />
</p>
<p id="tha-ap18c3p1">
<span class="m-text m-primary">Virocento gandhakuṭiṁ,</span><br />
</p>
<p id="tha-ap18c3p2">
<span class="m-text m-primary">devadevo narāsabho;</span><br />
</p>
<p id="tha-ap18c3p3">
<span class="m-text m-primary">Bhikkhusaṅghe ṭhito satthā,</span><br />
</p>
<p id="tha-ap18c3p4">
<span class="m-text m-primary">imā gāthā abhāsatha.</span><br />
</p>
<p id="tha-ap18c4p1">
<span class="m-text m-primary">‘Yenāyaṁ jotitā seyyā,</span><br />
</p>
<p id="tha-ap18c4p2">
<span class="m-text m-primary">ādāsova susanthato;</span><br />
</p>
<p id="tha-ap18c4p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap18c4p4">
<span class="m-text m-primary">suṇātha mama bhāsato.</span><br />
</p>
<p id="tha-ap18c5p1">
<span class="m-text m-primary">Soṇṇamayā rūpimayā,</span><br />
</p>
<p id="tha-ap18c5p2">
<span class="m-text m-primary">atho veḷuriyāmayā;</span><br />
</p>
<p id="tha-ap18c5p3">
<span class="m-text m-primary">Nibbattissanti pāsādā,</span><br />
</p>
<p id="tha-ap18c5p4">
<span class="m-text m-primary">ye keci manaso piyā.</span><br />
</p>
<p id="tha-ap18c6p1">
<span class="m-text m-primary">Catusaṭṭhikkhattuṁ devindo,</span><br />
</p>
<p id="tha-ap18c6p2">
<span class="m-text m-primary">devarajjaṁ karissati;</span><br />
</p>
<p id="tha-ap18c6p3">
<span class="m-text m-primary">Sahassakkhattuṁ cakkavattī,</span><br />
</p>
<p id="tha-ap18c6p4">
<span class="m-text m-primary">bhavissati anantarā.</span><br />
</p>
<p id="tha-ap18c7p1">
<span class="m-text m-primary">Ekavīsatikappamhi,</span><br />
</p>
<p id="tha-ap18c7p2">
<span class="m-text m-primary">vimalo nāma khattiyo;</span><br />
</p>
<p id="tha-ap18c7p3">
<span class="m-text m-primary">Cāturanto vijitāvī,</span><br />
</p>
<p id="tha-ap18c7p4">
<span class="m-text m-primary">cakkavattī bhavissati.</span><br />
</p>
<p id="tha-ap18c8p1">
<span class="m-text m-primary">Nagaraṁ reṇuvatī nāma,</span><br />
</p>
<p id="tha-ap18c8p2">
<span class="m-text m-primary">iṭṭhakāhi sumāpitaṁ;</span><br />
</p>
<p id="tha-ap18c8p3">
<span class="m-text m-primary">Āyāmato tīṇi sataṁ,</span><br />
</p>
<p id="tha-ap18c8p4">
<span class="m-text m-primary">caturassasamāyutaṁ.</span><br />
</p>
<p id="tha-ap18c9p1">
<span class="m-text m-primary">Sudassano nāma pāsādo,</span><br />
</p>
<p id="tha-ap18c9p2">
<span class="m-text m-primary">vissakammena māpito;</span><br />
</p>
<p id="tha-ap18c9p3">
<span class="m-text m-primary">Kūṭāgāravarūpeto,</span><br />
</p>
<p id="tha-ap18c9p4">
<span class="m-text m-primary">sattaratanabhūsito.</span><br />
</p>
<p id="tha-ap18c10p1">
<span class="m-text m-primary">Dasasaddāvivittaṁ taṁ,</span><br />
</p>
<p id="tha-ap18c10p2">
<span class="m-text m-primary">vijjādharasamākulaṁ;</span><br />
</p>
<p id="tha-ap18c10p3">
<span class="m-text m-primary">Sudassanaṁva nagaraṁ,</span><br />
</p>
<p id="tha-ap18c10p4">
<span class="m-text m-primary">devatānaṁ bhavissati.</span><br />
</p>
<p id="tha-ap18c11p1">
<span class="m-text m-primary">Pabhā niggacchate tassa,</span><br />
</p>
<p id="tha-ap18c11p2">
<span class="m-text m-primary">uggacchanteva sūriye;</span><br />
</p>
<p id="tha-ap18c11p3">
<span class="m-text m-primary">Virocessati taṁ niccaṁ,</span><br />
</p>
<p id="tha-ap18c11p4">
<span class="m-text m-primary">samantā aṭṭhayojanaṁ.</span><br />
</p>
<p id="tha-ap18c12p1">
<span class="m-text m-primary">Kappasatasahassamhi,</span><br />
</p>
<p id="tha-ap18c12p2">
<span class="m-text m-primary">okkākakulasambhavo;</span><br />
</p>
<p id="tha-ap18c12p3">
<span class="m-text m-primary">Gotamo nāma gottena,</span><br />
</p>
<p id="tha-ap18c12p4">
<span class="m-text m-primary">satthā loke bhavissati.</span><br />
</p>
<p id="tha-ap18c13p1">
<span class="m-text m-primary">Tusitā so cavitvāna,</span><br />
</p>
<p id="tha-ap18c13p2">
<span class="m-text m-primary">sukkamūlena codito;</span><br />
</p>
<p id="tha-ap18c13p3">
<span class="m-text m-primary">Gotamassa bhagavato,</span><br />
</p>
<p id="tha-ap18c13p4">
<span class="m-text m-primary">atrajo so bhavissati.</span><br />
</p>
<p id="tha-ap18c14p1">
<span class="m-text m-primary">Sacevaseyya agāraṁ,</span><br />
</p>
<p id="tha-ap18c14p2">
<span class="m-text m-primary">cakkavattī bhaveyya so;</span><br />
</p>
<p id="tha-ap18c14p3">
<span class="m-text m-primary">Aṭṭhānametaṁ yaṁ tādī,</span><br />
</p>
<p id="tha-ap18c14p4">
<span class="m-text m-primary">agāre ratimajjhagā.</span><br />
</p>
<p id="tha-ap18c15p1">
<span class="m-text m-primary">Nikkhamitvā agāramhā,</span><br />
</p>
<p id="tha-ap18c15p2">
<span class="m-text m-primary">pabbajissati subbato;</span><br />
</p>
<p id="tha-ap18c15p3">
<span class="m-text m-primary">Rāhulo nāma nāmena,</span><br />
</p>
<p id="tha-ap18c15p4">
<span class="m-text m-primary">arahā so bhavissati’.</span><br />
</p>
<p id="tha-ap18c16p1">
<span class="m-text m-primary">Kikīva aṇḍaṁ rakkheyya,</span><br />
</p>
<p id="tha-ap18c16p2">
<span class="m-text m-primary">cāmarī viya vāladhiṁ;</span><br />
</p>
<p id="tha-ap18c16p3">
<span class="m-text m-primary">Nipako sīlasampanno,</span><br />
</p>
<p id="tha-ap18c16p4">
<span class="m-text m-primary">evaṁ rakkhiṁ mahāmuni.</span><br />
</p>
<p id="tha-ap18c17p1">
<span class="m-text m-primary">Tassāhaṁ dhammamaññāya,</span><br />
</p>
<p id="tha-ap18c17p2">
<span class="m-text m-primary">vihāsiṁ sāsane rato;</span><br />
</p>
<p id="tha-ap18c17p3">
<span class="m-text m-primary">Sabbāsave pariññāya,</span><br />
</p>
<p id="tha-ap18c17p4">
<span class="m-text m-primary">viharāmi anāsavo.</span><br />
</p>
<p id="tha-ap18c18p1">
<span class="m-text m-primary">Paṭisambhidā catasso,</span><br />
</p>
<p id="tha-ap18c18p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap18c18p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap18c18p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap18c19p1">
<span class="m-text m-primary">Itthaṁ sudaṁ āyasmā rāhulo thero imā gāthāyo abhāsitthāti.</span><br />
</p>
<p id="tha-ap18c20p1">
<span class="m-text m-primary">Rāhulattherassāpadānaṁ chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>