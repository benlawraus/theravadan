<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ja0530.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ja0529.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0531.html">Next</a></div>
</div>
<p id="ja530c0p2">
<span class="pali m-text">Saṭṭhinipāta</span><br />
</p>
<p id="ja530c0p3">
<span class="pali m-text">Soṇakavagga</span><br />
</p>
<section id="sankiccajataka">
<span id="ja530c0p4"></span><h2><span class="pali m-text">2. Saṅkiccajātaka</span></h2>
<p id="ja530c1p1">
<span class="pali m-text">Disvā nisinnaṁ rājānaṁ,</span><br />
</p>
<p id="ja530c1p2">
<span class="pali m-text">brahmadattaṁ rathesabhaṁ;</span><br />
</p>
<p id="ja530c1p3">
<span class="pali m-text">Athassa paṭivedesi,</span><br />
</p>
<p id="ja530c1p4">
<span class="pali m-text">“yassāsi anukampako.</span><br />
</p>
<p id="ja530c2p1">
<span class="pali m-text">Saṅkiccāyaṁ anuppatto,</span><br />
</p>
<p id="ja530c2p2">
<span class="pali m-text">isīnaṁ sādhusammato;</span><br />
</p>
<p id="ja530c2p3">
<span class="pali m-text">Taramānarūpo niyyāhi,</span><br />
</p>
<p id="ja530c2p4">
<span class="pali m-text">khippaṁ passa mahesinaṁ”.</span><br />
</p>
<p id="ja530c3p1">
<span class="pali m-text">Tato ca rājā taramāno,</span><br />
</p>
<p id="ja530c3p2">
<span class="pali m-text">yuttamāruyha sandanaṁ;</span><br />
</p>
<p id="ja530c3p3">
<span class="pali m-text">Mittāmaccaparibyūḷho,</span><br />
</p>
<p id="ja530c3p4">
<span class="pali m-text">agamāsi rathesabho.</span><br />
</p>
<p id="ja530c4p1">
<span class="pali m-text">Nikkhippa pañca kakudhāni,</span><br />
</p>
<p id="ja530c4p2">
<span class="pali m-text">kāsīnaṁ raṭṭhavaḍḍhano;</span><br />
</p>
<p id="ja530c4p3">
<span class="pali m-text">Vālabījanimuṇhīsaṁ,</span><br />
</p>
<p id="ja530c4p4">
<span class="pali m-text">khaggaṁ chattañcupāhanaṁ.</span><br />
</p>
<p id="ja530c5p1">
<span class="pali m-text">Oruyha rājā yānamhā,</span><br />
</p>
<p id="ja530c5p2">
<span class="pali m-text">ṭhapayitvā paṭicchadaṁ;</span><br />
</p>
<p id="ja530c5p3">
<span class="pali m-text">Āsīnaṁ dāyapassasmiṁ,</span><br />
</p>
<p id="ja530c5p4">
<span class="pali m-text">saṅkiccamupasaṅkami.</span><br />
</p>
<p id="ja530c6p1">
<span class="pali m-text">Upasaṅkamitvā so rājā,</span><br />
</p>
<p id="ja530c6p2">
<span class="pali m-text">sammodi isinā saha;</span><br />
</p>
<p id="ja530c6p3">
<span class="pali m-text">Taṁ kathaṁ vītisāretvā,</span><br />
</p>
<p id="ja530c6p4">
<span class="pali m-text">ekamantaṁ upāvisi.</span><br />
</p>
<p id="ja530c7p1">
<span class="pali m-text">Ekamantaṁ nisinnova,</span><br />
</p>
<p id="ja530c7p2">
<span class="pali m-text">atha kālaṁ amaññatha;</span><br />
</p>
<p id="ja530c7p3">
<span class="pali m-text">Tato pāpāni kammāni,</span><br />
</p>
<p id="ja530c7p4">
<span class="pali m-text">pucchituṁ paṭipajjatha.</span><br />
</p>
<p id="ja530c8p1">
<span class="pali m-text">“Isiṁ pucchāma saṅkiccaṁ,</span><br />
</p>
<p id="ja530c8p2">
<span class="pali m-text">isīnaṁ sādhusammataṁ;</span><br />
</p>
<p id="ja530c8p3">
<span class="pali m-text">Āsīnaṁ dāyapassasmiṁ,</span><br />
</p>
<p id="ja530c8p4">
<span class="pali m-text">isisaṅghapurakkhataṁ.</span><br />
</p>
<p id="ja530c9p1">
<span class="pali m-text">Kaṁ gatiṁ pecca gacchanti,</span><br />
</p>
<p id="ja530c9p2">
<span class="pali m-text">narā dhammāticārino;</span><br />
</p>
<p id="ja530c9p3">
<span class="pali m-text">Aticiṇṇo mayā dhammo,</span><br />
</p>
<p id="ja530c9p4">
<span class="pali m-text">taṁ me akkhāhi pucchito”.</span><br />
</p>
<p id="ja530c10p1">
<span class="pali m-text">Isī avaca saṅkicco,</span><br />
</p>
<p id="ja530c10p2">
<span class="pali m-text">kāsīnaṁ raṭṭhavaḍḍhanaṁ;</span><br />
</p>
<p id="ja530c10p3">
<span class="pali m-text">Āsīnaṁ dāyapassasmiṁ,</span><br />
</p>
<p id="ja530c10p4">
<span class="pali m-text">“mahārāja suṇohi me.</span><br />
</p>
<p id="ja530c11p1">
<span class="pali m-text">Uppathena vajantassa,</span><br />
</p>
<p id="ja530c11p2">
<span class="pali m-text">yo maggamanusāsati;</span><br />
</p>
<p id="ja530c11p3">
<span class="pali m-text">Tassa ce vacanaṁ kayirā,</span><br />
</p>
<p id="ja530c11p4">
<span class="pali m-text">nāssa maggeyya kaṇṭako.</span><br />
</p>
<p id="ja530c12p1">
<span class="pali m-text">Adhammaṁ paṭipannassa,</span><br />
</p>
<p id="ja530c12p2">
<span class="pali m-text">yo dhammamanusāsati;</span><br />
</p>
<p id="ja530c12p3">
<span class="pali m-text">Tassa ce vacanaṁ kayirā,</span><br />
</p>
<p id="ja530c12p4">
<span class="pali m-text">na so gaccheyya duggatiṁ”.</span><br />
</p>
<p id="ja530c13p1">
<span class="pali m-text">“Dhammo patho mahārāja,</span><br />
</p>
<p id="ja530c13p2">
<span class="pali m-text">adhammo pana uppatho;</span><br />
</p>
<p id="ja530c13p3">
<span class="pali m-text">Adhammo nirayaṁ neti,</span><br />
</p>
<p id="ja530c13p4">
<span class="pali m-text">dhammo pāpeti suggatiṁ.</span><br />
</p>
<p id="ja530c14p1">
<span class="pali m-text">Adhammacārino rāja,</span><br />
</p>
<p id="ja530c14p2">
<span class="pali m-text">narā visamajīvino;</span><br />
</p>
<p id="ja530c14p3">
<span class="pali m-text">Yaṁ gatiṁ pecca gacchanti,</span><br />
</p>
<p id="ja530c14p4">
<span class="pali m-text">niraye te suṇohi me.</span><br />
</p>
<p id="ja530c15p1">
<span class="pali m-text">Sañjīvo kāḷasutto ca,</span><br />
</p>
<p id="ja530c15p2">
<span class="pali m-text">saṅghāto dve ca roruvā;</span><br />
</p>
<p id="ja530c15p3">
<span class="pali m-text">Athāparo mahāvīci,</span><br />
</p>
<p id="ja530c15p4">
<span class="pali m-text">tāpano ca patāpano.</span><br />
</p>
<p id="ja530c16p1">
<span class="pali m-text">Iccete aṭṭha nirayā,</span><br />
</p>
<p id="ja530c16p2">
<span class="pali m-text">akkhātā duratikkamā;</span><br />
</p>
<p id="ja530c16p3">
<span class="pali m-text">Ākiṇṇā luddakammehi,</span><br />
</p>
<p id="ja530c16p4">
<span class="pali m-text">paccekā soḷasussadā.</span><br />
</p>
<p id="ja530c17p1">
<span class="pali m-text">Kadariyatāpanā ghorā,</span><br />
</p>
<p id="ja530c17p2">
<span class="pali m-text">accimanto mahabbhayā;</span><br />
</p>
<p id="ja530c17p3">
<span class="pali m-text">Lomahaṁsanarūpā ca,</span><br />
</p>
<p id="ja530c17p4">
<span class="pali m-text">bhesmā paṭibhayā dukhā.</span><br />
</p>
<p id="ja530c18p1">
<span class="pali m-text">Catukkaṇṇā catudvārā,</span><br />
</p>
<p id="ja530c18p2">
<span class="pali m-text">vibhattā bhāgaso mitā;</span><br />
</p>
<p id="ja530c18p3">
<span class="pali m-text">Ayopākārapariyantā,</span><br />
</p>
<p id="ja530c18p4">
<span class="pali m-text">ayasā paṭikujjitā.</span><br />
</p>
<p id="ja530c19p1">
<span class="pali m-text">Tesaṁ ayomayā bhūmi,</span><br />
</p>
<p id="ja530c19p2">
<span class="pali m-text">jalitā tejasā yutā;</span><br />
</p>
<p id="ja530c19p3">
<span class="pali m-text">Samantā yojanasataṁ,</span><br />
</p>
<p id="ja530c19p4">
<span class="pali m-text">phuṭā tiṭṭhanti sabbadā.</span><br />
</p>
<p id="ja530c20p1">
<span class="pali m-text">Ete patanti niraye,</span><br />
</p>
<p id="ja530c20p2">
<span class="pali m-text">uddhampādā avaṁsirā;</span><br />
</p>
<p id="ja530c20p3">
<span class="pali m-text">Isīnaṁ ativattāro,</span><br />
</p>
<p id="ja530c20p4">
<span class="pali m-text">saññatānaṁ tapassinaṁ.</span><br />
</p>
<p id="ja530c21p1">
<span class="pali m-text">Te bhūnahuno paccanti,</span><br />
</p>
<p id="ja530c21p2">
<span class="pali m-text">macchā bilakatā yathā;</span><br />
</p>
<p id="ja530c21p3">
<span class="pali m-text">Saṁvacchare asaṅkheyye,</span><br />
</p>
<p id="ja530c21p4">
<span class="pali m-text">narā kibbisakārino.</span><br />
</p>
<p id="ja530c22p1">
<span class="pali m-text">Ḍayhamānena gattena,</span><br />
</p>
<p id="ja530c22p2">
<span class="pali m-text">niccaṁ santarabāhiraṁ;</span><br />
</p>
<p id="ja530c22p3">
<span class="pali m-text">Nirayā nādhigacchanti,</span><br />
</p>
<p id="ja530c22p4">
<span class="pali m-text">dvāraṁ nikkhamanesino.</span><br />
</p>
<p id="ja530c23p1">
<span class="pali m-text">Puratthimena dhāvanti,</span><br />
</p>
<p id="ja530c23p2">
<span class="pali m-text">tato dhāvanti pacchato;</span><br />
</p>
<p id="ja530c23p3">
<span class="pali m-text">Uttarenapi dhāvanti,</span><br />
</p>
<p id="ja530c23p4">
<span class="pali m-text">tato dhāvanti dakkhiṇaṁ;</span><br />
</p>
<p id="ja530c23p5">
<span class="pali m-text">Yaṁ yañhi dvāraṁ gacchanti,</span><br />
</p>
<p id="ja530c23p6">
<span class="pali m-text">taṁ tadeva pidhīyare.</span><br />
</p>
<p id="ja530c24p1">
<span class="pali m-text">Bahūni vassasahassāni,</span><br />
</p>
<p id="ja530c24p2">
<span class="pali m-text">janā nirayagāmino;</span><br />
</p>
<p id="ja530c24p3">
<span class="pali m-text">Bāhā paggayha kandanti,</span><br />
</p>
<p id="ja530c24p4">
<span class="pali m-text">patvā dukkhaṁ anappakaṁ.</span><br />
</p>
<p id="ja530c25p1">
<span class="pali m-text">Āsīvisaṁva kupitaṁ,</span><br />
</p>
<p id="ja530c25p2">
<span class="pali m-text">tejassiṁ duratikkamaṁ;</span><br />
</p>
<p id="ja530c25p3">
<span class="pali m-text">Na sādhurūpe āsīde,</span><br />
</p>
<p id="ja530c25p4">
<span class="pali m-text">saññatānaṁ tapassinaṁ.</span><br />
</p>
<p id="ja530c26p1">
<span class="pali m-text">Atikāyo mahissāso,</span><br />
</p>
<p id="ja530c26p2">
<span class="pali m-text">ajjuno kekakādhipo;</span><br />
</p>
<p id="ja530c26p3">
<span class="pali m-text">Sahassabāhu ucchinno,</span><br />
</p>
<p id="ja530c26p4">
<span class="pali m-text">isimāsajja gotamaṁ.</span><br />
</p>
<p id="ja530c27p1">
<span class="pali m-text">Arajaṁ rajasā vacchaṁ,</span><br />
</p>
<p id="ja530c27p2">
<span class="pali m-text">Kisaṁ avakiriya daṇḍakī;</span><br />
</p>
<p id="ja530c27p3">
<span class="pali m-text">Tālova mūlato chinno,</span><br />
</p>
<p id="ja530c27p4">
<span class="pali m-text">Sa rājā vibhavaṅgato.</span><br />
</p>
<p id="ja530c28p1">
<span class="pali m-text">Upahacca manaṁ majjho,</span><br />
</p>
<p id="ja530c28p2">
<span class="pali m-text">mātaṅgasmiṁ yasassine;</span><br />
</p>
<p id="ja530c28p3">
<span class="pali m-text">Sapārisajjo ucchinno,</span><br />
</p>
<p id="ja530c28p4">
<span class="pali m-text">majjhāraññaṁ tadā ahu.</span><br />
</p>
<p id="ja530c29p1">
<span class="pali m-text">Kaṇhadīpāyanāsajja,</span><br />
</p>
<p id="ja530c29p2">
<span class="pali m-text">Isiṁ andhakaveṇḍayo;</span><br />
</p>
<p id="ja530c29p3">
<span class="pali m-text">Aññoññaṁ musalā hantvā,</span><br />
</p>
<p id="ja530c29p4">
<span class="pali m-text">Sampattā yamasādhanaṁ.</span><br />
</p>
<p id="ja530c30p1">
<span class="pali m-text">Athāyaṁ isinā satto,</span><br />
</p>
<p id="ja530c30p2">
<span class="pali m-text">antalikkhacaro pure;</span><br />
</p>
<p id="ja530c30p3">
<span class="pali m-text">Pāvekkhi pathaviṁ cecco,</span><br />
</p>
<p id="ja530c30p4">
<span class="pali m-text">hīnatto pattapariyāyaṁ.</span><br />
</p>
<p id="ja530c31p1">
<span class="pali m-text">Tasmā hi chandāgamanaṁ,</span><br />
</p>
<p id="ja530c31p2">
<span class="pali m-text">nappasaṁsanti paṇḍitā;</span><br />
</p>
<p id="ja530c31p3">
<span class="pali m-text">Aduṭṭhacitto bhāseyya,</span><br />
</p>
<p id="ja530c31p4">
<span class="pali m-text">giraṁ saccūpasaṁhitaṁ.</span><br />
</p>
<p id="ja530c32p1">
<span class="pali m-text">Manasā ce paduṭṭhena,</span><br />
</p>
<p id="ja530c32p2">
<span class="pali m-text">yo naro pekkhate muniṁ;</span><br />
</p>
<p id="ja530c32p3">
<span class="pali m-text">Vijjācaraṇasampannaṁ,</span><br />
</p>
<p id="ja530c32p4">
<span class="pali m-text">gantā so nirayaṁ adho.</span><br />
</p>
<p id="ja530c33p1">
<span class="pali m-text">Ye vuḍḍhe paribhāsanti,</span><br />
</p>
<p id="ja530c33p2">
<span class="pali m-text">pharusūpakkamā janā;</span><br />
</p>
<p id="ja530c33p3">
<span class="pali m-text">Anapaccā adāyādā,</span><br />
</p>
<p id="ja530c33p4">
<span class="pali m-text">tālavatthu bhavanti te.</span><br />
</p>
<p id="ja530c34p1">
<span class="pali m-text">Yo ca pabbajitaṁ hanti,</span><br />
</p>
<p id="ja530c34p2">
<span class="pali m-text">katakiccaṁ mahesinaṁ;</span><br />
</p>
<p id="ja530c34p3">
<span class="pali m-text">Sa kāḷasutte niraye,</span><br />
</p>
<p id="ja530c34p4">
<span class="pali m-text">cirarattāya paccati.</span><br />
</p>
<p id="ja530c35p1">
<span class="pali m-text">Yo ca rājā adhammaṭṭho,</span><br />
</p>
<p id="ja530c35p2">
<span class="pali m-text">raṭṭhaviddhaṁsano mago;</span><br />
</p>
<p id="ja530c35p3">
<span class="pali m-text">Tāpayitvā janapadaṁ,</span><br />
</p>
<p id="ja530c35p4">
<span class="pali m-text">tāpane pecca paccati.</span><br />
</p>
<p id="ja530c36p1">
<span class="pali m-text">So ca vassasahassāni,</span><br />
</p>
<p id="ja530c36p2">
<span class="pali m-text">sataṁ dibbāni paccati;</span><br />
</p>
<p id="ja530c36p3">
<span class="pali m-text">Accisaṅghapareto so,</span><br />
</p>
<p id="ja530c36p4">
<span class="pali m-text">dukkhaṁ vedeti vedanaṁ.</span><br />
</p>
<p id="ja530c37p1">
<span class="pali m-text">Tassa aggisikhā kāyā,</span><br />
</p>
<p id="ja530c37p2">
<span class="pali m-text">niccharanti pabhassarā;</span><br />
</p>
<p id="ja530c37p3">
<span class="pali m-text">Tejobhakkhassa gattāni,</span><br />
</p>
<p id="ja530c37p4">
<span class="pali m-text">lomehi ca nakhehi ca.</span><br />
</p>
<p id="ja530c38p1">
<span class="pali m-text">Ḍayhamānena gattena,</span><br />
</p>
<p id="ja530c38p2">
<span class="pali m-text">niccaṁ santarabāhiraṁ;</span><br />
</p>
<p id="ja530c38p3">
<span class="pali m-text">Dukkhābhitunno nadati,</span><br />
</p>
<p id="ja530c38p4">
<span class="pali m-text">nāgo tuttaṭṭito yathā.</span><br />
</p>
<p id="ja530c39p1">
<span class="pali m-text">Yo lobhā pitaraṁ hanti,</span><br />
</p>
<p id="ja530c39p2">
<span class="pali m-text">dosā vā purisādhamo;</span><br />
</p>
<p id="ja530c39p3">
<span class="pali m-text">Sa kāḷasutte niraye,</span><br />
</p>
<p id="ja530c39p4">
<span class="pali m-text">cirarattāya paccati.</span><br />
</p>
<p id="ja530c40p1">
<span class="pali m-text">Sa tādiso paccati lohakumbhiyaṁ,</span><br />
</p>
<p id="ja530c40p2">
<span class="pali m-text">Pakkañca sattīhi hananti nittacaṁ;</span><br />
</p>
<p id="ja530c40p3">
<span class="pali m-text">Andhaṁ karitvā muttakarīsabhakkhaṁ,</span><br />
</p>
<p id="ja530c40p4">
<span class="pali m-text">Khāre nimujjanti tathāvidhaṁ naraṁ.</span><br />
</p>
<p id="ja530c41p1">
<span class="pali m-text">Tattaṁ pakkuthitamayoguḷañca,</span><br />
</p>
<p id="ja530c41p2">
<span class="pali m-text">Dīghe ca phāle cirarattatāpite;</span><br />
</p>
<p id="ja530c41p3">
<span class="pali m-text">Vikkhambhamādāya vibandharajjubhi,</span><br />
</p>
<p id="ja530c41p4">
<span class="pali m-text">Vivaṭe mukhe sampavisanti rakkhasā.</span><br />
</p>
<p id="ja530c42p1">
<span class="pali m-text">Sāmā ca soṇā sabalā ca gijjhā,</span><br />
</p>
<p id="ja530c42p2">
<span class="pali m-text">Kākoḷasaṅghā ca dijā ayomukhā;</span><br />
</p>
<p id="ja530c42p3">
<span class="pali m-text">Saṅgamma khādanti vipphandamānaṁ,</span><br />
</p>
<p id="ja530c42p4">
<span class="pali m-text">Jivhaṁ vibhajja vighāsaṁ salohitaṁ.</span><br />
</p>
<p id="ja530c43p1">
<span class="pali m-text">Taṁ daḍḍhatālaṁ paribhinnagattaṁ,</span><br />
</p>
<p id="ja530c43p2">
<span class="pali m-text">Nippothayantā anuvicaranti rakkhasā;</span><br />
</p>
<p id="ja530c43p3">
<span class="pali m-text">Ratī hi nesaṁ dukhino panītare,</span><br />
</p>
<p id="ja530c43p4">
<span class="pali m-text">Etādisasmiṁ niraye vasanti;</span><br />
</p>
<p id="ja530c43p5">
<span class="pali m-text">Ye keci loke idha pettighātino.</span><br />
</p>
<p id="ja530c44p1">
<span class="pali m-text">Putto ca mātaraṁ hantvā,</span><br />
</p>
<p id="ja530c44p2">
<span class="pali m-text">ito gantvā yamakkhayaṁ;</span><br />
</p>
<p id="ja530c44p3">
<span class="pali m-text">Bhusamāpajjate dukkhaṁ,</span><br />
</p>
<p id="ja530c44p4">
<span class="pali m-text">attakammaphalūpago.</span><br />
</p>
<p id="ja530c45p1">
<span class="pali m-text">Amanussā atibalā,</span><br />
</p>
<p id="ja530c45p2">
<span class="pali m-text">hantāraṁ janayantiyā;</span><br />
</p>
<p id="ja530c45p3">
<span class="pali m-text">Ayomayehi vālehi,</span><br />
</p>
<p id="ja530c45p4">
<span class="pali m-text">pīḷayanti punappunaṁ.</span><br />
</p>
<p id="ja530c46p1">
<span class="pali m-text">Tamassavaṁ sakā gattā,</span><br />
</p>
<p id="ja530c46p2">
<span class="pali m-text">rudhiraṁ attasambhavaṁ;</span><br />
</p>
<p id="ja530c46p3">
<span class="pali m-text">Tambalohavilīnaṁva,</span><br />
</p>
<p id="ja530c46p4">
<span class="pali m-text">tattaṁ pāyenti mattighaṁ.</span><br />
</p>
<p id="ja530c47p1">
<span class="pali m-text">Jigucchaṁ kuṇapaṁ pūtiṁ,</span><br />
</p>
<p id="ja530c47p2">
<span class="pali m-text">Duggandhaṁ gūthakaddamaṁ;</span><br />
</p>
<p id="ja530c47p3">
<span class="pali m-text">Pubbalohitasaṅkāsaṁ,</span><br />
</p>
<p id="ja530c47p4">
<span class="pali m-text">Rahadamogayha tiṭṭhati.</span><br />
</p>
<p id="ja530c48p1">
<span class="pali m-text">Tamenaṁ kimayo tattha,</span><br />
</p>
<p id="ja530c48p2">
<span class="pali m-text">atikāyā ayomukhā;</span><br />
</p>
<p id="ja530c48p3">
<span class="pali m-text">Chaviṁ bhetvāna khādanti,</span><br />
</p>
<p id="ja530c48p4">
<span class="pali m-text">saṅgiddhā maṁsalohite.</span><br />
</p>
<p id="ja530c49p1">
<span class="pali m-text">So ca taṁ nirayaṁ patto,</span><br />
</p>
<p id="ja530c49p2">
<span class="pali m-text">nimuggo sataporisaṁ;</span><br />
</p>
<p id="ja530c49p3">
<span class="pali m-text">Pūtikaṁ kuṇapaṁ vāti,</span><br />
</p>
<p id="ja530c49p4">
<span class="pali m-text">samantā satayojanaṁ.</span><br />
</p>
<p id="ja530c50p1">
<span class="pali m-text">Cakkhumāpi hi cakkhūhi,</span><br />
</p>
<p id="ja530c50p2">
<span class="pali m-text">tena gandhena jīyati;</span><br />
</p>
<p id="ja530c50p3">
<span class="pali m-text">Etādisaṁ brahmadatta,</span><br />
</p>
<p id="ja530c50p4">
<span class="pali m-text">mātugho labhate dukhaṁ.</span><br />
</p>
<p id="ja530c51p1">
<span class="pali m-text">Khuradhāramanukkamma,</span><br />
</p>
<p id="ja530c51p2">
<span class="pali m-text">tikkhaṁ durabhisambhavaṁ;</span><br />
</p>
<p id="ja530c51p3">
<span class="pali m-text">Patanti gabbhapātiyo,</span><br />
</p>
<p id="ja530c51p4">
<span class="pali m-text">duggaṁ vetaraṇiṁ nadiṁ.</span><br />
</p>
<p id="ja530c52p1">
<span class="pali m-text">Ayomayā simbaliyo,</span><br />
</p>
<p id="ja530c52p2">
<span class="pali m-text">soḷasaṅgulakaṇṭakā;</span><br />
</p>
<p id="ja530c52p3">
<span class="pali m-text">Ubhato abhilambanti,</span><br />
</p>
<p id="ja530c52p4">
<span class="pali m-text">duggaṁ vetaraṇiṁ nadiṁ.</span><br />
</p>
<p id="ja530c53p1">
<span class="pali m-text">Te accimanto tiṭṭhanti,</span><br />
</p>
<p id="ja530c53p2">
<span class="pali m-text">aggikkhandhāva ārakā;</span><br />
</p>
<p id="ja530c53p3">
<span class="pali m-text">Ādittā jātavedena,</span><br />
</p>
<p id="ja530c53p4">
<span class="pali m-text">uddhaṁ yojanamuggatā.</span><br />
</p>
<p id="ja530c54p1">
<span class="pali m-text">Ete vajanti niraye,</span><br />
</p>
<p id="ja530c54p2">
<span class="pali m-text">tatte tikhiṇakaṇṭake;</span><br />
</p>
<p id="ja530c54p3">
<span class="pali m-text">Nāriyo ca aticārā,</span><br />
</p>
<p id="ja530c54p4">
<span class="pali m-text">narā ca paradāragū.</span><br />
</p>
<p id="ja530c55p1">
<span class="pali m-text">Te patanti adhokkhandhā,</span><br />
</p>
<p id="ja530c55p2">
<span class="pali m-text">vivattā vihatā puthū;</span><br />
</p>
<p id="ja530c55p3">
<span class="pali m-text">Sayanti vinividdhaṅgā,</span><br />
</p>
<p id="ja530c55p4">
<span class="pali m-text">dīghaṁ jagganti sabbadā.</span><br />
</p>
<p id="ja530c56p1">
<span class="pali m-text">Tato ratyā vivasāne,</span><br />
</p>
<p id="ja530c56p2">
<span class="pali m-text">mahatiṁ pabbatūpamaṁ;</span><br />
</p>
<p id="ja530c56p3">
<span class="pali m-text">Lohakumbhiṁ pavajjanti,</span><br />
</p>
<p id="ja530c56p4">
<span class="pali m-text">tattaṁ aggisamūdakaṁ.</span><br />
</p>
<p id="ja530c57p1">
<span class="pali m-text">Evaṁ divā ca ratto ca,</span><br />
</p>
<p id="ja530c57p2">
<span class="pali m-text">dussīlā mohapārutā;</span><br />
</p>
<p id="ja530c57p3">
<span class="pali m-text">Anubhonti sakaṁ kammaṁ,</span><br />
</p>
<p id="ja530c57p4">
<span class="pali m-text">pubbe dukkaṭamattano.</span><br />
</p>
<p id="ja530c58p1">
<span class="pali m-text">Yā ca bhariyā dhanakkītā,</span><br />
</p>
<p id="ja530c58p2">
<span class="pali m-text">sāmikaṁ atimaññati;</span><br />
</p>
<p id="ja530c58p3">
<span class="pali m-text">Sassuṁ vā sasuraṁ vāpi,</span><br />
</p>
<p id="ja530c58p4">
<span class="pali m-text">jeṭṭhaṁ vāpi nanandaraṁ.</span><br />
</p>
<p id="ja530c59p1">
<span class="pali m-text">Tassā vaṅkena jivhaggaṁ,</span><br />
</p>
<p id="ja530c59p2">
<span class="pali m-text">nibbahanti sabandhanaṁ;</span><br />
</p>
<p id="ja530c59p3">
<span class="pali m-text">Sa byāmamattaṁ kiminaṁ,</span><br />
</p>
<p id="ja530c59p4">
<span class="pali m-text">jivhaṁ passati attani;</span><br />
</p>
<p id="ja530c59p5">
<span class="pali m-text">Viññāpetuṁ na sakkoti,</span><br />
</p>
<p id="ja530c59p6">
<span class="pali m-text">tāpane pecca paccati.</span><br />
</p>
<p id="ja530c60p1">
<span class="pali m-text">Orabbhikā sūkarikā,</span><br />
</p>
<p id="ja530c60p2">
<span class="pali m-text">macchikā migabandhakā;</span><br />
</p>
<p id="ja530c60p3">
<span class="pali m-text">Corā goghātakā luddā,</span><br />
</p>
<p id="ja530c60p4">
<span class="pali m-text">avaṇṇe vaṇṇakārakā.</span><br />
</p>
<p id="ja530c61p1">
<span class="pali m-text">Sattīhi lohakūṭehi,</span><br />
</p>
<p id="ja530c61p2">
<span class="pali m-text">nettiṁsehi usūhi ca;</span><br />
</p>
<p id="ja530c61p3">
<span class="pali m-text">Haññamānā khāranadiṁ,</span><br />
</p>
<p id="ja530c61p4">
<span class="pali m-text">papatanti avaṁsirā.</span><br />
</p>
<p id="ja530c62p1">
<span class="pali m-text">Sāyaṁ pāto kūṭakārī,</span><br />
</p>
<p id="ja530c62p2">
<span class="pali m-text">ayokūṭehi haññati;</span><br />
</p>
<p id="ja530c62p3">
<span class="pali m-text">Tato vantaṁ durattānaṁ,</span><br />
</p>
<p id="ja530c62p4">
<span class="pali m-text">paresaṁ bhuñjare sadā.</span><br />
</p>
<p id="ja530c63p1">
<span class="pali m-text">Dhaṅkā bheraṇḍakā gijjhā,</span><br />
</p>
<p id="ja530c63p2">
<span class="pali m-text">kākoḷā ca ayomukhā;</span><br />
</p>
<p id="ja530c63p3">
<span class="pali m-text">Vipphandamānaṁ khādanti,</span><br />
</p>
<p id="ja530c63p4">
<span class="pali m-text">naraṁ kibbisakārakaṁ.</span><br />
</p>
<p id="ja530c64p1">
<span class="pali m-text">Ye migena migaṁ hanti,</span><br />
</p>
<p id="ja530c64p2">
<span class="pali m-text">pakkhiṁ vā pana pakkhinā;</span><br />
</p>
<p id="ja530c64p3">
<span class="pali m-text">Asanto rajasā channā,</span><br />
</p>
<p id="ja530c64p4">
<span class="pali m-text">gantā te nirayussadaṁ.</span><br />
</p>
<p id="ja530c65p1">
<span class="pali m-text">Santo ca uddhaṁ gacchanti,</span><br />
</p>
<p id="ja530c65p2">
<span class="pali m-text">suciṇṇenidha kammunā;</span><br />
</p>
<p id="ja530c65p3">
<span class="pali m-text">Suciṇṇassa phalaṁ passa,</span><br />
</p>
<p id="ja530c65p4">
<span class="pali m-text">saindā devā sabrahmakā.</span><br />
</p>
<p id="ja530c66p1">
<span class="pali m-text">Taṁ taṁ brūmi mahārāja,</span><br />
</p>
<p id="ja530c66p2">
<span class="pali m-text">Dhammaṁ raṭṭhapatī cara;</span><br />
</p>
<p id="ja530c66p3">
<span class="pali m-text">Tathā rāja carāhi dhammaṁ,</span><br />
</p>
<p id="ja530c66p4">
<span class="pali m-text">Yathā taṁ suciṇṇaṁ nānutappeyya pacchā”ti.</span><br />
</p>
<p id="ja530c67p1">
<span class="pali m-text">Saṅkiccajātakaṁ dutiyaṁ.</span><br />
</p>
<p id="ja530c68p1">
<span class="pali m-text">Saṭṭhinipātaṁ niṭṭhitaṁ.</span><br />
</p>
<p id="ja530c69p1">
<span class="pali m-text">Tassuddānaṁ</span><br />
</p>
<p id="ja530c70p1">
<span class="pali m-text">Atha saṭṭhinipātamhi,</span><br />
</p>
<p id="ja530c70p2">
<span class="pali m-text">Suṇātha mama bhāsitaṁ;</span><br />
</p>
<p id="ja530c70p3">
<span class="pali m-text">Jātakasavhayano pavaro,</span><br />
</p>
<p id="ja530c70p4">
<span class="pali m-text">Soṇakaarindamasavhayano;</span><br />
</p>
<p id="ja530c70p5">
<span class="pali m-text">Tathā vuttarathesabhakiccavaroti.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ja0529.html">Previous</a></div>
<div class="m-col-t-6 m-text-right">
<a href="https://theravadan.org/pages/ja0531.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>