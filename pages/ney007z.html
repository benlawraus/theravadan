<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/ney007z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="/pages/ney007z.html" />
  <meta property="og:description" content="Paṭiniddesavāra Vibhaṅga 4 Padaṭṭhānahāravibhaṅga Tattha katamo padaṭṭhāno hāro? “Dhammaṁ deseti jino”ti, ayaṁ padaṭṭhāno hāro. Kiṁ deseti? Sabbadhammayāthāvaasampaṭivedhalakkhaṇā avijjā, tassā vipallāsā padaṭṭhānaṁ. Ajjhosānalakkhaṇā taṇhā, tassā piyarūpaṁ sātarūpaṁ padaṭṭhānaṁ. Patthanalakkhaṇo lobho, tassa adinnādānaṁ padaṭṭhānaṁ. Vaṇṇasaṇṭhānabyañjanaggaha …" />
  <meta name="twitter:description" content="Paṭiniddesavāra Vibhaṅga 4 Padaṭṭhānahāravibhaṅga Tattha katamo padaṭṭhāno hāro? “Dhammaṁ deseti jino”ti, ayaṁ padaṭṭhāno hāro. Kiṁ deseti? Sabbadhammayāthāvaasampaṭivedhalakkhaṇā avijjā, tassā vipallāsā padaṭṭhānaṁ. Ajjhosānalakkhaṇā taṇhā, tassā piyarūpaṁ sātarūpaṁ padaṭṭhānaṁ. Patthanalakkhaṇo lobho, tassa adinnādānaṁ padaṭṭhānaṁ. Vaṇṇasaṇṭhānabyañjanaggaha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-4">
<h3><a href="#vibhanga-4">Vibhaṅga 4</a></h3>
<p id="ne7c0p4">
<span class="pali m-text">Padaṭṭhānahāravibhaṅga</span><br />
</p>
<p id="ne7c1p1">
<span class="pali m-text">Tattha katamo padaṭṭhāno hāro?</span><br />
</p>
<p id="ne7c1p2">
<span class="pali m-text">“Dhammaṁ deseti jino”ti, ayaṁ padaṭṭhāno hāro.</span><br />
</p>
<p id="ne7c1p3">
<span class="pali m-text">Kiṁ deseti?</span><br />
</p>
<p id="ne7c1p4">
<span class="pali m-text">Sabbadhammayāthāvaasampaṭivedhalakkhaṇā avijjā, tassā vipallāsā padaṭṭhānaṁ.</span><br />
</p>
<p id="ne7c1p5">
<span class="pali m-text">Ajjhosānalakkhaṇā taṇhā, tassā piyarūpaṁ sātarūpaṁ padaṭṭhānaṁ.</span><br />
</p>
<p id="ne7c1p6">
<span class="pali m-text">Patthanalakkhaṇo lobho, tassa adinnādānaṁ padaṭṭhānaṁ.</span><br />
</p>
<p id="ne7c1p7">
<span class="pali m-text">Vaṇṇasaṇṭhānabyañjanaggahaṇalakkhaṇā subhasaññā, tassā indriyā saṁvaro padaṭṭhānaṁ.</span><br />
</p>
<p id="ne7c1p8">
<span class="pali m-text">Sāsavaphassaupagamanalakkhaṇā sukhasaññā, tassā assādo padaṭṭhānaṁ.</span><br />
</p>
<p id="ne7c1p9">
<span class="pali m-text">Saṅkhatalakkhaṇānaṁ dhammānaṁ asamanupassanalakkhaṇā niccasaññā, tassā viññāṇaṁ padaṭṭhānaṁ.</span><br />
</p>
<p id="ne7c1p10">
<span class="pali m-text">Aniccasaññādukkhasaññāasamanupassanalakkhaṇā attasaññā, tassā nāmakāyo padaṭṭhānaṁ.</span><br />
</p>
<p id="ne7c1p11">
<span class="pali m-text">Sabbadhammasampaṭivedhalakkhaṇā vijjā, tassā sabbaṁ neyyaṁ padaṭṭhānaṁ.</span><br />
</p>
<p id="ne7c1p12">
<span class="pali m-text">Cittavikkhepapaṭisaṁharaṇalakkhaṇo samatho, tassa asubhā padaṭṭhānaṁ.</span><br />
</p>
<p id="ne7c1p13">
<span class="pali m-text">Icchāvacarapaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ.</span><br />
</p>
<p id="ne7c1p14">
<span class="pali m-text">Abyāpajjalakkhaṇo adoso, tassa pāṇātipātā veramaṇī padaṭṭhānaṁ.</span><br />
</p>
<p id="ne7c1p15">
<span class="pali m-text">Vatthuavippaṭipattilakkhaṇo amoho, tassa sammāpaṭipatti padaṭṭhānaṁ.</span><br />
</p>
<p id="ne7c1p16">
<span class="pali m-text">Vinīlakavipubbakagahaṇalakkhaṇā asubhasaññā, tassā nibbidā padaṭṭhānaṁ.</span><br />
</p>
<p id="ne7c1p17">
<span class="pali m-text">Sāsavaphassaparijānanalakkhaṇā dukkhasaññā, tassā vedanā padaṭṭhānaṁ.</span><br />
</p>
<p id="ne7c1p18">
<span class="pali m-text">Saṅkhatalakkhaṇānaṁ dhammānaṁ samanupassanalakkhaṇā aniccasaññā, tassā uppādavayā padaṭṭhānaṁ.</span><br />
</p>
<p id="ne7c1p19">
<span class="pali m-text">Sabbadhammaabhinivesalakkhaṇā anattasaññā, tassā dhammasaññā padaṭṭhānaṁ.</span><br />
</p>
<p id="ne7c2p1">
<span class="pali m-text">Pañca kāmaguṇā kāmarāgassa padaṭṭhānaṁ, pañcindriyāni rūpīni rūparāgassa padaṭṭhānaṁ, chaṭṭhāyatanaṁ bhavarāgassa padaṭṭhānaṁ, nibbattabhavānupassitā pañcannaṁ upādānakkhandhānaṁ padaṭṭhānaṁ, pubbenivāsānussatiñāṇadassanassa padaṭṭhānaṁ.</span><br />
</p>
<p id="ne7c2p2">
<span class="pali m-text">Okappanalakkhaṇā saddhā adhimuttipaccupaṭṭhānā ca, anāvilalakkhaṇo pasādo sampasīdanapaccupaṭṭhāno ca.</span><br />
</p>
<p id="ne7c2p3">
<span class="pali m-text">Abhipatthiyanalakkhaṇā saddhā, tassā aveccappasādo padaṭṭhānaṁ.</span><br />
</p>
<p id="ne7c2p4">
<span class="pali m-text">Anāvilalakkhaṇo pasādo, tassa saddhā padaṭṭhānaṁ.</span><br />
</p>
<p id="ne7c2p5">
<span class="pali m-text">Ārambhalakkhaṇaṁ vīriyaṁ, tassa sammappadhānaṁ padaṭṭhānaṁ.</span><br />
</p>
<p id="ne7c2p6">
<span class="pali m-text">Apilāpanalakkhaṇā sati, tassā satipaṭṭhānaṁ padaṭṭhānaṁ.</span><br />
</p>
<p id="ne7c2p7">
<span class="pali m-text">Ekaggalakkhaṇo samādhi, tassa jhānāni padaṭṭhānaṁ.</span><br />
</p>
<p id="ne7c2p8">
<span class="pali m-text">Pajānanalakkhaṇā paññā, tassā saccāni padaṭṭhānaṁ.</span><br />
</p>
<p id="ne7c3p1">
<span class="pali m-text">Aparo nayo, assādamanasikāralakkhaṇo ayonisomanasikāro, tassa avijjā padaṭṭhānaṁ.</span><br />
</p>
<p id="ne7c3p2">
<span class="pali m-text">Saccasammohanalakkhaṇā avijjā, sā saṅkhārānaṁ padaṭṭhānaṁ.</span><br />
</p>
<p id="ne7c3p3">
<span class="pali m-text">Punabbhavavirohaṇalakkhaṇā saṅkhārā, te viññāṇassa padaṭṭhānaṁ.</span><br />
</p>
<p id="ne7c3p4">
<span class="pali m-text">Opapaccayikanibbattilakkhaṇaṁ viññāṇaṁ, taṁ nāmarūpassa padaṭṭhānaṁ.</span><br />
</p>
<p id="ne7c3p5">
<span class="pali m-text">Nāmakāyarūpakāyasaṅghātalakkhaṇaṁ nāmarūpaṁ, taṁ chaḷāyatanassa padaṭṭhānaṁ.</span><br />
</p>
<p id="ne7c3p6">
<span class="pali m-text">Indriyavavatthānalakkhaṇaṁ chaḷāyatanaṁ, taṁ phassassa padaṭṭhānaṁ.</span><br />
</p>
<p id="ne7c3p7">
<span class="pali m-text">Cakkhurūpaviññāṇasannipātalakkhaṇo phasso, so vedanāya padaṭṭhānaṁ.</span><br />
</p>
<p id="ne7c3p8">
<span class="pali m-text">Iṭṭhāniṭṭhaanubhavanalakkhaṇā vedanā, sā taṇhāya padaṭṭhānaṁ.</span><br />
</p>
<p id="ne7c3p9">
<span class="pali m-text">Ajjhosānalakkhaṇā taṇhā, sā upādānassa padaṭṭhānaṁ.</span><br />
</p>
<p id="ne7c3p10">
<span class="pali m-text">Opapaccayikaṁ upādānaṁ, taṁ bhavassa padaṭṭhānaṁ.</span><br />
</p>
<p id="ne7c3p11">
<span class="pali m-text">Nāmakāyarūpakāyasambhavanalakkhaṇo bhavo, so jātiyā padaṭṭhānaṁ.</span><br />
</p>
<p id="ne7c3p12">
<span class="pali m-text">Khandhapātubhavanalakkhaṇā jāti, sā jarāya padaṭṭhānaṁ.</span><br />
</p>
<p id="ne7c3p13">
<span class="pali m-text">Upadhiparipākalakkhaṇā jarā, sā maraṇassa padaṭṭhānaṁ.</span><br />
</p>
<p id="ne7c3p14">
<span class="pali m-text">Jīvitindriyupacchedalakkhaṇaṁ maraṇaṁ, taṁ sokassa padaṭṭhānaṁ.</span><br />
</p>
<p id="ne7c3p15">
<span class="pali m-text">Ussukkakārako soko, so paridevassa padaṭṭhānaṁ.</span><br />
</p>
<p id="ne7c3p16">
<span class="pali m-text">Lālappakārako paridevo, so dukkhassa padaṭṭhānaṁ.</span><br />
</p>
<p id="ne7c3p17">
<span class="pali m-text">Kāyasampīḷanaṁ dukkhaṁ, taṁ domanassassa padaṭṭhānaṁ.</span><br />
</p>
<p id="ne7c3p18">
<span class="pali m-text">Cittasampīḷanaṁ domanassaṁ, taṁ upāyāsassa padaṭṭhānaṁ.</span><br />
</p>
<p id="ne7c3p19">
<span class="pali m-text">Odahanakārako upāyāso, so bhavassa padaṭṭhānaṁ.</span><br />
</p>
<p id="ne7c3p20">
<span class="pali m-text">Imāni bhavaṅgāni yadā samaggāni nibbattāni bhavanti so bhavo, taṁ saṁsārassa padaṭṭhānaṁ.</span><br />
</p>
<p id="ne7c3p21">
<span class="pali m-text">Niyyānikalakkhaṇo maggo, so nirodhassa padaṭṭhānaṁ.</span><br />
</p>
<p id="ne7c4p1">
<span class="pali m-text">Titthaññutā pītaññutāya padaṭṭhānaṁ, pītaññutā pattaññutāya padaṭṭhānaṁ, pattaññutā attaññutāya padaṭṭhānaṁ, attaññutā pubbekatapuññatāya padaṭṭhānaṁ, pubbekatapuññatā patirūpadesavāsassa padaṭṭhānaṁ, patirūpadesavāso sappurisūpanissayassa padaṭṭhānaṁ, sappurisūpanissayo attasammāpaṇidhānassa padaṭṭhānaṁ, attasammāpaṇidhānaṁ sīlānaṁ padaṭṭhānaṁ, sīlāni avippaṭisārassa padaṭṭhānaṁ, avippaṭisāro pāmojjassa padaṭṭhānaṁ, pāmojjaṁ pītiyā padaṭṭhānaṁ, pīti passaddhiyā padaṭṭhānaṁ, passaddhi sukhassa padaṭṭhānaṁ, sukhaṁ samādhissa padaṭṭhānaṁ, samādhi yathābhūtañāṇadassanassa padaṭṭhānaṁ, yathābhūtañāṇadassanaṁ nibbidāya padaṭṭhānaṁ, nibbidā virāgassa padaṭṭhānaṁ, virāgo vimuttiyā padaṭṭhānaṁ.</span><br />
</p>
<p id="ne7c4p2">
<span class="pali m-text">Vimutti vimuttiñāṇadassanassa padaṭṭhānaṁ.</span><br />
</p>
<p id="ne7c4p3">
<span class="pali m-text">Evaṁ yo koci upanissayo yo koci paccayo, sabbo so padaṭṭhānaṁ.</span><br />
</p>
<p id="ne7c4p4">
<span class="pali m-text">Tenāha āyasmā mahākaccāyano “dhammaṁ deseti jino”ti.</span><br />
</p>
<p id="ne7c4p5">
<span class="pali m-text">Niyutto padaṭṭhāno hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>