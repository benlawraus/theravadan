<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mily005p003p00dz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Milindapañha" />
  <meta name="twitter:title" content="Milindapañha" />
  <meta property="og:url" content="/pages/mily005p003p00dz.html" />
  <meta property="og:description" content="Meṇḍakapañha Paṇāmitavagga 11. Ahiṁsāniggahapañha “Bhante nāgasena, bhāsitampetaṁ bhagavatā— ‘ahiṁsāya cara loke, piyo hohisi maṁmivā’ti. Puna ca bhaṇitaṁ— ‘niggaṇhe niggahārahaṁ, paggaṇhe paggahārahan’ti. Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na …" />
  <meta name="twitter:description" content="Meṇḍakapañha Paṇāmitavagga 11. Ahiṁsāniggahapañha “Bhante nāgasena, bhāsitampetaṁ bhagavatā— ‘ahiṁsāya cara loke, piyo hohisi maṁmivā’ti. Puna ca bhaṇitaṁ— ‘niggaṇhe niggahārahaṁ, paggaṇhe paggahārahan’ti. Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<section id="mendakapanha">
<h2><a href="#mendakapanha">Meṇḍakapañha</a></h2>
<section id="panamitavagga">
<h3><a href="#panamitavagga">Paṇāmitavagga</a></h3>
<section id="ahimsaniggahapanha">
<h4><a href="#ahimsaniggahapanha">11. Ahiṁsāniggahapañha</a></h4>
<p id="mil5p3p11c1p1">
<span class="pali m-text">“Bhante nāgasena, bhāsitampetaṁ bhagavatā—</span><br />
</p>
<p id="mil5p3p11c1p2">
<span class="pali m-text">‘ahiṁsāya cara loke, piyo hohisi maṁmivā’ti.</span><br />
</p>
<p id="mil5p3p11c1p3">
<span class="pali m-text">Puna ca bhaṇitaṁ—</span><br />
</p>
<p id="mil5p3p11c1p4">
<span class="pali m-text">‘niggaṇhe niggahārahaṁ, paggaṇhe paggahārahan’ti.</span><br />
</p>
<p id="mil5p3p11c1p5">
<span class="pali m-text">Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na ca bhagavā arahati etaṁ vacanaṁ vattuṁ.</span><br />
</p>
<p id="mil5p3p11c1p6">
<span class="pali m-text">Yadi, bhante nāgasena, bhagavatā bhaṇitaṁ—</span><br />
</p>
<p id="mil5p3p11c1p7">
<span class="pali m-text">‘ahiṁsāya cara loke, piyo hohisi maṁmivā’ti, tena hi ‘niggaṇhe niggahārahaṁ, paggaṇhe paggahārahan’ti yaṁ vacanaṁ, taṁ micchā.</span><br />
</p>
<p id="mil5p3p11c1p8">
<span class="pali m-text">Yadi tathāgatena bhaṇitaṁ—</span><br />
</p>
<p id="mil5p3p11c1p9">
<span class="pali m-text">‘niggaṇhe niggahārahaṁ, paggaṇhe paggahārahan’ti, tena hi ‘ahiṁsāya cara loke, piyo hohisi maṁmivā’ti tampi vacanaṁ micchā.</span><br />
</p>
<p id="mil5p3p11c1p10">
<span class="pali m-text">Ayampi ubhato koṭiko pañho tavānuppatto, so tayā nibbāhitabbo”ti.</span><br />
</p>
<p id="mil5p3p11c2p1">
<span class="pali m-text">“Bhāsitampetaṁ, mahārāja, bhagavatā—</span><br />
</p>
<p id="mil5p3p11c2p2">
<span class="pali m-text">‘ahiṁsāya cara loke, piyo hohisi maṁmivā’ti, bhaṇitañca—</span><br />
</p>
<p id="mil5p3p11c2p3">
<span class="pali m-text">‘niggaṇhe niggahārahaṁ, paggaṇhe paggahārahan’ti.</span><br />
</p>
<p id="mil5p3p11c2p4">
<span class="pali m-text">‘Ahiṁsāya cara loke, piyo hohisi maṁmivā’ti sabbesaṁ, mahārāja, tathāgatānaṁ anumataṁ etaṁ, esā anusiṭṭhi, esā dhammadesanā, dhammo hi, mahārāja, ahiṁsālakkhaṇo, sabhāvavacanaṁ etaṁ.</span><br />
</p>
<p id="mil5p3p11c2p5">
<span class="pali m-text">Yaṁ pana, mahārāja, tathāgato āha—</span><br />
</p>
<p id="mil5p3p11c2p6">
<span class="pali m-text">‘niggaṇhe niggahārahaṁ, paggaṇhe paggahārahan’ti, bhāsā esā, uddhataṁ, mahārāja, cittaṁ niggahetabbaṁ, līnaṁ cittaṁ paggahetabbaṁ.</span><br />
</p>
<p id="mil5p3p11c2p7">
<span class="pali m-text">Akusalaṁ cittaṁ niggahetabbaṁ, kusalaṁ cittaṁ paggahetabbaṁ.</span><br />
</p>
<p id="mil5p3p11c2p8">
<span class="pali m-text">Ayoniso manasikāro niggahetabbo, yoniso manasikāro paggahetabbo.</span><br />
</p>
<p id="mil5p3p11c2p9">
<span class="pali m-text">Micchāpaṭipanno niggahetabbo, sammāpaṭipanno paggahetabbo.</span><br />
</p>
<p id="mil5p3p11c2p10">
<span class="pali m-text">Anariyo niggahetabbo ariyo paggahetabbo.</span><br />
</p>
<p id="mil5p3p11c2p11">
<span class="pali m-text">Coro niggahetabbo, acoro paggahetabbo”ti.</span><br />
</p>
<p id="mil5p3p11c3p1">
<span class="pali m-text">“Hotu, bhante nāgasena, idāni tvaṁ paccāgatosi mama visayaṁ, yamahaṁ pucchāmi, so me attho upagato.</span><br />
</p>
<p id="mil5p3p11c3p2">
<span class="pali m-text">Coro pana, bhante nāgasena, niggaṇhantena kathaṁ niggahetabbo”ti?</span><br />
</p>
<p id="mil5p3p11c3p3">
<span class="pali m-text">“Coro, mahārāja, niggaṇhantena evaṁ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti.</span><br />
</p>
<p id="mil5p3p11c3p4">
<span class="pali m-text">“Yaṁ pana, bhante nāgasena, corānaṁ ghātanaṁ, taṁ tathāgatānaṁ anumatan”ti?</span><br />
</p>
<p id="mil5p3p11c3p5">
<span class="pali m-text">“Na hi, mahārājā”ti.</span><br />
</p>
<p id="mil5p3p11c3p6">
<span class="pali m-text">“Kissa pana coro anusāsanīyo anumato tathāgatānan”ti?</span><br />
</p>
<p id="mil5p3p11c3p7">
<span class="pali m-text">“Yo so, mahārāja, ghātīyati, na so tathāgatānaṁ anumatiyā ghātīyati, sayaṅkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṁ akārakaṁ anaparādhaṁ vīthiyaṁ carantaṁ gahetvā ghātayitun”ti?</span><br />
</p>
<p id="mil5p3p11c3p8">
<span class="pali m-text">“Na sakkā, bhante”ti.</span><br />
</p>
<p id="mil5p3p11c3p9">
<span class="pali m-text">“Kena kāraṇena, mahārājā”ti?</span><br />
</p>
<p id="mil5p3p11c3p10">
<span class="pali m-text">“Akārakattā, bhante”ti.</span><br />
</p>
<p id="mil5p3p11c3p11">
<span class="pali m-text">“Evameva kho, mahārāja, na coro tathāgatānaṁ anumatiyā haññati, sayaṅkatena so haññati, kiṁ panettha anusāsako kiñci dosaṁ āpajjatī”ti?</span><br />
</p>
<p id="mil5p3p11c3p12">
<span class="pali m-text">“Na hi, bhante”ti.</span><br />
</p>
<p id="mil5p3p11c3p13">
<span class="pali m-text">“Tena hi, mahārāja, tathāgatānaṁ anusiṭṭhi sammānusiṭṭhi hotī”ti.</span><br />
</p>
<p id="mil5p3p11c3p14">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil5p3p11c4p1">
<span class="pali m-text">Ahiṁsāniggahapañho ekādasamo.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>