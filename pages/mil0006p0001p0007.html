<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/mil0006p0001p0007.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0001p0006.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0001p0008.html">Next</a></div>
</div>
<p id="mil6p1p7c0p2">
<span class="pali m-text">Anumānapañha</span><br />
</p>
<p id="mil6p1p7c0p3">
<span class="pali m-text">Buddhavagga</span><br />
</p>
<section id="abhisamayantarayakarapanha">
<span id="mil6p1p7c0p4"></span><h2><span class="pali m-text">7. Abhisamayantarāyakarapañha</span></h2>
<p id="mil6p1p7c1p1">
<span class="pali m-text">“Bhante nāgasena, idha yo koci gihī pārājikaṁ ajjhāpanno bhaveyya, so aparena samayena pabbājeyya, attanāpi so na jāneyya ‘gihipārājikaṁ ajjhāpannosmī’ti, napi tassa añño koci ācikkheyya ‘gihipārājikaṁ ajjhāpannosī’ti.</span><br />
</p>
<p id="mil6p1p7c1p2">
<span class="pali m-text">So ca tathattāya paṭipajjeyya, api nu tassa dhammābhisamayo bhaveyyā”ti?</span><br />
</p>
<p id="mil6p1p7c1p3">
<span class="pali m-text">“Na hi, mahārājā”ti.</span><br />
</p>
<p id="mil6p1p7c1p4">
<span class="pali m-text">“Kena, bhante, kāraṇenā”ti?</span><br />
</p>
<p id="mil6p1p7c1p5">
<span class="pali m-text">“Yo tassa hetu dhammābhisamayāya, so tassa samucchinno, tasmā dhammābhisamayo na bhavatī”ti.</span><br />
</p>
<p id="mil6p1p7c2p1">
<span class="pali m-text">“Bhante nāgasena, tumhe bhaṇatha—</span><br />
</p>
<p id="mil6p1p7c2p2">
<span class="pali m-text">‘jānantassa kukkuccaṁ hoti, kukkucce sati āvaraṇaṁ hoti, āvaṭe citte dhammābhisamayo na hotī’ti.</span><br />
</p>
<p id="mil6p1p7c2p3">
<span class="pali m-text">Imassa pana ajānantassa akukkuccajātassa santacittassa viharato kena kāraṇena dhammābhisamayo na hoti, visamena visameneso pañho gacchati, cintetvā visajjethā”ti.</span><br />
</p>
<p id="mil6p1p7c3p1">
<span class="pali m-text">“Ruhati, mahārāja, sukaṭṭhe sukalale maṇḍakhette sāradaṁ sukhasayitaṁ bījan”ti?</span><br />
</p>
<p id="mil6p1p7c3p2">
<span class="pali m-text">“Āma, bhante”ti.</span><br />
</p>
<p id="mil6p1p7c3p3">
<span class="pali m-text">“Api nu, mahārāja, taññeva bījaṁ ghanaselasilātale ruheyyā”ti?</span><br />
</p>
<p id="mil6p1p7c3p4">
<span class="pali m-text">“Na hi, bhante”ti.</span><br />
</p>
<p id="mil6p1p7c3p5">
<span class="pali m-text">“Kissa pana, mahārāja, taññeva bījaṁ kalale ruhati, kissa ghanasele na ruhatī”ti?</span><br />
</p>
<p id="mil6p1p7c3p6">
<span class="pali m-text">“Natthi, bhante, tassa bījassa ruhanāya ghanasele hetu, ahetunā bījaṁ na ruhatī”ti.</span><br />
</p>
<p id="mil6p1p7c3p7">
<span class="pali m-text">“Evameva kho, mahārāja, yena hetunā tassa dhammābhisamayo bhaveyya, so tassa hetu samucchinno, ahetunā dhammābhisamayo na hoti.</span><br />
</p>
<p id="mil6p1p7c4p1">
<span class="pali m-text">Yathā vā pana, mahārāja, daṇḍaleḍḍulaguḷamuggarā pathaviyā ṭhānamupagacchanti, api nu, mahārāja, teyeva daṇḍaleḍḍulaguḷamuggarā gagane ṭhānamupagacchantī”ti?</span><br />
</p>
<p id="mil6p1p7c4p2">
<span class="pali m-text">“Na hi, bhante”ti.</span><br />
</p>
<p id="mil6p1p7c4p3">
<span class="pali m-text">“Kiṁ panettha, mahārāja, kāraṇaṁ, yena kāraṇena teyeva daṇḍaleḍḍulaguḷamuggarā pathaviyā ṭhānamupagacchanti, kena kāraṇena gagane na tiṭṭhantī”ti?</span><br />
</p>
<p id="mil6p1p7c4p4">
<span class="pali m-text">“Natthi, bhante, tesaṁ daṇḍaleḍḍulaguḷamuggarānaṁ patiṭṭhānāya ākāse hetu, ahetunā na tiṭṭhantī”ti.</span><br />
</p>
<p id="mil6p1p7c4p5">
<span class="pali m-text">“Evameva kho, mahārāja, tassa tena dosena abhisamayahetu samucchinno, hetusamugghāte ahetunā abhisamayo na hotīti.</span><br />
</p>
<p id="mil6p1p7c5p1">
<span class="pali m-text">Yathā vā pana, mahārāja, thale aggi jalati, api nu kho, mahārāja, soyeva aggi udake jalatī”ti?</span><br />
</p>
<p id="mil6p1p7c5p2">
<span class="pali m-text">“Na hi, bhante”ti.</span><br />
</p>
<p id="mil6p1p7c5p3">
<span class="pali m-text">“Kiṁ panettha, mahārāja, kāraṇaṁ, yena kāraṇena soyeva aggi thale jalati, kena kāraṇena udake na jalatī”ti?</span><br />
</p>
<p id="mil6p1p7c5p4">
<span class="pali m-text">“Natthi, bhante, aggissa jalanāya udake hetu, ahetunā na jalatī”ti.</span><br />
</p>
<p id="mil6p1p7c5p5">
<span class="pali m-text">“Evameva kho, mahārāja, tassa tena dosena abhisamayahetu samucchinno, hetusamugghāte ahetunā dhammābhisamayo na hotī”ti.</span><br />
</p>
<p id="mil6p1p7c6p1">
<span class="pali m-text">“Bhante nāgasena, punapetaṁ atthaṁ cintehi, na me tattha cittasaññatti bhavati, ajānantassa asati kukkucce āvaraṇaṁ hotīti, kāraṇena maṁ saññāpehī”ti.</span><br />
</p>
<p id="mil6p1p7c6p2">
<span class="pali m-text">“Api nu, mahārāja, visaṁ halāhalaṁ ajānantena khāyitaṁ jīvitaṁ haratī”ti?</span><br />
</p>
<p id="mil6p1p7c6p3">
<span class="pali m-text">“Āma, bhante”ti.</span><br />
</p>
<p id="mil6p1p7c6p4">
<span class="pali m-text">“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti.</span><br />
</p>
<p id="mil6p1p7c7p1">
<span class="pali m-text">Api nu, mahārāja, aggi ajānitvā akkamantaṁ ḍahatī”ti?</span><br />
</p>
<p id="mil6p1p7c7p2">
<span class="pali m-text">“Āma, bhante”ti.</span><br />
</p>
<p id="mil6p1p7c7p3">
<span class="pali m-text">“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti.</span><br />
</p>
<p id="mil6p1p7c8p1">
<span class="pali m-text">Api nu, mahārāja, ajānantaṁ āsīviso ḍaṁsitvā jīvitaṁ haratī”ti?</span><br />
</p>
<p id="mil6p1p7c8p2">
<span class="pali m-text">“Āma, bhante”ti.</span><br />
</p>
<p id="mil6p1p7c8p3">
<span class="pali m-text">“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti.</span><br />
</p>
<p id="mil6p1p7c9p1">
<span class="pali m-text">Nanu, mahārāja, kāliṅgarājā samaṇakolañño sattaratanaparikiṇṇo hatthiratanamabhiruyha kuladassanāya gacchanto ajānantopi nāsakkhi bodhimaṇḍassa uparito gantuṁ, idamettha, mahārāja, kāraṇaṁ, yena kāraṇena ajānantenapi kataṁ pāpaṁ abhisamayantarāyakaraṁ hotī”ti?</span><br />
</p>
<p id="mil6p1p7c9p2">
<span class="pali m-text">“Jinabhāsitaṁ, bhante nāgasena, kāraṇaṁ na sakkā paṭikkosituṁ, esovetassa attho tathā sampaṭicchāmī”ti.</span><br />
</p>
<p id="mil6p1p7c10p1">
<span class="pali m-text">Abhisamayantarāyakarapañho sattamo.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/mil0006p0001p0006.html">Previous</a></div>
<div class="m-col-t-6 m-text-right">
<a href="https://www.theravadan.org/pages/mil0006p0001p0008.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>