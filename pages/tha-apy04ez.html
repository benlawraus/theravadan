<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy04ez.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy04ez.html" />
  <meta property="og:description" content="Sereyyavagga 2. Pupphathūpiyattheraapadāna “Himavantassāvidūre, kukkuro nāma pabbato; Vemajjhe tassa vasati, brāhmaṇo mantapāragū. Pañca sissasahassāni, parivārenti maṁ sadā; Pubbuṭṭhāyī ca te āsuṁ, mantesu ca visāradā. Buddho loke samuppanno, taṁ vijānātha no bhavaṁ; Asītibyañjanānassa, bāttiṁsavaralakkhaṇā. Byāmappabho jinavaro, ādiccova virocati; Sissānaṁ vacanaṁ sutvā, brāhmaṇo mantapāragū. Assamā abhinikkhamma, disa …" />
  <meta name="twitter:description" content="Sereyyavagga 2. Pupphathūpiyattheraapadāna “Himavantassāvidūre, kukkuro nāma pabbato; Vemajjhe tassa vasati, brāhmaṇo mantapāragū. Pañca sissasahassāni, parivārenti maṁ sadā; Pubbuṭṭhāyī ca te āsuṁ, mantesu ca visāradā. Buddho loke samuppanno, taṁ vijānātha no bhavaṁ; Asītibyañjanānassa, bāttiṁsavaralakkhaṇā. Byāmappabho jinavaro, ādiccova virocati; Sissānaṁ vacanaṁ sutvā, brāhmaṇo mantapāragū. Assamā abhinikkhamma, disa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="sereyyavagga">
<h2><a href="#sereyyavagga">Sereyyavagga</a></h2>
<section id="pupphathupiyattheraapadana">
<h3><a href="#pupphathupiyattheraapadana">2. Pupphathūpiyattheraapadāna</a></h3>
<p id="tha-ap124c1p1">
<span class="m-text m-primary">“Himavantassāvidūre,</span><br />
</p>
<p id="tha-ap124c1p2">
<span class="m-text m-primary">kukkuro nāma pabbato;</span><br />
</p>
<p id="tha-ap124c1p3">
<span class="m-text m-primary">Vemajjhe tassa vasati,</span><br />
</p>
<p id="tha-ap124c1p4">
<span class="m-text m-primary">brāhmaṇo mantapāragū.</span><br />
</p>
<p id="tha-ap124c2p1">
<span class="m-text m-primary">Pañca sissasahassāni,</span><br />
</p>
<p id="tha-ap124c2p2">
<span class="m-text m-primary">parivārenti maṁ sadā;</span><br />
</p>
<p id="tha-ap124c2p3">
<span class="m-text m-primary">Pubbuṭṭhāyī ca te āsuṁ,</span><br />
</p>
<p id="tha-ap124c2p4">
<span class="m-text m-primary">mantesu ca visāradā.</span><br />
</p>
<p id="tha-ap124c3p1">
<span class="m-text m-primary">Buddho loke samuppanno,</span><br />
</p>
<p id="tha-ap124c3p2">
<span class="m-text m-primary">taṁ vijānātha no bhavaṁ;</span><br />
</p>
<p id="tha-ap124c3p3">
<span class="m-text m-primary">Asītibyañjanānassa,</span><br />
</p>
<p id="tha-ap124c3p4">
<span class="m-text m-primary">bāttiṁsavaralakkhaṇā.</span><br />
</p>
<p id="tha-ap124c4p1">
<span class="m-text m-primary">Byāmappabho jinavaro,</span><br />
</p>
<p id="tha-ap124c4p2">
<span class="m-text m-primary">ādiccova virocati;</span><br />
</p>
<p id="tha-ap124c4p3">
<span class="m-text m-primary">Sissānaṁ vacanaṁ sutvā,</span><br />
</p>
<p id="tha-ap124c4p4">
<span class="m-text m-primary">brāhmaṇo mantapāragū.</span><br />
</p>
<p id="tha-ap124c5p1">
<span class="m-text m-primary">Assamā abhinikkhamma,</span><br />
</p>
<p id="tha-ap124c5p2">
<span class="m-text m-primary">disaṁ pucchati sissake;</span><br />
</p>
<p id="tha-ap124c5p3">
<span class="m-text m-primary">Yamhi dese mahāvīro,</span><br />
</p>
<p id="tha-ap124c5p4">
<span class="m-text m-primary">vasati lokanāyako.</span><br />
</p>
<p id="tha-ap124c6p1">
<span class="m-text m-primary">Tāhaṁ disaṁ namassissaṁ,</span><br />
</p>
<p id="tha-ap124c6p2">
<span class="m-text m-primary">jinaṁ appaṭipuggalaṁ;</span><br />
</p>
<p id="tha-ap124c6p3">
<span class="m-text m-primary">Udaggacitto sumano,</span><br />
</p>
<p id="tha-ap124c6p4">
<span class="m-text m-primary">pūjesiṁ taṁ tathāgataṁ.</span><br />
</p>
<p id="tha-ap124c7p1">
<span class="m-text m-primary">Etha sissā gamissāma,</span><br />
</p>
<p id="tha-ap124c7p2">
<span class="m-text m-primary">dakkhissāma tathāgataṁ;</span><br />
</p>
<p id="tha-ap124c7p3">
<span class="m-text m-primary">Vanditvā satthuno pāde,</span><br />
</p>
<p id="tha-ap124c7p4">
<span class="m-text m-primary">sossāma jinasāsanaṁ.</span><br />
</p>
<p id="tha-ap124c8p1">
<span class="m-text m-primary">Ekāhaṁ abhinikkhamma,</span><br />
</p>
<p id="tha-ap124c8p2">
<span class="m-text m-primary">byādhiṁ paṭilabhiṁ ahaṁ;</span><br />
</p>
<p id="tha-ap124c8p3">
<span class="m-text m-primary">Byādhinā pīḷito santo,</span><br />
</p>
<p id="tha-ap124c8p4">
<span class="m-text m-primary">sālaṁ vāsayituṁ gamiṁ.</span><br />
</p>
<p id="tha-ap124c9p1">
<span class="m-text m-primary">Sabbe sisse samānetvā,</span><br />
</p>
<p id="tha-ap124c9p2">
<span class="m-text m-primary">apucchiṁ te tathāgataṁ;</span><br />
</p>
<p id="tha-ap124c9p3">
<span class="m-text m-primary">Kīdisaṁ lokanāthassa,</span><br />
</p>
<p id="tha-ap124c9p4">
<span class="m-text m-primary">guṇaṁ paramabuddhino.</span><br />
</p>
<p id="tha-ap124c10p1">
<span class="m-text m-primary">Te me puṭṭhā viyākaṁsu,</span><br />
</p>
<p id="tha-ap124c10p2">
<span class="m-text m-primary">Yathā dassāvino tathā;</span><br />
</p>
<p id="tha-ap124c10p3">
<span class="m-text m-primary">Sakkaccaṁ buddhaseṭṭhaṁ taṁ,</span><br />
</p>
<p id="tha-ap124c10p4">
<span class="m-text m-primary">Desesuṁ mama sammukhā.</span><br />
</p>
<p id="tha-ap124c11p1">
<span class="m-text m-primary">Tesāhaṁ vacanaṁ sutvā,</span><br />
</p>
<p id="tha-ap124c11p2">
<span class="m-text m-primary">sakaṁ cittaṁ pasādayiṁ;</span><br />
</p>
<p id="tha-ap124c11p3">
<span class="m-text m-primary">Pupphehi thūpaṁ katvāna,</span><br />
</p>
<p id="tha-ap124c11p4">
<span class="m-text m-primary">tattha kālaṅkato ahaṁ.</span><br />
</p>
<p id="tha-ap124c12p1">
<span class="m-text m-primary">Te me sarīraṁ jhāpetvā,</span><br />
</p>
<p id="tha-ap124c12p2">
<span class="m-text m-primary">agamuṁ buddhasantikaṁ;</span><br />
</p>
<p id="tha-ap124c12p3">
<span class="m-text m-primary">Añjaliṁ paggahetvāna,</span><br />
</p>
<p id="tha-ap124c12p4">
<span class="m-text m-primary">satthāramabhivādayuṁ.</span><br />
</p>
<p id="tha-ap124c13p1">
<span class="m-text m-primary">Pupphehi thūpaṁ katvāna,</span><br />
</p>
<p id="tha-ap124c13p2">
<span class="m-text m-primary">sugatassa mahesino;</span><br />
</p>
<p id="tha-ap124c13p3">
<span class="m-text m-primary">Kappānaṁ satasahassaṁ,</span><br />
</p>
<p id="tha-ap124c13p4">
<span class="m-text m-primary">duggatiṁ nupapajjahaṁ.</span><br />
</p>
<p id="tha-ap124c14p1">
<span class="m-text m-primary">Cattālīsasahassamhi,</span><br />
</p>
<p id="tha-ap124c14p2">
<span class="m-text m-primary">kappe soḷasa khattiyā;</span><br />
</p>
<p id="tha-ap124c14p3">
<span class="m-text m-primary">Nāmenaggisamā nāma,</span><br />
</p>
<p id="tha-ap124c14p4">
<span class="m-text m-primary">cakkavattī mahabbalā.</span><br />
</p>
<p id="tha-ap124c15p1">
<span class="m-text m-primary">Vīsakappasahassamhi,</span><br />
</p>
<p id="tha-ap124c15p2">
<span class="m-text m-primary">rājāno cakkavattino;</span><br />
</p>
<p id="tha-ap124c15p3">
<span class="m-text m-primary">Ghatāsanasanāmāva,</span><br />
</p>
<p id="tha-ap124c15p4">
<span class="m-text m-primary">aṭṭhattiṁsa mahīpatī.</span><br />
</p>
<p id="tha-ap124c16p1">
<span class="m-text m-primary">Paṭisambhidā catasso,</span><br />
</p>
<p id="tha-ap124c16p2">
<span class="m-text m-primary">…pe…</span><br />
</p>
<p id="tha-ap124c16p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap124c17p1">
<span class="m-text m-primary">Itthaṁ sudaṁ āyasmā pupphathūpiyo thero imā gāthāyo abhāsitthāti.</span><br />
</p>
<p id="tha-ap124c18p1">
<span class="m-text m-primary">Pupphathūpiyattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>