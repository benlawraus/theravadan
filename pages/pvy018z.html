<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/pvy018z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Petavatthu" />
  <meta name="twitter:title" content="Petavatthu" />
  <meta property="og:url" content="https://theravadan.org/pages/pvy018z.html" />
  <meta property="og:description" content="Mahāvagga 1. Ambasakkarapetavatthu Vesālī nāma nagaratthi vajjīnaṁ, Tattha ahu licchavi ambasakkaro; Disvāna petaṁ nagarassa bāhiraṁ, Tattheva pucchittha taṁ kāraṇatthiko. “Seyyā nisajjā nayimassa atthi, Abhikkamo natthi paṭikkamo ca; Asitapītakhāyitavatthabhogā, Paricārikā sāpi imassa natthi. Ye ñātakā diṭṭhasutā suhajjā, Anukampakā yassa ahesuṁ pubbe; Daṭṭhumpi te dāni na taṁ labhanti …" />
  <meta name="twitter:description" content="Mahāvagga 1. Ambasakkarapetavatthu Vesālī nāma nagaratthi vajjīnaṁ, Tattha ahu licchavi ambasakkaro; Disvāna petaṁ nagarassa bāhiraṁ, Tattheva pucchittha taṁ kāraṇatthiko. “Seyyā nisajjā nayimassa atthi, Abhikkamo natthi paṭikkamo ca; Asitapītakhāyitavatthabhogā, Paricārikā sāpi imassa natthi. Ye ñātakā diṭṭhasutā suhajjā, Anukampakā yassa ahesuṁ pubbe; Daṭṭhumpi te dāni na taṁ labhanti …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<section id="mahavagga">
<h2><a href="#mahavagga">Mahāvagga</a></h2>
<section id="ambasakkarapetavatthu">
<h3><a href="#ambasakkarapetavatthu">1. Ambasakkarapetavatthu</a></h3>
<p id="pv36c1p1">
<span class="m-text m-primary">Vesālī nāma nagaratthi vajjīnaṁ,</span><br />
</p>
<p id="pv36c1p2">
<span class="m-text m-primary">Tattha ahu licchavi ambasakkaro;</span><br />
</p>
<p id="pv36c1p3">
<span class="m-text m-primary">Disvāna petaṁ nagarassa bāhiraṁ,</span><br />
</p>
<p id="pv36c1p4">
<span class="m-text m-primary">Tattheva pucchittha taṁ kāraṇatthiko.</span><br />
</p>
<p id="pv36c2p1">
<span class="m-text m-primary">“Seyyā nisajjā nayimassa atthi,</span><br />
</p>
<p id="pv36c2p2">
<span class="m-text m-primary">Abhikkamo natthi paṭikkamo ca;</span><br />
</p>
<p id="pv36c2p3">
<span class="m-text m-primary">Asitapītakhāyitavatthabhogā,</span><br />
</p>
<p id="pv36c2p4">
<span class="m-text m-primary">Paricārikā sāpi imassa natthi.</span><br />
</p>
<p id="pv36c3p1">
<span class="m-text m-primary">Ye ñātakā diṭṭhasutā suhajjā,</span><br />
</p>
<p id="pv36c3p2">
<span class="m-text m-primary">Anukampakā yassa ahesuṁ pubbe;</span><br />
</p>
<p id="pv36c3p3">
<span class="m-text m-primary">Daṭṭhumpi te dāni na taṁ labhanti,</span><br />
</p>
<p id="pv36c3p4">
<span class="m-text m-primary">Virājitatto hi janena tena.</span><br />
</p>
<p id="pv36c4p1">
<span class="m-text m-primary">Na oggatattassa bhavanti mittā,</span><br />
</p>
<p id="pv36c4p2">
<span class="m-text m-primary">Jahanti mittā vikalaṁ viditvā;</span><br />
</p>
<p id="pv36c4p3">
<span class="m-text m-primary">Atthañca disvā parivārayanti,</span><br />
</p>
<p id="pv36c4p4">
<span class="m-text m-primary">Bahū mittā uggatattassa honti.</span><br />
</p>
<p id="pv36c5p1">
<span class="m-text m-primary">Nihīnatto sabbabhogehi kiccho,</span><br />
</p>
<p id="pv36c5p2">
<span class="m-text m-primary">Sammakkhito samparibhinnagatto;</span><br />
</p>
<p id="pv36c5p3">
<span class="m-text m-primary">Ussāvabindūva palimpamāno,</span><br />
</p>
<p id="pv36c5p4">
<span class="m-text m-primary">Ajja suve jīvitassūparodho.</span><br />
</p>
<p id="pv36c6p1">
<span class="m-text m-primary">Etādisaṁ uttamakicchappattaṁ,</span><br />
</p>
<p id="pv36c6p2">
<span class="m-text m-primary">Uttāsitaṁ pucimandassa sūle;</span><br />
</p>
<p id="pv36c6p3">
<span class="m-text m-primary">‘Atha tvaṁ kena vaṇṇena vadesi yakkha,</span><br />
</p>
<p id="pv36c6p4">
<span class="m-text m-primary">Jīva bho jīvitameva seyyo’”ti.</span><br />
</p>
<p id="pv36c7p1">
<span class="m-text m-primary">“Sālohito esa ahosi mayhaṁ,</span><br />
</p>
<p id="pv36c7p2">
<span class="m-text m-primary">Ahaṁ sarāmi purimāya jātiyā;</span><br />
</p>
<p id="pv36c7p3">
<span class="m-text m-primary">Disvā ca me kāruññamahosi rāja,</span><br />
</p>
<p id="pv36c7p4">
<span class="m-text m-primary">Mā pāpadhammo nirayaṁ patāyaṁ.</span><br />
</p>
<p id="pv36c8p1">
<span class="m-text m-primary">Ito cuto licchavi esa poso,</span><br />
</p>
<p id="pv36c8p2">
<span class="m-text m-primary">Sattussadaṁ nirayaṁ ghorarūpaṁ;</span><br />
</p>
<p id="pv36c8p3">
<span class="m-text m-primary">Upapajjati dukkaṭakammakārī,</span><br />
</p>
<p id="pv36c8p4">
<span class="m-text m-primary">Mahābhitāpaṁ kaṭukaṁ bhayānakaṁ.</span><br />
</p>
<p id="pv36c9p1">
<span class="m-text m-primary">Anekabhāgena guṇena seyyo,</span><br />
</p>
<p id="pv36c9p2">
<span class="m-text m-primary">Ayameva sūlo nirayena tena;</span><br />
</p>
<p id="pv36c9p3">
<span class="m-text m-primary">Ekantadukkhaṁ kaṭukaṁ bhayānakaṁ,</span><br />
</p>
<p id="pv36c9p4">
<span class="m-text m-primary">Ekantatibbaṁ nirayaṁ patāyaṁ.</span><br />
</p>
<p id="pv36c10p1">
<span class="m-text m-primary">Idañca sutvā vacanaṁ mameso,</span><br />
</p>
<p id="pv36c10p2">
<span class="m-text m-primary">Dukkhūpanīto vijaheyya pāṇaṁ;</span><br />
</p>
<p id="pv36c10p3">
<span class="m-text m-primary">Tasmā ahaṁ santike na bhaṇāmi,</span><br />
</p>
<p id="pv36c10p4">
<span class="m-text m-primary">Mā me kato jīvitassūparodho”.</span><br />
</p>
<p id="pv36c11p1">
<span class="m-text m-primary">“Aññāto eso purisassa attho,</span><br />
</p>
<p id="pv36c11p2">
<span class="m-text m-primary">Aññampi icchāmase pucchituṁ tuvaṁ;</span><br />
</p>
<p id="pv36c11p3">
<span class="m-text m-primary">Okāsakammaṁ sace no karosi,</span><br />
</p>
<p id="pv36c11p4">
<span class="m-text m-primary">Pucchāma taṁ no na ca kujjhitabban”ti.</span><br />
</p>
<p id="pv36c12p1">
<span class="m-text m-primary">“Addhā paṭiññā me tadā ahu,</span><br />
</p>
<p id="pv36c12p2">
<span class="m-text m-primary">Nācikkhanā appasannassa hoti;</span><br />
</p>
<p id="pv36c12p3">
<span class="m-text m-primary">Akāmā saddheyyavacoti katvā,</span><br />
</p>
<p id="pv36c12p4">
<span class="m-text m-primary">Pucchassu maṁ kāmaṁ yathā visayhan”ti.</span><br />
</p>
<p id="pv36c13p1">
<span class="m-text m-primary">“Yaṁ kiñcahaṁ cakkhunā passissāmi,</span><br />
</p>
<p id="pv36c13p2">
<span class="m-text m-primary">Sabbampi tāhaṁ abhisaddaheyyaṁ;</span><br />
</p>
<p id="pv36c13p3">
<span class="m-text m-primary">Disvāva taṁ nopi ce saddaheyyaṁ,</span><br />
</p>
<p id="pv36c13p4">
<span class="m-text m-primary">Kareyyāsi me yakkha niyassakamman”ti.</span><br />
</p>
<p id="pv36c14p1">
<span class="m-text m-primary">“Saccappaṭiññā tava mesā hotu,</span><br />
</p>
<p id="pv36c14p2">
<span class="m-text m-primary">Sutvāna dhammaṁ labha suppasādaṁ;</span><br />
</p>
<p id="pv36c14p3">
<span class="m-text m-primary">Aññatthiko no ca paduṭṭhacitto,</span><br />
</p>
<p id="pv36c14p4">
<span class="m-text m-primary">Yaṁ te sutaṁ asutañcāpi dhammaṁ;</span><br />
</p>
<p id="pv36c14p5">
<span class="m-text m-primary">Sabbampi akkhissaṁ yathā pajānanti”.</span><br />
</p>
<p id="pv36c15p1">
<span class="m-text m-primary">“Setena assena alaṅkatena,</span><br />
</p>
<p id="pv36c15p2">
<span class="m-text m-primary">Upayāsi sūlāvutakassa santike;</span><br />
</p>
<p id="pv36c15p3">
<span class="m-text m-primary">Yānaṁ idaṁ abbhutaṁ dassaneyyaṁ,</span><br />
</p>
<p id="pv36c15p4">
<span class="m-text m-primary">Kissetaṁ kammassa ayaṁ vipāko”ti.</span><br />
</p>
<p id="pv36c16p1">
<span class="m-text m-primary">“Vesāliyā nagarassa majjhe,</span><br />
</p>
<p id="pv36c16p2">
<span class="m-text m-primary">Cikkhallamagge narakaṁ ahosi;</span><br />
</p>
<p id="pv36c16p3">
<span class="m-text m-primary">Gosīsamekāhaṁ pasannacitto,</span><br />
</p>
<p id="pv36c16p4">
<span class="m-text m-primary">Setaṁ gahetvā narakasmiṁ nikkhipiṁ.</span><br />
</p>
<p id="pv36c17p1">
<span class="m-text m-primary">Etasmiṁ pādāni patiṭṭhapetvā,</span><br />
</p>
<p id="pv36c17p2">
<span class="m-text m-primary">Mayañca aññe ca atikkamimhā;</span><br />
</p>
<p id="pv36c17p3">
<span class="m-text m-primary">Yānaṁ idaṁ abbhutaṁ dassaneyyaṁ,</span><br />
</p>
<p id="pv36c17p4">
<span class="m-text m-primary">Tasseva kammassa ayaṁ vipāko”ti.</span><br />
</p>
<p id="pv36c18p1">
<span class="m-text m-primary">“Vaṇṇo ca te sabbadisā pabhāsati,</span><br />
</p>
<p id="pv36c18p2">
<span class="m-text m-primary">Gandho ca te sabbadisā pavāyati;</span><br />
</p>
<p id="pv36c18p3">
<span class="m-text m-primary">Yakkhiddhipattosi mahānubhāvo,</span><br />
</p>
<p id="pv36c18p4">
<span class="m-text m-primary">Naggo cāsi kissa ayaṁ vipāko”ti.</span><br />
</p>
<p id="pv36c19p1">
<span class="m-text m-primary">“Akkodhano niccapasannacitto,</span><br />
</p>
<p id="pv36c19p2">
<span class="m-text m-primary">Saṇhāhi vācāhi janaṁ upemi;</span><br />
</p>
<p id="pv36c19p3">
<span class="m-text m-primary">Tasseva kammassa ayaṁ vipāko,</span><br />
</p>
<p id="pv36c19p4">
<span class="m-text m-primary">Dibbo me vaṇṇo satataṁ pabhāsati.</span><br />
</p>
<p id="pv36c20p1">
<span class="m-text m-primary">Yasañca kittiñca dhamme ṭhitānaṁ,</span><br />
</p>
<p id="pv36c20p2">
<span class="m-text m-primary">Disvāna mantemi pasannacitto;</span><br />
</p>
<p id="pv36c20p3">
<span class="m-text m-primary">Tasseva kammassa ayaṁ vipāko,</span><br />
</p>
<p id="pv36c20p4">
<span class="m-text m-primary">Dibbo me gandho satataṁ pavāyati.</span><br />
</p>
<p id="pv36c21p1">
<span class="m-text m-primary">Sahāyānaṁ titthasmiṁ nhāyantānaṁ,</span><br />
</p>
<p id="pv36c21p2">
<span class="m-text m-primary">Thale gahetvā nidahissa dussaṁ;</span><br />
</p>
<p id="pv36c21p3">
<span class="m-text m-primary">Khiḍḍatthiko no ca paduṭṭhacitto,</span><br />
</p>
<p id="pv36c21p4">
<span class="m-text m-primary">Tenamhi naggo kasirā ca vuttī”ti.</span><br />
</p>
<p id="pv36c22p1">
<span class="m-text m-primary">“Yo kīḷamāno pakaroti pāpaṁ,</span><br />
</p>
<p id="pv36c22p2">
<span class="m-text m-primary">Tassedisaṁ kammavipākamāhu;</span><br />
</p>
<p id="pv36c22p3">
<span class="m-text m-primary">Akīḷamāno pana yo karoti,</span><br />
</p>
<p id="pv36c22p4">
<span class="m-text m-primary">Kiṁ tassa kammassa vipākamāhū”ti.</span><br />
</p>
<p id="pv36c23p1">
<span class="m-text m-primary">“Ye duṭṭhasaṅkappamanā manussā,</span><br />
</p>
<p id="pv36c23p2">
<span class="m-text m-primary">Kāyena vācāya ca saṅkiliṭṭhā;</span><br />
</p>
<p id="pv36c23p3">
<span class="m-text m-primary">Kāyassa bhedā abhisamparāyaṁ,</span><br />
</p>
<p id="pv36c23p4">
<span class="m-text m-primary">Asaṁsayaṁ te nirayaṁ upenti.</span><br />
</p>
<p id="pv36c24p1">
<span class="m-text m-primary">Apare pana sugatimāsamānā,</span><br />
</p>
<p id="pv36c24p2">
<span class="m-text m-primary">Dāne ratā saṅgahitattabhāvā;</span><br />
</p>
<p id="pv36c24p3">
<span class="m-text m-primary">Kāyassa bhedā abhisamparāyaṁ,</span><br />
</p>
<p id="pv36c24p4">
<span class="m-text m-primary">Asaṁsayaṁ te sugatiṁ upentī”ti.</span><br />
</p>
<p id="pv36c25p1">
<span class="m-text m-primary">“Taṁ kinti jāneyyamahaṁ avecca,</span><br />
</p>
<p id="pv36c25p2">
<span class="m-text m-primary">Kalyāṇapāpassa ayaṁ vipāko;</span><br />
</p>
<p id="pv36c25p3">
<span class="m-text m-primary">Kiṁ vāhaṁ disvā abhisaddaheyyaṁ,</span><br />
</p>
<p id="pv36c25p4">
<span class="m-text m-primary">Ko vāpi maṁ saddahāpeyya etan”ti.</span><br />
</p>
<p id="pv36c26p1">
<span class="m-text m-primary">“Disvā ca sutvā abhisaddahassu,</span><br />
</p>
<p id="pv36c26p2">
<span class="m-text m-primary">Kalyāṇapāpassa ayaṁ vipāko;</span><br />
</p>
<p id="pv36c26p3">
<span class="m-text m-primary">Kalyāṇapāpe ubhaye asante,</span><br />
</p>
<p id="pv36c26p4">
<span class="m-text m-primary">Siyā nu sattā sugatā duggatā vā.</span><br />
</p>
<p id="pv36c27p1">
<span class="m-text m-primary">No cettha kammāni kareyyuṁ maccā,</span><br />
</p>
<p id="pv36c27p2">
<span class="m-text m-primary">Kalyāṇapāpāni manussaloke;</span><br />
</p>
<p id="pv36c27p3">
<span class="m-text m-primary">Nāhesuṁ sattā sugatā duggatā vā,</span><br />
</p>
<p id="pv36c27p4">
<span class="m-text m-primary">Hīnā paṇītā ca manussaloke.</span><br />
</p>
<p id="pv36c28p1">
<span class="m-text m-primary">Yasmā ca kammāni karonti maccā,</span><br />
</p>
<p id="pv36c28p2">
<span class="m-text m-primary">Kalyāṇapāpāni manussaloke;</span><br />
</p>
<p id="pv36c28p3">
<span class="m-text m-primary">Tasmā hi sattā sugatā duggatā vā,</span><br />
</p>
<p id="pv36c28p4">
<span class="m-text m-primary">Hīnā paṇītā ca manussaloke.</span><br />
</p>
<p id="pv36c29p1">
<span class="m-text m-primary">Dvayajja kammānaṁ vipākamāhu,</span><br />
</p>
<p id="pv36c29p2">
<span class="m-text m-primary">Sukhassa dukkhassa ca vedanīyaṁ;</span><br />
</p>
<p id="pv36c29p3">
<span class="m-text m-primary">Tā devatāyo paricārayanti,</span><br />
</p>
<p id="pv36c29p4">
<span class="m-text m-primary">Paccanti bālā dvayataṁ apassino.</span><br />
</p>
<p id="pv36c30p1">
<span class="m-text m-primary">Na matthi kammāni sayaṅkatāni,</span><br />
</p>
<p id="pv36c30p2">
<span class="m-text m-primary">Datvāpi me natthi yo ādiseyya;</span><br />
</p>
<p id="pv36c30p3">
<span class="m-text m-primary">Acchādanaṁ sayanamathannapānaṁ,</span><br />
</p>
<p id="pv36c30p4">
<span class="m-text m-primary">Tenamhi naggo kasirā ca vuttī”ti.</span><br />
</p>
<p id="pv36c31p1">
<span class="m-text m-primary">“Siyā nu kho kāraṇaṁ kiñci yakkha,</span><br />
</p>
<p id="pv36c31p2">
<span class="m-text m-primary">Acchādanaṁ yena tuvaṁ labhetha;</span><br />
</p>
<p id="pv36c31p3">
<span class="m-text m-primary">Ācikkha me tvaṁ yadatthi hetu,</span><br />
</p>
<p id="pv36c31p4">
<span class="m-text m-primary">Saddhāyikaṁ hetuvaco suṇomā”ti.</span><br />
</p>
<p id="pv36c32p1">
<span class="m-text m-primary">“Kappitako nāma idhatthi bhikkhu,</span><br />
</p>
<p id="pv36c32p2">
<span class="m-text m-primary">Jhāyī susīlo arahā vimutto;</span><br />
</p>
<p id="pv36c32p3">
<span class="m-text m-primary">Guttindriyo saṁvutapātimokkho,</span><br />
</p>
<p id="pv36c32p4">
<span class="m-text m-primary">Sītibhūto uttamadiṭṭhipatto.</span><br />
</p>
<p id="pv36c33p1">
<span class="m-text m-primary">Sakhilo vadaññū suvaco sumukho,</span><br />
</p>
<p id="pv36c33p2">
<span class="m-text m-primary">Svāgamo suppaṭimuttako ca;</span><br />
</p>
<p id="pv36c33p3">
<span class="m-text m-primary">Puññassa khettaṁ araṇavihārī,</span><br />
</p>
<p id="pv36c33p4">
<span class="m-text m-primary">Devamanussānañca dakkhiṇeyyo.</span><br />
</p>
<p id="pv36c34p1">
<span class="m-text m-primary">Santo vidhūmo anīgho nirāso,</span><br />
</p>
<p id="pv36c34p2">
<span class="m-text m-primary">Mutto visallo amamo avaṅko;</span><br />
</p>
<p id="pv36c34p3">
<span class="m-text m-primary">Nirūpadhī sabbapapañcakhīṇo,</span><br />
</p>
<p id="pv36c34p4">
<span class="m-text m-primary">Tisso vijjā anuppatto jutimā.</span><br />
</p>
<p id="pv36c35p1">
<span class="m-text m-primary">Appaññāto disvāpi na ca sujāno,</span><br />
</p>
<p id="pv36c35p2">
<span class="m-text m-primary">Munīti naṁ vajjisu voharanti;</span><br />
</p>
<p id="pv36c35p3">
<span class="m-text m-primary">Jānanti taṁ yakkhabhūtā anejaṁ,</span><br />
</p>
<p id="pv36c35p4">
<span class="m-text m-primary">Kalyāṇadhammaṁ vicarantaṁ loke.</span><br />
</p>
<p id="pv36c36p1">
<span class="m-text m-primary">Tassa tuvaṁ ekayugaṁ duve vā,</span><br />
</p>
<p id="pv36c36p2">
<span class="m-text m-primary">Mamuddisitvāna sace dadetha;</span><br />
</p>
<p id="pv36c36p3">
<span class="m-text m-primary">Paṭiggahītāni ca tāni assu,</span><br />
</p>
<p id="pv36c36p4">
<span class="m-text m-primary">Mamañca passetha sannaddhadussan”ti.</span><br />
</p>
<p id="pv36c37p1">
<span class="m-text m-primary">“Kasmiṁ padese samaṇaṁ vasantaṁ,</span><br />
</p>
<p id="pv36c37p2">
<span class="m-text m-primary">Gantvāna passemu mayaṁ idāni;</span><br />
</p>
<p id="pv36c37p3">
<span class="m-text m-primary">Yo majja kaṅkhaṁ vicikicchitañca,</span><br />
</p>
<p id="pv36c37p4">
<span class="m-text m-primary">Diṭṭhīvisūkāni vinodayeyyā”ti.</span><br />
</p>
<p id="pv36c38p1">
<span class="m-text m-primary">“Eso nisinno kapinaccanāyaṁ,</span><br />
</p>
<p id="pv36c38p2">
<span class="m-text m-primary">Parivārito devatāhi bahūhi;</span><br />
</p>
<p id="pv36c38p3">
<span class="m-text m-primary">Dhammiṁ kathaṁ bhāsati saccanāmo,</span><br />
</p>
<p id="pv36c38p4">
<span class="m-text m-primary">Sakasmimācerake appamatto”ti.</span><br />
</p>
<p id="pv36c39p1">
<span class="m-text m-primary">“Tathāhaṁ kassāmi gantvā idāni,</span><br />
</p>
<p id="pv36c39p2">
<span class="m-text m-primary">Acchādayissaṁ samaṇaṁ yugena;</span><br />
</p>
<p id="pv36c39p3">
<span class="m-text m-primary">Paṭiggahitāni ca tāni assu,</span><br />
</p>
<p id="pv36c39p4">
<span class="m-text m-primary">Tuvañca passemu sannaddhadussan”ti.</span><br />
</p>
<p id="pv36c40p1">
<span class="m-text m-primary">“Mā akkhaṇe pabbajitaṁ upāgami,</span><br />
</p>
<p id="pv36c40p2">
<span class="m-text m-primary">Sādhu vo licchavi nesa dhammo;</span><br />
</p>
<p id="pv36c40p3">
<span class="m-text m-primary">Tato ca kāle upasaṅkamitvā,</span><br />
</p>
<p id="pv36c40p4">
<span class="m-text m-primary">Tattheva passāhi raho nisinnan”ti.</span><br />
</p>
<p id="pv36c41p1">
<span class="m-text m-primary">Tathāti vatvā agamāsi tattha,</span><br />
</p>
<p id="pv36c41p2">
<span class="m-text m-primary">Parivārito dāsagaṇena licchavi;</span><br />
</p>
<p id="pv36c41p3">
<span class="m-text m-primary">So taṁ nagaraṁ upasaṅkamitvā,</span><br />
</p>
<p id="pv36c41p4">
<span class="m-text m-primary">Vāsūpagacchittha sake nivesane.</span><br />
</p>
<p id="pv36c42p1">
<span class="m-text m-primary">Tato ca kāle gihikiccāni katvā,</span><br />
</p>
<p id="pv36c42p2">
<span class="m-text m-primary">Nhatvā pivitvā ca khaṇaṁ labhitvā;</span><br />
</p>
<p id="pv36c42p3">
<span class="m-text m-primary">Viceyya peḷāto ca yugāni aṭṭha,</span><br />
</p>
<p id="pv36c42p4">
<span class="m-text m-primary">Gāhāpayī dāsagaṇena licchavi.</span><br />
</p>
<p id="pv36c43p1">
<span class="m-text m-primary">So taṁ padesaṁ upasaṅkamitvā,</span><br />
</p>
<p id="pv36c43p2">
<span class="m-text m-primary">Taṁ addasa samaṇaṁ santacittaṁ;</span><br />
</p>
<p id="pv36c43p3">
<span class="m-text m-primary">Paṭikkantaṁ gocarato nivattaṁ,</span><br />
</p>
<p id="pv36c43p4">
<span class="m-text m-primary">Sītibhūtaṁ rukkhamūle nisinnaṁ.</span><br />
</p>
<p id="pv36c44p1">
<span class="m-text m-primary">Tamenamavoca upasaṅkamitvā,</span><br />
</p>
<p id="pv36c44p2">
<span class="m-text m-primary">Appābādhaṁ phāsuvihārañca pucchi;</span><br />
</p>
<p id="pv36c44p3">
<span class="m-text m-primary">“Vesāliyaṁ licchavihaṁ bhadante,</span><br />
</p>
<p id="pv36c44p4">
<span class="m-text m-primary">Jānanti maṁ licchavi ambasakkaro.</span><br />
</p>
<p id="pv36c45p1">
<span class="m-text m-primary">Imāni me aṭṭha yugā subhāni,</span><br />
</p>
<p id="pv36c45p2">
<span class="m-text m-primary">Paṭigaṇha bhante padadāmi tuyhaṁ;</span><br />
</p>
<p id="pv36c45p3">
<span class="m-text m-primary">Teneva atthena idhāgatosmi,</span><br />
</p>
<p id="pv36c45p4">
<span class="m-text m-primary">Yathā ahaṁ attamano bhaveyyan”ti.</span><br />
</p>
<p id="pv36c46p1">
<span class="m-text m-primary">“Dūratova samaṇabrāhmaṇā ca,</span><br />
</p>
<p id="pv36c46p2">
<span class="m-text m-primary">Nivesanaṁ te parivajjayanti;</span><br />
</p>
<p id="pv36c46p3">
<span class="m-text m-primary">Pattāni bhijjanti ca te nivesane,</span><br />
</p>
<p id="pv36c46p4">
<span class="m-text m-primary">Saṅghāṭiyo cāpi vidālayanti.</span><br />
</p>
<p id="pv36c47p1">
<span class="m-text m-primary">Athāpare pādakuṭhārikāhi,</span><br />
</p>
<p id="pv36c47p2">
<span class="m-text m-primary">Avaṁsirā samaṇā pātayanti;</span><br />
</p>
<p id="pv36c47p3">
<span class="m-text m-primary">Etādisaṁ pabbajitā vihesaṁ,</span><br />
</p>
<p id="pv36c47p4">
<span class="m-text m-primary">Tayā kataṁ samaṇā pāpuṇanti.</span><br />
</p>
<p id="pv36c48p1">
<span class="m-text m-primary">Tiṇena telampi na tvaṁ adāsi,</span><br />
</p>
<p id="pv36c48p2">
<span class="m-text m-primary">Muḷhassa maggampi na pāvadāsi;</span><br />
</p>
<p id="pv36c48p3">
<span class="m-text m-primary">Andhassa daṇḍaṁ sayamādiyāsi,</span><br />
</p>
<p id="pv36c48p4">
<span class="m-text m-primary">Etādiso kadariyo asaṁvuto tuvaṁ;</span><br />
</p>
<p id="pv36c48p5">
<span class="m-text m-primary">Atha tvaṁ kena vaṇṇena kimeva disvā,</span><br />
</p>
<p id="pv36c48p6">
<span class="m-text m-primary">Amhehi saha saṁvibhāgaṁ karosī”ti.</span><br />
</p>
<p id="pv36c49p1">
<span class="m-text m-primary">“Paccemi bhante yaṁ tvaṁ vadesi,</span><br />
</p>
<p id="pv36c49p2">
<span class="m-text m-primary">Vihesayiṁ samaṇe brāhmaṇe ca;</span><br />
</p>
<p id="pv36c49p3">
<span class="m-text m-primary">Khiḍḍatthiko no ca paduṭṭhacitto,</span><br />
</p>
<p id="pv36c49p4">
<span class="m-text m-primary">Etampi me dukkaṭameva bhante.</span><br />
</p>
<p id="pv36c50p1">
<span class="m-text m-primary">Khiḍḍāya yakkho pasavitvā pāpaṁ,</span><br />
</p>
<p id="pv36c50p2">
<span class="m-text m-primary">Vedeti dukkhaṁ asamattabhogī;</span><br />
</p>
<p id="pv36c50p3">
<span class="m-text m-primary">Daharo yuvā nagganiyassa bhāgī,</span><br />
</p>
<p id="pv36c50p4">
<span class="m-text m-primary">Kiṁ su tato dukkhatarassa hoti.</span><br />
</p>
<p id="pv36c51p1">
<span class="m-text m-primary">Taṁ disvā saṁvegamalatthaṁ bhante,</span><br />
</p>
<p id="pv36c51p2">
<span class="m-text m-primary">Tappaccayā vāpi dadāmi dānaṁ;</span><br />
</p>
<p id="pv36c51p3">
<span class="m-text m-primary">Paṭigaṇha bhante vatthayugāni aṭṭha,</span><br />
</p>
<p id="pv36c51p4">
<span class="m-text m-primary">Yakkhassimā gacchantu dakkhiṇāyo”ti.</span><br />
</p>
<p id="pv36c52p1">
<span class="m-text m-primary">“Addhā hi dānaṁ bahudhā pasatthaṁ,</span><br />
</p>
<p id="pv36c52p2">
<span class="m-text m-primary">Dadato ca te akkhayadhammamatthu;</span><br />
</p>
<p id="pv36c52p3">
<span class="m-text m-primary">Paṭigaṇhāmi te vatthayugāni aṭṭha,</span><br />
</p>
<p id="pv36c52p4">
<span class="m-text m-primary">Yakkhassimā gacchantu dakkhiṇāyo”ti.</span><br />
</p>
<p id="pv36c53p1">
<span class="m-text m-primary">Tato hi so ācamayitvā licchavi,</span><br />
</p>
<p id="pv36c53p2">
<span class="m-text m-primary">Therassa datvāna yugāni aṭṭha;</span><br />
</p>
<p id="pv36c53p3">
<span class="m-text m-primary">Paṭiggahitāni ca tāni assu,</span><br />
</p>
<p id="pv36c53p4">
<span class="m-text m-primary">Yakkhañca passetha sannaddhadussaṁ.</span><br />
</p>
<p id="pv36c54p1">
<span class="m-text m-primary">Tamaddasā candanasāralittaṁ,</span><br />
</p>
<p id="pv36c54p2">
<span class="m-text m-primary">Ājaññamārūḷhamuḷāravaṇṇaṁ;</span><br />
</p>
<p id="pv36c54p3">
<span class="m-text m-primary">Alaṅkataṁ sādhunivatthadussaṁ,</span><br />
</p>
<p id="pv36c54p4">
<span class="m-text m-primary">Parivāritaṁ yakkhamahiddhipattaṁ.</span><br />
</p>
<p id="pv36c55p1">
<span class="m-text m-primary">So taṁ disvā attamano udaggo,</span><br />
</p>
<p id="pv36c55p2">
<span class="m-text m-primary">Pahaṭṭhacitto ca subhaggarūpo;</span><br />
</p>
<p id="pv36c55p3">
<span class="m-text m-primary">Kammañca disvāna mahāvipākaṁ,</span><br />
</p>
<p id="pv36c55p4">
<span class="m-text m-primary">Sandiṭṭhikaṁ cakkhunā sacchikatvā.</span><br />
</p>
<p id="pv36c56p1">
<span class="m-text m-primary">Tamenamavoca upasaṅkamitvā,</span><br />
</p>
<p id="pv36c56p2">
<span class="m-text m-primary">“Dassāmi dānaṁ samaṇabrāhmaṇānaṁ;</span><br />
</p>
<p id="pv36c56p3">
<span class="m-text m-primary">Na cāpi me kiñci adeyyamatthi,</span><br />
</p>
<p id="pv36c56p4">
<span class="m-text m-primary">Tuvañca me yakkha bahūpakāro”ti.</span><br />
</p>
<p id="pv36c57p1">
<span class="m-text m-primary">“Tuvañca me licchavi ekadesaṁ,</span><br />
</p>
<p id="pv36c57p2">
<span class="m-text m-primary">Adāsi dānāni amoghametaṁ;</span><br />
</p>
<p id="pv36c57p3">
<span class="m-text m-primary">Svāhaṁ karissāmi tayāva sakkhiṁ,</span><br />
</p>
<p id="pv36c57p4">
<span class="m-text m-primary">Amānuso mānusakena saddhin”ti.</span><br />
</p>
<p id="pv36c58p1">
<span class="m-text m-primary">“Gatī ca bandhū ca parāyaṇañca,</span><br />
</p>
<p id="pv36c58p2">
<span class="m-text m-primary">Mitto mamāsi atha devatā me;</span><br />
</p>
<p id="pv36c58p3">
<span class="m-text m-primary">Yācāmi taṁ pañjaliko bhavitvā,</span><br />
</p>
<p id="pv36c58p4">
<span class="m-text m-primary">Icchāmi taṁ yakkha punāpi daṭṭhun”ti.</span><br />
</p>
<p id="pv36c59p1">
<span class="m-text m-primary">“Sace tuvaṁ assaddho bhavissasi,</span><br />
</p>
<p id="pv36c59p2">
<span class="m-text m-primary">Kadariyarūpo vippaṭipannacitto;</span><br />
</p>
<p id="pv36c59p3">
<span class="m-text m-primary">Tvaṁ neva maṁ lacchasi dassanāya,</span><br />
</p>
<p id="pv36c59p4">
<span class="m-text m-primary">Disvā ca taṁ nopi ca ālapissaṁ.</span><br />
</p>
<p id="pv36c60p1">
<span class="m-text m-primary">Sace pana tvaṁ bhavissasi dhammagāravo,</span><br />
</p>
<p id="pv36c60p2">
<span class="m-text m-primary">Dāne rato saṅgahitattabhāvo;</span><br />
</p>
<p id="pv36c60p3">
<span class="m-text m-primary">Opānabhūto samaṇabrāhmaṇānaṁ,</span><br />
</p>
<p id="pv36c60p4">
<span class="m-text m-primary">Evaṁ mamaṁ lacchasi dassanāya.</span><br />
</p>
<p id="pv36c61p1">
<span class="m-text m-primary">Disvā ca taṁ ālapissaṁ bhadante,</span><br />
</p>
<p id="pv36c61p2">
<span class="m-text m-primary">Imañca sūlato lahuṁ pamuñca;</span><br />
</p>
<p id="pv36c61p3">
<span class="m-text m-primary">Yatonidānaṁ akarimha sakkhiṁ,</span><br />
</p>
<p id="pv36c61p4">
<span class="m-text m-primary">Maññāmi sūlāvutakassa kāraṇā.</span><br />
</p>
<p id="pv36c62p1">
<span class="m-text m-primary">Te aññamaññaṁ akarimha sakkhiṁ,</span><br />
</p>
<p id="pv36c62p2">
<span class="m-text m-primary">Ayañca sūlato lahuṁ pamutto;</span><br />
</p>
<p id="pv36c62p3">
<span class="m-text m-primary">Sakkacca dhammāni samācaranto,</span><br />
</p>
<p id="pv36c62p4">
<span class="m-text m-primary">Mucceyya so nirayā ca tamhā;</span><br />
</p>
<p id="pv36c62p5">
<span class="m-text m-primary">Kammaṁ siyā aññatra vedanīyaṁ.</span><br />
</p>
<p id="pv36c63p1">
<span class="m-text m-primary">Kappitakañca upasaṅkamitvā,</span><br />
</p>
<p id="pv36c63p2">
<span class="m-text m-primary">Teneva saha saṁvibhajitvā kāle;</span><br />
</p>
<p id="pv36c63p3">
<span class="m-text m-primary">Sayaṁ mukhenūpanisajja puccha,</span><br />
</p>
<p id="pv36c63p4">
<span class="m-text m-primary">So te akkhissati etamatthaṁ.</span><br />
</p>
<p id="pv36c64p1">
<span class="m-text m-primary">Tameva bhikkhuṁ upasaṅkamitvā,</span><br />
</p>
<p id="pv36c64p2">
<span class="m-text m-primary">Pucchassu aññatthiko no ca paduṭṭhacitto;</span><br />
</p>
<p id="pv36c64p3">
<span class="m-text m-primary">So te sutaṁ asutañcāpi dhammaṁ,</span><br />
</p>
<p id="pv36c64p4">
<span class="m-text m-primary">Sabbampi akkhissati yathā pajānan”ti.</span><br />
</p>
<p id="pv36c65p1">
<span class="m-text m-primary">So tattha rahassaṁ samullapitvā,</span><br />
</p>
<p id="pv36c65p2">
<span class="m-text m-primary">Sakkhiṁ karitvāna amānusena;</span><br />
</p>
<p id="pv36c65p3">
<span class="m-text m-primary">Pakkāmi so licchavīnaṁ sakāsaṁ,</span><br />
</p>
<p id="pv36c65p4">
<span class="m-text m-primary">Atha bravi parisaṁ sannisinnaṁ.</span><br />
</p>
<p id="pv36c66p1">
<span class="m-text m-primary">“Suṇantu bhonto mama ekavākyaṁ,</span><br />
</p>
<p id="pv36c66p2">
<span class="m-text m-primary">Varaṁ varissaṁ labhissāmi atthaṁ;</span><br />
</p>
<p id="pv36c66p3">
<span class="m-text m-primary">Sūlāvuto puriso luddakammo,</span><br />
</p>
<p id="pv36c66p4">
<span class="m-text m-primary">Paṇihitadaṇḍo anusattarūpo.</span><br />
</p>
<p id="pv36c67p1">
<span class="m-text m-primary">Ettāvatā vīsatirattimattā,</span><br />
</p>
<p id="pv36c67p2">
<span class="m-text m-primary">Yato āvuto neva jīvati na mato;</span><br />
</p>
<p id="pv36c67p3">
<span class="m-text m-primary">Tāhaṁ mocayissāmi dāni,</span><br />
</p>
<p id="pv36c67p4">
<span class="m-text m-primary">Yathāmatiṁ anujānātu saṅgho”ti.</span><br />
</p>
<p id="pv36c68p1">
<span class="m-text m-primary">“Etañca aññañca lahuṁ pamuñca,</span><br />
</p>
<p id="pv36c68p2">
<span class="m-text m-primary">Ko taṁ vadetha tathā karontaṁ;</span><br />
</p>
<p id="pv36c68p3">
<span class="m-text m-primary">Yathā pajānāsi tathā karohi,</span><br />
</p>
<p id="pv36c68p4">
<span class="m-text m-primary">Yathāmatiṁ anujānāti saṅgho”ti.</span><br />
</p>
<p id="pv36c69p1">
<span class="m-text m-primary">So taṁ padesaṁ upasaṅkamitvā,</span><br />
</p>
<p id="pv36c69p2">
<span class="m-text m-primary">Sūlāvutaṁ mocayi khippameva;</span><br />
</p>
<p id="pv36c69p3">
<span class="m-text m-primary">“Mā bhāyi sammā”ti ca taṁ avoca,</span><br />
</p>
<p id="pv36c69p4">
<span class="m-text m-primary">Tikicchakānañca upaṭṭhapesi.</span><br />
</p>
<p id="pv36c70p1">
<span class="m-text m-primary">“Kappitakañca upasaṅkamitvā,</span><br />
</p>
<p id="pv36c70p2">
<span class="m-text m-primary">Teneva saha saṁvibhajitvā kāle;</span><br />
</p>
<p id="pv36c70p3">
<span class="m-text m-primary">Sayaṁ mukhenūpanisajja licchavi,</span><br />
</p>
<p id="pv36c70p4">
<span class="m-text m-primary">Tatheva pucchittha naṁ kāraṇatthiko.</span><br />
</p>
<p id="pv36c71p1">
<span class="m-text m-primary">Sūlāvuto puriso luddakammo,</span><br />
</p>
<p id="pv36c71p2">
<span class="m-text m-primary">Paṇihitadaṇḍo anusattarūpo;</span><br />
</p>
<p id="pv36c71p3">
<span class="m-text m-primary">Ettāvatā vīsatirattimattā,</span><br />
</p>
<p id="pv36c71p4">
<span class="m-text m-primary">Yato āvuto neva jīvati na mato.</span><br />
</p>
<p id="pv36c72p1">
<span class="m-text m-primary">So mocito gantvā mayā idāni,</span><br />
</p>
<p id="pv36c72p2">
<span class="m-text m-primary">Etassa yakkhassa vaco hi bhante;</span><br />
</p>
<p id="pv36c72p3">
<span class="m-text m-primary">Siyā nu kho kāraṇaṁ kiñcideva,</span><br />
</p>
<p id="pv36c72p4">
<span class="m-text m-primary">Yena so nirayaṁ no vajeyya.</span><br />
</p>
<p id="pv36c73p1">
<span class="m-text m-primary">Ācikkha bhante yadi atthi hetu,</span><br />
</p>
<p id="pv36c73p2">
<span class="m-text m-primary">Saddhāyikaṁ hetuvaco suṇoma;</span><br />
</p>
<p id="pv36c73p3">
<span class="m-text m-primary">Na tesaṁ kammānaṁ vināsamatthi,</span><br />
</p>
<p id="pv36c73p4">
<span class="m-text m-primary">Avedayitvā idha byantibhāvo”ti.</span><br />
</p>
<p id="pv36c74p1">
<span class="m-text m-primary">“Sace sa dhammāni samācareyya,</span><br />
</p>
<p id="pv36c74p2">
<span class="m-text m-primary">Sakkacca rattindivamappamatto;</span><br />
</p>
<p id="pv36c74p3">
<span class="m-text m-primary">Mucceyya so nirayā ca tamhā,</span><br />
</p>
<p id="pv36c74p4">
<span class="m-text m-primary">Kammaṁ siyā aññatra vedanīyan”ti.</span><br />
</p>
<p id="pv36c75p1">
<span class="m-text m-primary">“Aññāto eso purisassa attho,</span><br />
</p>
<p id="pv36c75p2">
<span class="m-text m-primary">Mamampi dāni anukampa bhante;</span><br />
</p>
<p id="pv36c75p3">
<span class="m-text m-primary">Anusāsa maṁ ovada bhūripañña,</span><br />
</p>
<p id="pv36c75p4">
<span class="m-text m-primary">Yathā ahaṁ no nirayaṁ vajeyyan”ti.</span><br />
</p>
<p id="pv36c76p1">
<span class="m-text m-primary">“Ajjeva buddhaṁ saraṇaṁ upehi,</span><br />
</p>
<p id="pv36c76p2">
<span class="m-text m-primary">Dhammañca saṅghañca pasannacitto;</span><br />
</p>
<p id="pv36c76p3">
<span class="m-text m-primary">Tatheva sikkhāya padāni pañca,</span><br />
</p>
<p id="pv36c76p4">
<span class="m-text m-primary">Akhaṇḍaphullāni samādiyassu.</span><br />
</p>
<p id="pv36c77p1">
<span class="m-text m-primary">Pāṇātipātā viramassu khippaṁ,</span><br />
</p>
<p id="pv36c77p2">
<span class="m-text m-primary">Loke adinnaṁ parivajjayassu;</span><br />
</p>
<p id="pv36c77p3">
<span class="m-text m-primary">Amajjapo mā ca musā abhāṇī,</span><br />
</p>
<p id="pv36c77p4">
<span class="m-text m-primary">Sakena dārena ca hohi tuṭṭho;</span><br />
</p>
<p id="pv36c77p5">
<span class="m-text m-primary">Imañca ariyaṁ aṭṭhaṅgavarenupetaṁ,</span><br />
</p>
<p id="pv36c77p6">
<span class="m-text m-primary">Samādiyāhi kusalaṁ sukhudrayaṁ.</span><br />
</p>
<p id="pv36c78p1">
<span class="m-text m-primary">Cīvaraṁ piṇḍapātañca,</span><br />
</p>
<p id="pv36c78p2">
<span class="m-text m-primary">paccayaṁ sayanāsanaṁ;</span><br />
</p>
<p id="pv36c78p3">
<span class="m-text m-primary">Annaṁ pānaṁ khādanīyaṁ,</span><br />
</p>
<p id="pv36c78p4">
<span class="m-text m-primary">vatthasenāsanāni ca;</span><br />
</p>
<p id="pv36c78p5">
<span class="m-text m-primary">Dadāhi ujubhūtesu,</span><br />
</p>
<p id="pv36c78p6">
<span class="m-text m-primary">vippasannena cetasā.</span><br />
</p>
<p id="pv36c79p1">
<span class="m-text m-primary">Bhikkhūpi sīlasampanne,</span><br />
</p>
<p id="pv36c79p2">
<span class="m-text m-primary">vītarāge bahussute;</span><br />
</p>
<p id="pv36c79p3">
<span class="m-text m-primary">Tappehi annapānena,</span><br />
</p>
<p id="pv36c79p4">
<span class="m-text m-primary">sadā puññaṁ pavaḍḍhati.</span><br />
</p>
<p id="pv36c80p1">
<span class="m-text m-primary">Evañca dhammāni samācaranto,</span><br />
</p>
<p id="pv36c80p2">
<span class="m-text m-primary">Sakkacca rattindivamappamatto;</span><br />
</p>
<p id="pv36c80p3">
<span class="m-text m-primary">Muñca tuvaṁ nirayā ca tamhā,</span><br />
</p>
<p id="pv36c80p4">
<span class="m-text m-primary">Kammaṁ siyā aññatra vedanīyan”ti.</span><br />
</p>
<p id="pv36c81p1">
<span class="m-text m-primary">“Ajjeva buddhaṁ saraṇaṁ upemi,</span><br />
</p>
<p id="pv36c81p2">
<span class="m-text m-primary">Dhammañca saṅghañca pasannacitto;</span><br />
</p>
<p id="pv36c81p3">
<span class="m-text m-primary">Tatheva sikkhāya padāni pañca,</span><br />
</p>
<p id="pv36c81p4">
<span class="m-text m-primary">Akhaṇḍaphullāni samādiyāmi.</span><br />
</p>
<p id="pv36c82p1">
<span class="m-text m-primary">Pāṇātipātā viramāmi khippaṁ,</span><br />
</p>
<p id="pv36c82p2">
<span class="m-text m-primary">Loke adinnaṁ parivajjayāmi;</span><br />
</p>
<p id="pv36c82p3">
<span class="m-text m-primary">Amajjapo no ca musā bhaṇāmi,</span><br />
</p>
<p id="pv36c82p4">
<span class="m-text m-primary">Sakena dārena ca homi tuṭṭho;</span><br />
</p>
<p id="pv36c82p5">
<span class="m-text m-primary">Imañca ariyaṁ aṭṭhaṅgavarenupetaṁ,</span><br />
</p>
<p id="pv36c82p6">
<span class="m-text m-primary">Samādiyāmi kusalaṁ sukhudrayaṁ.</span><br />
</p>
<p id="pv36c83p1">
<span class="m-text m-primary">Cīvaraṁ piṇḍapātañca,</span><br />
</p>
<p id="pv36c83p2">
<span class="m-text m-primary">paccayaṁ sayanāsanaṁ;</span><br />
</p>
<p id="pv36c83p3">
<span class="m-text m-primary">Annaṁ pānaṁ khādanīyaṁ,</span><br />
</p>
<p id="pv36c83p4">
<span class="m-text m-primary">vatthasenāsanāni ca.</span><br />
</p>
<p id="pv36c84p1">
<span class="m-text m-primary">Bhikkhū ca sīlasampanne,</span><br />
</p>
<p id="pv36c84p2">
<span class="m-text m-primary">vītarāge bahussute;</span><br />
</p>
<p id="pv36c84p3">
<span class="m-text m-primary">Dadāmi na vikampāmi,</span><br />
</p>
<p id="pv36c84p4">
<span class="m-text m-primary">buddhānaṁ sāsane rato”ti.</span><br />
</p>
<p id="pv36c85p1">
<span class="m-text m-primary">Etādiso licchavi ambasakkaro,</span><br />
</p>
<p id="pv36c85p2">
<span class="m-text m-primary">Vesāliyaṁ aññataro upāsako;</span><br />
</p>
<p id="pv36c85p3">
<span class="m-text m-primary">Saddho mudū kārakaro ca bhikkhu,</span><br />
</p>
<p id="pv36c85p4">
<span class="m-text m-primary">Saṅghañca sakkacca tadā upaṭṭhahi.</span><br />
</p>
<p id="pv36c86p1">
<span class="m-text m-primary">Sūlāvuto ca arogo hutvā,</span><br />
</p>
<p id="pv36c86p2">
<span class="m-text m-primary">Serī sukhī pabbajjaṁ upāgami;</span><br />
</p>
<p id="pv36c86p3">
<span class="m-text m-primary">Bhikkhuñca āgamma kappitakuttamaṁ,</span><br />
</p>
<p id="pv36c86p4">
<span class="m-text m-primary">Ubhopi sāmaññaphalāni ajjhaguṁ.</span><br />
</p>
<p id="pv36c87p1">
<span class="m-text m-primary">Etādisā sappurisāna sevanā,</span><br />
</p>
<p id="pv36c87p2">
<span class="m-text m-primary">Mahapphalā hoti sataṁ vijānataṁ;</span><br />
</p>
<p id="pv36c87p3">
<span class="m-text m-primary">Sūlāvuto aggaphalaṁ aphassayi,</span><br />
</p>
<p id="pv36c87p4">
<span class="m-text m-primary">Phalaṁ kaniṭṭhaṁ pana ambasakkaroti.</span><br />
</p>
<p id="pv36c88p1">
<span class="m-text m-primary">Ambasakkarapetavatthu paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>