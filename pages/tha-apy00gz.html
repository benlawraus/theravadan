<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy00gz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy00gz.html" />
  <meta property="og:description" content="Sīhāsaniyavagga 2. Ekatthambhikattheraapadāna “Siddhatthassa bhagavato, mahāpūgagaṇo ahu; Saraṇaṁ gatā ca te buddhaṁ, saddahanti tathāgataṁ. Sabbe saṅgamma mantetvā, māḷaṁ kubbanti satthuno; Ekatthambhaṁ alabhantā, vicinanti brahāvane. Tehaṁ araññe disvāna, upagamma gaṇaṁ tadā; Añjaliṁ paggahetvāna, paripucchiṁ gaṇaṁ ahaṁ. Te me puṭṭhā viyākaṁsu, sīlavanto upāsakā; Mā …" />
  <meta name="twitter:description" content="Sīhāsaniyavagga 2. Ekatthambhikattheraapadāna “Siddhatthassa bhagavato, mahāpūgagaṇo ahu; Saraṇaṁ gatā ca te buddhaṁ, saddahanti tathāgataṁ. Sabbe saṅgamma mantetvā, māḷaṁ kubbanti satthuno; Ekatthambhaṁ alabhantā, vicinanti brahāvane. Tehaṁ araññe disvāna, upagamma gaṇaṁ tadā; Añjaliṁ paggahetvāna, paripucchiṁ gaṇaṁ ahaṁ. Te me puṭṭhā viyākaṁsu, sīlavanto upāsakā; Mā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="sihasaniyavagga">
<h2><a href="#sihasaniyavagga">Sīhāsaniyavagga</a></h2>
<section id="ekatthambhikattheraapadana">
<h3><a href="#ekatthambhikattheraapadana">2. Ekatthambhikattheraapadāna</a></h3>
<p id="tha-ap14c1p1">
<span class="m-text m-primary">“Siddhatthassa bhagavato,</span><br />
</p>
<p id="tha-ap14c1p2">
<span class="m-text m-primary">mahāpūgagaṇo ahu;</span><br />
</p>
<p id="tha-ap14c1p3">
<span class="m-text m-primary">Saraṇaṁ gatā ca te buddhaṁ,</span><br />
</p>
<p id="tha-ap14c1p4">
<span class="m-text m-primary">saddahanti tathāgataṁ.</span><br />
</p>
<p id="tha-ap14c2p1">
<span class="m-text m-primary">Sabbe saṅgamma mantetvā,</span><br />
</p>
<p id="tha-ap14c2p2">
<span class="m-text m-primary">māḷaṁ kubbanti satthuno;</span><br />
</p>
<p id="tha-ap14c2p3">
<span class="m-text m-primary">Ekatthambhaṁ alabhantā,</span><br />
</p>
<p id="tha-ap14c2p4">
<span class="m-text m-primary">vicinanti brahāvane.</span><br />
</p>
<p id="tha-ap14c3p1">
<span class="m-text m-primary">Tehaṁ araññe disvāna,</span><br />
</p>
<p id="tha-ap14c3p2">
<span class="m-text m-primary">upagamma gaṇaṁ tadā;</span><br />
</p>
<p id="tha-ap14c3p3">
<span class="m-text m-primary">Añjaliṁ paggahetvāna,</span><br />
</p>
<p id="tha-ap14c3p4">
<span class="m-text m-primary">paripucchiṁ gaṇaṁ ahaṁ.</span><br />
</p>
<p id="tha-ap14c4p1">
<span class="m-text m-primary">Te me puṭṭhā viyākaṁsu,</span><br />
</p>
<p id="tha-ap14c4p2">
<span class="m-text m-primary">sīlavanto upāsakā;</span><br />
</p>
<p id="tha-ap14c4p3">
<span class="m-text m-primary">Māḷaṁ mayaṁ kattukāmā,</span><br />
</p>
<p id="tha-ap14c4p4">
<span class="m-text m-primary">ekatthambho na labbhati.</span><br />
</p>
<p id="tha-ap14c5p1">
<span class="m-text m-primary">Ekatthambhaṁ mamaṁ detha,</span><br />
</p>
<p id="tha-ap14c5p2">
<span class="m-text m-primary">ahaṁ dassāmi satthuno;</span><br />
</p>
<p id="tha-ap14c5p3">
<span class="m-text m-primary">Āharissāmahaṁ thambhaṁ,</span><br />
</p>
<p id="tha-ap14c5p4">
<span class="m-text m-primary">appossukkā bhavantu te.</span><br />
</p>
<p id="tha-ap14c6p1">
<span class="m-text m-primary">Te me thambhaṁ pavecchiṁsu,</span><br />
</p>
<p id="tha-ap14c6p2">
<span class="m-text m-primary">pasannā tuṭṭhamānasā;</span><br />
</p>
<p id="tha-ap14c6p3">
<span class="m-text m-primary">Tato paṭinivattitvā,</span><br />
</p>
<p id="tha-ap14c6p4">
<span class="m-text m-primary">agamaṁsu sakaṁ gharaṁ.</span><br />
</p>
<p id="tha-ap14c7p1">
<span class="m-text m-primary">Aciraṁ gate pūgagaṇe,</span><br />
</p>
<p id="tha-ap14c7p2">
<span class="m-text m-primary">thambhaṁ ahāsahaṁ tadā;</span><br />
</p>
<p id="tha-ap14c7p3">
<span class="m-text m-primary">Haṭṭho haṭṭhena cittena,</span><br />
</p>
<p id="tha-ap14c7p4">
<span class="m-text m-primary">paṭhamaṁ ussapesahaṁ.</span><br />
</p>
<p id="tha-ap14c8p1">
<span class="m-text m-primary">Tena cittappasādena,</span><br />
</p>
<p id="tha-ap14c8p2">
<span class="m-text m-primary">Vimānaṁ upapajjahaṁ;</span><br />
</p>
<p id="tha-ap14c8p3">
<span class="m-text m-primary">Ubbiddhaṁ bhavanaṁ mayhaṁ,</span><br />
</p>
<p id="tha-ap14c8p4">
<span class="m-text m-primary">Sattabhūmaṁ samuggataṁ.</span><br />
</p>
<p id="tha-ap14c9p1">
<span class="m-text m-primary">Vajjamānāsu bherīsu,</span><br />
</p>
<p id="tha-ap14c9p2">
<span class="m-text m-primary">paricāremahaṁ sadā;</span><br />
</p>
<p id="tha-ap14c9p3">
<span class="m-text m-primary">Pañcapaññāsakappamhi,</span><br />
</p>
<p id="tha-ap14c9p4">
<span class="m-text m-primary">rājā āsiṁ yasodharo.</span><br />
</p>
<p id="tha-ap14c10p1">
<span class="m-text m-primary">Tatthāpi bhavanaṁ mayhaṁ,</span><br />
</p>
<p id="tha-ap14c10p2">
<span class="m-text m-primary">sattabhūmaṁ samuggataṁ;</span><br />
</p>
<p id="tha-ap14c10p3">
<span class="m-text m-primary">Kūṭāgāravarūpetaṁ,</span><br />
</p>
<p id="tha-ap14c10p4">
<span class="m-text m-primary">ekatthambhaṁ manoramaṁ.</span><br />
</p>
<p id="tha-ap14c11p1">
<span class="m-text m-primary">Ekavīsatikappamhi,</span><br />
</p>
<p id="tha-ap14c11p2">
<span class="m-text m-primary">udeno nāma khattiyo;</span><br />
</p>
<p id="tha-ap14c11p3">
<span class="m-text m-primary">Tatrāpi bhavanaṁ mayhaṁ,</span><br />
</p>
<p id="tha-ap14c11p4">
<span class="m-text m-primary">sattabhūmaṁ samuggataṁ.</span><br />
</p>
<p id="tha-ap14c12p1">
<span class="m-text m-primary">Yaṁ yaṁ yonupapajjāmi,</span><br />
</p>
<p id="tha-ap14c12p2">
<span class="m-text m-primary">devattaṁ atha mānusaṁ;</span><br />
</p>
<p id="tha-ap14c12p3">
<span class="m-text m-primary">Anubhomi sukhaṁ sabbaṁ,</span><br />
</p>
<p id="tha-ap14c12p4">
<span class="m-text m-primary">ekatthambhassidaṁ phalaṁ.</span><br />
</p>
<p id="tha-ap14c13p1">
<span class="m-text m-primary">Catunnavutito kappe,</span><br />
</p>
<p id="tha-ap14c13p2">
<span class="m-text m-primary">yaṁ thambhamadadaṁ tadā;</span><br />
</p>
<p id="tha-ap14c13p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap14c13p4">
<span class="m-text m-primary">ekatthambhassidaṁ phalaṁ.</span><br />
</p>
<p id="tha-ap14c14p1">
<span class="m-text m-primary">Paṭisambhidā catasso,</span><br />
</p>
<p id="tha-ap14c14p2">
<span class="m-text m-primary">vimokkhāpi ca aṭṭhime;</span><br />
</p>
<p id="tha-ap14c14p3">
<span class="m-text m-primary">Chaḷabhiññā sacchikatā,</span><br />
</p>
<p id="tha-ap14c14p4">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap14c15p1">
<span class="m-text m-primary">Itthaṁ sudaṁ āyasmā ekatthambhiko thero imā gāthāyo abhāsitthāti.</span><br />
</p>
<p id="tha-ap14c16p1">
<span class="m-text m-primary">Ekatthambhikattherassāpadānaṁ dutiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>