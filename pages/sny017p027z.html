<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; sn &raquo; sn35 &raquo; Saṁyutta Nikāya 35 | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/sny017p027z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Saṁyutta Nikāya 35" />
  <meta name="twitter:title" content="Saṁyutta Nikāya 35" />
  <meta property="og:url" content="https://theravadan.org/pages/sny017p027z.html" />
  <meta property="og:description" content="Linked Discourses 35 7. Migajālavagga 7. With Migajāla 63. Paṭhamamigajālasutta 63. With Migajāla (1st) Sāvatthinidānaṁ. At Sāvatthī. Atha kho āyasmā migajālo yena bhagavā …pe… Then Venerable Migajāla went up to the Buddha … ekamantaṁ nisinno kho āyasmā migajālo bhagavantaṁ etadavoca: and said to him: “‘ekavihārī, ekavihārī’ti, bhante, vuccati. “Sir …" />
  <meta name="twitter:description" content="Linked Discourses 35 7. Migajālavagga 7. With Migajāla 63. Paṭhamamigajālasutta 63. With Migajāla (1st) Sāvatthinidānaṁ. At Sāvatthī. Atha kho āyasmā migajālo yena bhagavā …pe… Then Venerable Migajāla went up to the Buddha … ekamantaṁ nisinno kho āyasmā migajālo bhagavantaṁ etadavoca: and said to him: “‘ekavihārī, ekavihārī’ti, bhante, vuccati. “Sir …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-sn-index.html">sn</a> &raquo;
            <a href="https://theravadan.org/pages/ms-sutta-sn-sn35-index.html">sn35</a> &raquo;
          </span>
          Saṁyutta Nikāya 35
        </h1>
<!-- content -->
<p><span class="m-text">Linked Discourses 35</span></p>
<section id="migajalavagga">
<h2><a href="#migajalavagga">7. Migajālavagga</a></h2>
<p><span class="m-text">7. With Migajāla</span></p>
<section id="pathamamigajalasutta">
<h3><a href="#pathamamigajalasutta">63. Paṭhamamigajālasutta</a></h3>
<p><span class="m-text">63. With Migajāla (1st)</span></p>
<p id="sn35p63c1p1">
<span class="m-text m-primary">Sāvatthinidānaṁ.</span><br />
<span class="m-text">At Sāvatthī.</span><br />
</p>
<p id="sn35p63c1p2">
<span class="m-text m-primary">Atha kho āyasmā migajālo yena bhagavā …pe…</span><br />
<span class="m-text">Then Venerable Migajāla went up to the Buddha …</span><br />
</p>
<p id="sn35p63c1p3">
<span class="m-text m-primary">ekamantaṁ nisinno kho āyasmā migajālo bhagavantaṁ etadavoca:</span><br />
<span class="m-text">and said to him:</span><br />
</p>
<p id="sn35p63c1p4">
<span class="m-text m-primary">“‘ekavihārī, ekavihārī’ti, bhante, vuccati.</span><br />
<span class="m-text">“Sir, they speak of one who lives alone.</span><br />
</p>
<p id="sn35p63c1p5">
<span class="m-text m-primary">Kittāvatā nu kho, bhante, ekavihārī hoti, kittāvatā ca pana sadutiyavihārī hotī”ti?</span><br />
<span class="m-text">How is one who lives alone defined? And how is living with a partner defined?”</span><br />
</p>
<p id="sn35p63c2p1">
<span class="m-text m-primary">“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.</span><br />
<span class="m-text">“Migajāla, there are sights known by the eye that are likable, desirable, agreeable, pleasant, sensual, and arousing.</span><br />
</p>
<p id="sn35p63c2p2">
<span class="m-text m-primary">Tañce bhikkhu abhinandati abhivadati ajjhosāya tiṭṭhati.</span><br />
<span class="m-text">If a mendicant approves, welcomes, and keeps clinging to them,</span><br />
</p>
<p id="sn35p63c2p3">
<span class="m-text m-primary">Tassa taṁ abhinandato abhivadato ajjhosāya tiṭṭhato uppajjati nandī.</span><br />
<span class="m-text">this gives rise to relishing.</span><br />
</p>
<p id="sn35p63c2p4">
<span class="m-text m-primary">Nandiyā sati sārāgo hoti;</span><br />
<span class="m-text">When there’s relishing there’s lust.</span><br />
</p>
<p id="sn35p63c2p5">
<span class="m-text m-primary">sārāge sati saṁyogo hoti.</span><br />
<span class="m-text">When there’s lust there is a fetter.</span><br />
</p>
<p id="sn35p63c2p6">
<span class="m-text m-primary">Nandisaṁyojanasaṁyutto kho, migajāla, bhikkhu sadutiyavihārīti vuccati.</span><br />
<span class="m-text">A mendicant who is fettered by relishing is said to live with a partner.</span><br />
</p>
<p id="sn35p63c2p7">
<span class="m-text m-primary">…pe…</span><br />
<span class="m-text">There are sounds … smells … tastes … touches …</span><br />
</p>
<p id="sn35p63c2p8">
<span class="m-text m-primary">Santi kho, migajāla, jivhāviññeyyā rasā iṭṭhā kantā manāpā piyarūpā kāmūpasaṁhitā rajanīyā.</span><br />
<span class="m-text">There are thoughts known by the mind that are likable, desirable, agreeable, pleasant, sensual, and arousing.</span><br />
</p>
<p id="sn35p63c2p9">
<span class="m-text m-primary">Tañce bhikkhu abhinandati abhivadati ajjhosāya tiṭṭhati.</span><br />
<span class="m-text">If a mendicant approves, welcomes, and keeps clinging to them,</span><br />
</p>
<p id="sn35p63c2p10">
<span class="m-text m-primary">Tassa taṁ abhinandato abhivadato ajjhosāya tiṭṭhato uppajjati nandī.</span><br />
<span class="m-text">this gives rise to relishing.</span><br />
</p>
<p id="sn35p63c2p11">
<span class="m-text m-primary">Nandiyā sati sārāgo hoti;</span><br />
<span class="m-text">When there’s relishing there’s lust.</span><br />
</p>
<p id="sn35p63c2p12">
<span class="m-text m-primary">sārāge sati saṁyogo hoti.</span><br />
<span class="m-text">When there’s lust there is a fetter.</span><br />
</p>
<p id="sn35p63c2p13">
<span class="m-text m-primary">Nandisaṁyojanasaṁyutto kho, migajāla, bhikkhu sadutiyavihārīti vuccati.</span><br />
<span class="m-text">A mendicant who is fettered by relishing is said to live with a partner.</span><br />
</p>
<p id="sn35p63c2p14">
<span class="m-text m-primary">Evaṁvihārī ca, migajāla, bhikkhu kiñcāpi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni;</span><br />
<span class="m-text">A mendicant who lives like this is said to live with a partner, even if they frequent remote lodgings in the wilderness and the forest that are quiet and still, far from the madding crowd, remote from human settlements, and fit for retreat.</span><br />
</p>
<p id="sn35p63c2p15">
<span class="m-text m-primary">atha kho sadutiyavihārīti vuccati.</span><br />
</p>
<p id="sn35p63c2p16">
<span class="m-text m-primary">Taṁ kissa hetu?</span><br />
<span class="m-text">Why is that?</span><br />
</p>
<p id="sn35p63c2p17">
<span class="m-text m-primary">Taṇhā hissa dutiyā, sāssa appahīnā.</span><br />
<span class="m-text">For craving is their partner, and they haven’t given it up.</span><br />
</p>
<p id="sn35p63c2p18">
<span class="m-text m-primary">Tasmā ‘sadutiyavihārī’ti vuccati.</span><br />
<span class="m-text">That’s why they’re said to live with a partner.</span><br />
</p>
<p id="sn35p63c3p1">
<span class="m-text m-primary">Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.</span><br />
<span class="m-text">There are sights known by the eye that are likable, desirable, agreeable, pleasant, sensual, and arousing.</span><br />
</p>
<p id="sn35p63c3p2">
<span class="m-text m-primary">Tañce bhikkhu nābhinandati nābhivadati nājjhosāya tiṭṭhati.</span><br />
<span class="m-text">If a mendicant doesn’t approve, welcome, and keep clinging to them,</span><br />
</p>
<p id="sn35p63c3p3">
<span class="m-text m-primary">Tassa taṁ anabhinandato anabhivadato anajjhosāya tiṭṭhato nandī nirujjhati.</span><br />
<span class="m-text">relishing ceases.</span><br />
</p>
<p id="sn35p63c3p4">
<span class="m-text m-primary">Nandiyā asati sārāgo na hoti;</span><br />
<span class="m-text">When there’s no relishing there’s no lust.</span><br />
</p>
<p id="sn35p63c3p5">
<span class="m-text m-primary">sārāge asati saṁyogo na hoti.</span><br />
<span class="m-text">When there’s no lust there’s no fetter.</span><br />
</p>
<p id="sn35p63c3p6">
<span class="m-text m-primary">Nandisaṁyojanavisaṁyutto kho, migajāla, bhikkhu ekavihārīti vuccati …pe…</span><br />
<span class="m-text">A mendicant who is not fettered by relishing is said to live alone.</span><br />
</p>
<p id="sn35p63c3p7">
<span class="m-text m-primary">santi ca kho, migajāla, jivhāviññeyyā rasā …pe…</span><br />
<span class="m-text">There are sounds … smells … tastes … touches …</span><br />
</p>
<p id="sn35p63c3p8">
<span class="m-text m-primary">santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā.</span><br />
<span class="m-text">There are thoughts known by the mind that are likable, desirable, agreeable, pleasant, sensual, and arousing.</span><br />
</p>
<p id="sn35p63c3p9">
<span class="m-text m-primary">Tañce bhikkhu nābhinandati nābhivadati nājjhosāya tiṭṭhati.</span><br />
<span class="m-text">If a mendicant doesn’t approve, welcome, and keep clinging to them,</span><br />
</p>
<p id="sn35p63c3p10">
<span class="m-text m-primary">Tassa taṁ anabhinandato anabhivadato anajjhosāya tiṭṭhato nandī nirujjhati.</span><br />
<span class="m-text">relishing ceases.</span><br />
</p>
<p id="sn35p63c3p11">
<span class="m-text m-primary">Nandiyā asati sārāgo na hoti;</span><br />
<span class="m-text">When there’s no relishing there’s no lust.</span><br />
</p>
<p id="sn35p63c3p12">
<span class="m-text m-primary">sārāge asati saṁyogo na hoti.</span><br />
<span class="m-text">When there’s no lust there’s no fetter.</span><br />
</p>
<p id="sn35p63c3p13">
<span class="m-text m-primary">Nandisaṁyojanavippayutto kho, migajāla, bhikkhu ekavihārīti vuccati.</span><br />
<span class="m-text">A mendicant who is not fettered by relishing is said to live alone.</span><br />
</p>
<p id="sn35p63c3p14">
<span class="m-text m-primary">Evaṁvihārī ca, migajāla, bhikkhu kiñcāpi gāmante viharati ākiṇṇo bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.</span><br />
<span class="m-text">A mendicant who lives like this is said to live alone, even if they live within a village crowded by monks, nuns, laymen, and laywomen; by rulers and their ministers, and teachers of other paths and their disciples.</span><br />
</p>
<p id="sn35p63c3p15">
<span class="m-text m-primary">Atha kho ekavihārīti vuccati.</span><br />
</p>
<p id="sn35p63c3p16">
<span class="m-text m-primary">Taṁ kissa hetu?</span><br />
<span class="m-text">Why is that?</span><br />
</p>
<p id="sn35p63c3p17">
<span class="m-text m-primary">Taṇhā hissa dutiyā, sāssa pahīnā.</span><br />
<span class="m-text">For craving is their partner, and they have given it up.</span><br />
</p>
<p id="sn35p63c3p18">
<span class="m-text m-primary">Tasmā ‘ekavihārī’ti vuccatī”ti.</span><br />
<span class="m-text">That’s why they’re said to live alone.”</span><br />
</p>
<p id="sn35p63c3p19">
<span class="m-text m-primary">Paṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>