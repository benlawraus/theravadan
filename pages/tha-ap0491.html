<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0491.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0490.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0492.html">Next</a></div>
</div>
<p id="tha-ap491c0p2">
<span class="pali m-text">Paṁsukūlavagga</span><br />
</p>
<section id="dhammaruciyattheraapadana">
<span id="tha-ap491c0p3"></span><h2><span class="pali m-text">9 Dhammaruciyattheraapadāna</span></h2>
<p id="tha-ap491c1p1">
<span class="pali m-text">“Yadā dīpaṅkaro buddho,</span><br />
</p>
<p id="tha-ap491c1p2">
<span class="pali m-text">sumedhaṁ byākarī jino;</span><br />
</p>
<p id="tha-ap491c1p3">
<span class="pali m-text">‘Aparimeyye ito kappe,</span><br />
</p>
<p id="tha-ap491c1p4">
<span class="pali m-text">ayaṁ buddho bhavissati.</span><br />
</p>
<p id="tha-ap491c2p1">
<span class="pali m-text">Imassa janikā mātā,</span><br />
</p>
<p id="tha-ap491c2p2">
<span class="pali m-text">māyā nāma bhavissati;</span><br />
</p>
<p id="tha-ap491c2p3">
<span class="pali m-text">Pitā suddhodano nāma,</span><br />
</p>
<p id="tha-ap491c2p4">
<span class="pali m-text">ayaṁ hessati gotamo.</span><br />
</p>
<p id="tha-ap491c3p1">
<span class="pali m-text">Padhānaṁ padahitvāna,</span><br />
</p>
<p id="tha-ap491c3p2">
<span class="pali m-text">katvā dukkarakārikaṁ;</span><br />
</p>
<p id="tha-ap491c3p3">
<span class="pali m-text">Assatthamūle sambuddho,</span><br />
</p>
<p id="tha-ap491c3p4">
<span class="pali m-text">bujjhissati mahāyaso.</span><br />
</p>
<p id="tha-ap491c4p1">
<span class="pali m-text">Upatisso kolito ca,</span><br />
</p>
<p id="tha-ap491c4p2">
<span class="pali m-text">aggā hessanti sāvakā;</span><br />
</p>
<p id="tha-ap491c4p3">
<span class="pali m-text">Ānando nāma nāmena,</span><br />
</p>
<p id="tha-ap491c4p4">
<span class="pali m-text">upaṭṭhissatimaṁ jinaṁ.</span><br />
</p>
<p id="tha-ap491c5p1">
<span class="pali m-text">Khemā uppalavaṇṇā ca,</span><br />
</p>
<p id="tha-ap491c5p2">
<span class="pali m-text">aggā hessanti sāvikā;</span><br />
</p>
<p id="tha-ap491c5p3">
<span class="pali m-text">Citto āḷavako ceva,</span><br />
</p>
<p id="tha-ap491c5p4">
<span class="pali m-text">aggā hessantupāsakā.</span><br />
</p>
<p id="tha-ap491c6p1">
<span class="pali m-text">Khujjuttarā nandamātā,</span><br />
</p>
<p id="tha-ap491c6p2">
<span class="pali m-text">aggā hessantupāsikā;</span><br />
</p>
<p id="tha-ap491c6p3">
<span class="pali m-text">Bodhi imassa vīrassa,</span><br />
</p>
<p id="tha-ap491c6p4">
<span class="pali m-text">assatthoti pavuccati’.</span><br />
</p>
<p id="tha-ap491c7p1">
<span class="pali m-text">Idaṁ sutvāna vacanaṁ,</span><br />
</p>
<p id="tha-ap491c7p2">
<span class="pali m-text">asamassa mahesino;</span><br />
</p>
<p id="tha-ap491c7p3">
<span class="pali m-text">Āmoditā naramarū,</span><br />
</p>
<p id="tha-ap491c7p4">
<span class="pali m-text">namassanti katañjalī.</span><br />
</p>
<p id="tha-ap491c8p1">
<span class="pali m-text">Tadāhaṁ māṇavo āsiṁ,</span><br />
</p>
<p id="tha-ap491c8p2">
<span class="pali m-text">megho nāma susikkhito;</span><br />
</p>
<p id="tha-ap491c8p3">
<span class="pali m-text">Sutvā byākaraṇaṁ seṭṭhaṁ,</span><br />
</p>
<p id="tha-ap491c8p4">
<span class="pali m-text">sumedhassa mahāmune.</span><br />
</p>
<p id="tha-ap491c9p1">
<span class="pali m-text">Saṁvisaṭṭho bhavitvāna,</span><br />
</p>
<p id="tha-ap491c9p2">
<span class="pali m-text">sumedhe karuṇāsaye;</span><br />
</p>
<p id="tha-ap491c9p3">
<span class="pali m-text">Pabbajantañca taṁ vīraṁ,</span><br />
</p>
<p id="tha-ap491c9p4">
<span class="pali m-text">sahāva anupabbajiṁ.</span><br />
</p>
<p id="tha-ap491c10p1">
<span class="pali m-text">Saṁvuto pātimokkhasmiṁ,</span><br />
</p>
<p id="tha-ap491c10p2">
<span class="pali m-text">indriyesu ca pañcasu;</span><br />
</p>
<p id="tha-ap491c10p3">
<span class="pali m-text">Suddhājīvo sato vīro,</span><br />
</p>
<p id="tha-ap491c10p4">
<span class="pali m-text">jinasāsanakārako.</span><br />
</p>
<p id="tha-ap491c11p1">
<span class="pali m-text">Evaṁ viharamānohaṁ,</span><br />
</p>
<p id="tha-ap491c11p2">
<span class="pali m-text">pāpamittena kenaci;</span><br />
</p>
<p id="tha-ap491c11p3">
<span class="pali m-text">Niyojito anācāre,</span><br />
</p>
<p id="tha-ap491c11p4">
<span class="pali m-text">sumaggā paridhaṁsito.</span><br />
</p>
<p id="tha-ap491c12p1">
<span class="pali m-text">Vitakkavasiko hutvā,</span><br />
</p>
<p id="tha-ap491c12p2">
<span class="pali m-text">sāsanato apakkamiṁ;</span><br />
</p>
<p id="tha-ap491c12p3">
<span class="pali m-text">Pacchā tena kumittena,</span><br />
</p>
<p id="tha-ap491c12p4">
<span class="pali m-text">payutto mātughātanaṁ.</span><br />
</p>
<p id="tha-ap491c13p1">
<span class="pali m-text">Akariṁ ānantariyaṁ,</span><br />
</p>
<p id="tha-ap491c13p2">
<span class="pali m-text">ghātayiṁ duṭṭhamānaso;</span><br />
</p>
<p id="tha-ap491c13p3">
<span class="pali m-text">Tato cuto mahāvīciṁ,</span><br />
</p>
<p id="tha-ap491c13p4">
<span class="pali m-text">upapanno sudāruṇaṁ.</span><br />
</p>
<p id="tha-ap491c14p1">
<span class="pali m-text">Vinipātagato santo,</span><br />
</p>
<p id="tha-ap491c14p2">
<span class="pali m-text">saṁsariṁ dukkhito ciraṁ;</span><br />
</p>
<p id="tha-ap491c14p3">
<span class="pali m-text">Na puno addasaṁ vīraṁ,</span><br />
</p>
<p id="tha-ap491c14p4">
<span class="pali m-text">sumedhaṁ narapuṅgavaṁ.</span><br />
</p>
<p id="tha-ap491c15p1">
<span class="pali m-text">Asmiṁ kappe samuddamhi,</span><br />
</p>
<p id="tha-ap491c15p2">
<span class="pali m-text">maccho āsiṁ timiṅgalo;</span><br />
</p>
<p id="tha-ap491c15p3">
<span class="pali m-text">Disvāhaṁ sāgare nāvaṁ,</span><br />
</p>
<p id="tha-ap491c15p4">
<span class="pali m-text">gocaratthamupāgamiṁ.</span><br />
</p>
<p id="tha-ap491c16p1">
<span class="pali m-text">Disvā maṁ vāṇijā bhītā,</span><br />
</p>
<p id="tha-ap491c16p2">
<span class="pali m-text">buddhaseṭṭhamanussaruṁ;</span><br />
</p>
<p id="tha-ap491c16p3">
<span class="pali m-text">Gotamoti mahāghosaṁ,</span><br />
</p>
<p id="tha-ap491c16p4">
<span class="pali m-text">sutvā tehi udīritaṁ.</span><br />
</p>
<p id="tha-ap491c17p1">
<span class="pali m-text">Pubbasaññaṁ saritvāna,</span><br />
</p>
<p id="tha-ap491c17p2">
<span class="pali m-text">tato kālaṅkato ahaṁ;</span><br />
</p>
<p id="tha-ap491c17p3">
<span class="pali m-text">Sāvatthiyaṁ kule iddhe,</span><br />
</p>
<p id="tha-ap491c17p4">
<span class="pali m-text">jāto brāhmaṇajātiyaṁ.</span><br />
</p>
<p id="tha-ap491c18p1">
<span class="pali m-text">Āsiṁ dhammaruci nāma,</span><br />
</p>
<p id="tha-ap491c18p2">
<span class="pali m-text">sabbapāpajigucchako;</span><br />
</p>
<p id="tha-ap491c18p3">
<span class="pali m-text">Disvāhaṁ lokapajjotaṁ,</span><br />
</p>
<p id="tha-ap491c18p4">
<span class="pali m-text">jātiyā sattavassiko.</span><br />
</p>
<p id="tha-ap491c19p1">
<span class="pali m-text">Mahājetavanaṁ gantvā,</span><br />
</p>
<p id="tha-ap491c19p2">
<span class="pali m-text">pabbajiṁ anagāriyaṁ;</span><br />
</p>
<p id="tha-ap491c19p3">
<span class="pali m-text">Upemi buddhaṁ tikkhattuṁ,</span><br />
</p>
<p id="tha-ap491c19p4">
<span class="pali m-text">rattiyā divasassa ca.</span><br />
</p>
<p id="tha-ap491c20p1">
<span class="pali m-text">Tadā disvā muni āha,</span><br />
</p>
<p id="tha-ap491c20p2">
<span class="pali m-text">ciraṁ dhammarucīti maṁ;</span><br />
</p>
<p id="tha-ap491c20p3">
<span class="pali m-text">Tatohaṁ avacaṁ buddhaṁ,</span><br />
</p>
<p id="tha-ap491c20p4">
<span class="pali m-text">pubbakammapabhāvitaṁ.</span><br />
</p>
<p id="tha-ap491c21p1">
<span class="pali m-text">Suciraṁ satapuññalakkhaṇaṁ,</span><br />
</p>
<p id="tha-ap491c21p2">
<span class="pali m-text">Patipubbena visuddhapaccayaṁ;</span><br />
</p>
<p id="tha-ap491c21p3">
<span class="pali m-text">Ahamajjasupekkhanaṁ vata,</span><br />
</p>
<p id="tha-ap491c21p4">
<span class="pali m-text">Tava passāmi nirupamaṁ viggahaṁ.</span><br />
</p>
<p id="tha-ap491c22p1">
<span class="pali m-text">Suciraṁ vihatattamo mayā,</span><br />
</p>
<p id="tha-ap491c22p2">
<span class="pali m-text">Sucirakkhena nadī visositā;</span><br />
</p>
<p id="tha-ap491c22p3">
<span class="pali m-text">Suciraṁ amalaṁ visodhitaṁ,</span><br />
</p>
<p id="tha-ap491c22p4">
<span class="pali m-text">Nayanaṁ ñāṇamayaṁ mahāmune.</span><br />
</p>
<p id="tha-ap491c23p1">
<span class="pali m-text">Cirakālasamaṅgito tayā,</span><br />
</p>
<p id="tha-ap491c23p2">
<span class="pali m-text">Avinaṭṭho punarantaraṁ ciraṁ;</span><br />
</p>
<p id="tha-ap491c23p3">
<span class="pali m-text">Punarajjasamāgato tayā,</span><br />
</p>
<p id="tha-ap491c23p4">
<span class="pali m-text">Na hi nassanti katāni gotama.</span><br />
</p>
<p id="tha-ap491c24p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap491c24p2">
<span class="pali m-text">…pe…</span><br />
</p>
<p id="tha-ap491c24p3">
<span class="pali m-text">viharāmi anāsavo.</span><br />
</p>
<p id="tha-ap491c25p1">
<span class="pali m-text">Svāgataṁ vata me āsi,</span><br />
</p>
<p id="tha-ap491c25p2">
<span class="pali m-text">…pe…</span><br />
</p>
<p id="tha-ap491c25p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap491c26p1">
<span class="pali m-text">Paṭisambhidā catasso,</span><br />
</p>
<p id="tha-ap491c26p2">
<span class="pali m-text">…pe…</span><br />
</p>
<p id="tha-ap491c26p3">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap491c27p1">
<span class="pali m-text">Itthaṁ sudaṁ āyasmā dhammaruciyo thero imā gāthāyo abhāsitthāti.</span><br />
</p>
<p id="tha-ap491c28p1">
<span class="pali m-text">Dhammaruciyattherassāpadānaṁ navamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0490.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0492.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>