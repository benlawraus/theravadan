<!DOCTYPE html>
<html lang="en">
<head>
  <meta charset="UTF-8" />
  <title>abhidhamma &raquo; vb &raquo; Vibhaṅga | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/vb0008.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/abhidhamma-index.html">abhidhamma</a> &raquo;
            <a href="https://theravadan.org/pages/abhidhamma-vb-index.html">vb</a> &raquo;
          </span>
          Vibhaṅga
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/vb0007.html">Previous</a></div>
<div class="m-col-t-6 m-text-right">
<a href="https://theravadan.org/pages/vb0009.html">Next</a></div>
</div>
<section id="sammappadhanavibhanga">
<span id="vb8c0p2"></span><h2><span class="pali m-text">Sammappadhānavibhaṅga</span></h2>
<p id="vb8c1p0">
<span class="pali m-text">1. Suttantabhājanīya</span><br />
</p>
<p id="vb8c1p1">
<span class="pali m-text">Cattāro sammappadhānā—</span><br />
</p>
<p id="vb8c1p2">
<span class="pali m-text">idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c2p1">
<span class="pali m-text">Kathañca bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c2p2">
<span class="pali m-text">Tattha katame anuppannā pāpakā akusalā dhammā?</span><br />
</p>
<p id="vb8c2p3">
<span class="pali m-text">Tīṇi akusalamūlāni—</span><br />
</p>
<p id="vb8c2p4">
<span class="pali m-text">lobho, doso, moho.</span><br />
</p>
<p id="vb8c2p5">
<span class="pali m-text">Tadekaṭṭhā ca kilesā.</span><br />
</p>
<p id="vb8c2p6">
<span class="pali m-text">Taṁsampayutto vedanākkhandho, saññākkhandho, saṅkhārakkhandho, viññāṇakkhandho;</span><br />
</p>
<p id="vb8c2p7">
<span class="pali m-text">taṁsamuṭṭhānaṁ kāyakammaṁ vacīkammaṁ manokammaṁ—</span><br />
</p>
<p id="vb8c2p8">
<span class="pali m-text">ime vuccanti “anuppannā pāpakā akusalā dhammā”.</span><br />
</p>
<p id="vb8c2p9">
<span class="pali m-text">Iti imesaṁ anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c3p1">
<span class="pali m-text">“Chandaṁ janetī”ti.</span><br />
</p>
<p id="vb8c3p2">
<span class="pali m-text">Tattha katamo chando?</span><br />
</p>
<p id="vb8c3p3">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb8c3p4">
<span class="pali m-text">ayaṁ vuccati “chando”.</span><br />
</p>
<p id="vb8c3p5">
<span class="pali m-text">Imaṁ chandaṁ janeti sañjaneti uṭṭhapeti samuṭṭhapeti nibbatteti abhinibbatteti.</span><br />
</p>
<p id="vb8c3p6">
<span class="pali m-text">Tena vuccati “chandaṁ janetī”ti.</span><br />
</p>
<p id="vb8c4p1">
<span class="pali m-text">“Vāyamatī”ti.</span><br />
</p>
<p id="vb8c4p2">
<span class="pali m-text">Tattha katamo vāyāmo?</span><br />
</p>
<p id="vb8c4p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c4p4">
<span class="pali m-text">ayaṁ vuccati “vāyāmo”.</span><br />
</p>
<p id="vb8c4p5">
<span class="pali m-text">Iminā vāyāmena upeto hoti samupeto upāgato samupāgato upapanno sampanno samannāgato.</span><br />
</p>
<p id="vb8c4p6">
<span class="pali m-text">Tena vuccati “vāyamatī”ti.</span><br />
</p>
<p id="vb8c5p1">
<span class="pali m-text">“Vīriyaṁ ārabhatī”ti.</span><br />
</p>
<p id="vb8c5p2">
<span class="pali m-text">Tattha katamaṁ vīriyaṁ?</span><br />
</p>
<p id="vb8c5p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c5p4">
<span class="pali m-text">idaṁ vuccati “vīriyaṁ”.</span><br />
</p>
<p id="vb8c5p5">
<span class="pali m-text">Imaṁ vīriyaṁ ārabhati samārabhati āsevati bhāveti bahulīkaroti.</span><br />
</p>
<p id="vb8c5p6">
<span class="pali m-text">Tena vuccati “vīriyaṁ ārabhatī”ti.</span><br />
</p>
<p id="vb8c6p1">
<span class="pali m-text">“Cittaṁ paggaṇhātī”ti.</span><br />
</p>
<p id="vb8c6p2">
<span class="pali m-text">Tattha katamaṁ cittaṁ?</span><br />
</p>
<p id="vb8c6p3">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb8c6p4">
<span class="pali m-text">idaṁ vuccati “cittaṁ”.</span><br />
</p>
<p id="vb8c6p5">
<span class="pali m-text">Imaṁ cittaṁ paggaṇhāti sampaggaṇhāti upatthambheti paccupatthambheti.</span><br />
</p>
<p id="vb8c6p6">
<span class="pali m-text">Tena vuccati “cittaṁ paggaṇhātī”ti.</span><br />
</p>
<p id="vb8c7p1">
<span class="pali m-text">“Padahatī”ti.</span><br />
</p>
<p id="vb8c7p2">
<span class="pali m-text">Tattha katamaṁ padhānaṁ?</span><br />
</p>
<p id="vb8c7p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c7p4">
<span class="pali m-text">idaṁ vuccati “padhānaṁ”.</span><br />
</p>
<p id="vb8c7p5">
<span class="pali m-text">Iminā padhānena upeto hoti …pe… samannāgato.</span><br />
</p>
<p id="vb8c7p6">
<span class="pali m-text">Tena vuccati “padahatī”ti.</span><br />
</p>
<p id="vb8c8p1">
<span class="pali m-text">Kathañca bhikkhu uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c8p2">
<span class="pali m-text">Tattha katame uppannā pāpakā akusalā dhammā?</span><br />
</p>
<p id="vb8c8p3">
<span class="pali m-text">Tīṇi akusalamūlāni—</span><br />
</p>
<p id="vb8c8p4">
<span class="pali m-text">lobho, doso, moho.</span><br />
</p>
<p id="vb8c8p5">
<span class="pali m-text">Tadekaṭṭhā ca kilesā.</span><br />
</p>
<p id="vb8c8p6">
<span class="pali m-text">Taṁsampayutto vedanākkhandho, saññākkhandho, saṅkhārakkhandho, viññāṇakkhandho, taṁsamuṭṭhānaṁ kāyakammaṁ vacīkammaṁ manokammaṁ—</span><br />
</p>
<p id="vb8c8p7">
<span class="pali m-text">ime vuccanti “uppannā pāpakā akusalā dhammā”.</span><br />
</p>
<p id="vb8c8p8">
<span class="pali m-text">Iti imesaṁ uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c9p1">
<span class="pali m-text">“Chandaṁ janetī”ti.</span><br />
</p>
<p id="vb8c9p2">
<span class="pali m-text">Tattha katamo chando?</span><br />
</p>
<p id="vb8c9p3">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb8c9p4">
<span class="pali m-text">ayaṁ vuccati “chando”.</span><br />
</p>
<p id="vb8c9p5">
<span class="pali m-text">Imaṁ chandaṁ janeti sañjaneti uṭṭhapeti samuṭṭhapeti nibbatteti abhinibbatteti.</span><br />
</p>
<p id="vb8c9p6">
<span class="pali m-text">Tena vuccati “chandaṁ janetī”ti.</span><br />
</p>
<p id="vb8c10p1">
<span class="pali m-text">“Vāyamatī”ti.</span><br />
</p>
<p id="vb8c10p2">
<span class="pali m-text">Tattha katamo vāyāmo?</span><br />
</p>
<p id="vb8c10p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c10p4">
<span class="pali m-text">ayaṁ vuccati “vāyāmo”.</span><br />
</p>
<p id="vb8c10p5">
<span class="pali m-text">Iminā vāyāmena upeto hoti …pe… samannāgato.</span><br />
</p>
<p id="vb8c10p6">
<span class="pali m-text">Tena vuccati “vāyamatī”ti.</span><br />
</p>
<p id="vb8c11p1">
<span class="pali m-text">“Vīriyaṁ ārabhatī”ti.</span><br />
</p>
<p id="vb8c11p2">
<span class="pali m-text">Tattha katamaṁ vīriyaṁ?</span><br />
</p>
<p id="vb8c11p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c11p4">
<span class="pali m-text">idaṁ vuccati “vīriyaṁ”.</span><br />
</p>
<p id="vb8c11p5">
<span class="pali m-text">Imaṁ vīriyaṁ ārabhati samārabhati āsevati bhāveti bahulīkaroti.</span><br />
</p>
<p id="vb8c11p6">
<span class="pali m-text">Tena vuccati “vīriyaṁ ārabhatī”ti.</span><br />
</p>
<p id="vb8c12p1">
<span class="pali m-text">“Cittaṁ paggaṇhātī”ti.</span><br />
</p>
<p id="vb8c12p2">
<span class="pali m-text">Tattha katamaṁ cittaṁ?</span><br />
</p>
<p id="vb8c12p3">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb8c12p4">
<span class="pali m-text">idaṁ vuccati “cittaṁ”.</span><br />
</p>
<p id="vb8c12p5">
<span class="pali m-text">Imaṁ cittaṁ paggaṇhāti sampaggaṇhāti upatthambheti paccupatthambheti.</span><br />
</p>
<p id="vb8c12p6">
<span class="pali m-text">Tena vuccati “cittaṁ paggaṇhātī”ti.</span><br />
</p>
<p id="vb8c13p1">
<span class="pali m-text">“Padahatī”ti.</span><br />
</p>
<p id="vb8c13p2">
<span class="pali m-text">Tattha katamaṁ padhānaṁ?</span><br />
</p>
<p id="vb8c13p3">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c13p4">
<span class="pali m-text">idaṁ vuccati “padhānaṁ”.</span><br />
</p>
<p id="vb8c13p5">
<span class="pali m-text">Iminā padhānena upeto hoti …pe… samannāgato.</span><br />
</p>
<p id="vb8c13p6">
<span class="pali m-text">Tena vuccati “padahatī”ti.</span><br />
</p>
<p id="vb8c14p1">
<span class="pali m-text">Kathañca bhikkhu anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c14p2">
<span class="pali m-text">Tattha katame anuppannā kusalā dhammā?</span><br />
</p>
<p id="vb8c14p3">
<span class="pali m-text">Tīṇi kusalamūlāni—</span><br />
</p>
<p id="vb8c14p4">
<span class="pali m-text">alobho, adoso, amoho.</span><br />
</p>
<p id="vb8c14p5">
<span class="pali m-text">Taṁsampayutto vedanākkhandho, saññākkhandho, saṅkhārakkhandho, viññāṇakkhandho, taṁsamuṭṭhānaṁ kāyakammaṁ, vacīkammaṁ, manokammaṁ—</span><br />
</p>
<p id="vb8c14p6">
<span class="pali m-text">ime vuccanti “anuppannā kusalā dhammā”.</span><br />
</p>
<p id="vb8c14p7">
<span class="pali m-text">Iti imesaṁ anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c15p1">
<span class="pali m-text">“Chandaṁ janetī”ti …pe…</span><br />
</p>
<p id="vb8c15p2">
<span class="pali m-text">“vāyamatī”ti …pe…</span><br />
</p>
<p id="vb8c15p3">
<span class="pali m-text">“vīriyaṁ ārabhatī”ti …pe…</span><br />
</p>
<p id="vb8c15p4">
<span class="pali m-text">“cittaṁ paggaṇhātī”ti …pe…</span><br />
</p>
<p id="vb8c15p5">
<span class="pali m-text">“padahatī”ti.</span><br />
</p>
<p id="vb8c15p6">
<span class="pali m-text">Tattha katamaṁ padhānaṁ?</span><br />
</p>
<p id="vb8c15p7">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c15p8">
<span class="pali m-text">idaṁ vuccati “padhānaṁ”.</span><br />
</p>
<p id="vb8c15p9">
<span class="pali m-text">Iminā padhānena upeto hoti …pe… samannāgato.</span><br />
</p>
<p id="vb8c15p10">
<span class="pali m-text">Tena vuccati “padahatī”ti.</span><br />
</p>
<p id="vb8c16p1">
<span class="pali m-text">Kathañca bhikkhu uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c16p2">
<span class="pali m-text">Tattha katame uppannā kusalā dhammā?</span><br />
</p>
<p id="vb8c16p3">
<span class="pali m-text">Tīṇi kusalamūlāni—</span><br />
</p>
<p id="vb8c16p4">
<span class="pali m-text">alobho, adoso, amoho.</span><br />
</p>
<p id="vb8c16p5">
<span class="pali m-text">Taṁsampayutto vedanākkhandho, saññākkhandho, saṅkhārakkhandho, viññāṇakkhandho, taṁsamuṭṭhānaṁ kāyakammaṁ vacīkammaṁ manokammaṁ—</span><br />
</p>
<p id="vb8c16p6">
<span class="pali m-text">ime vuccanti “uppannā kusalā dhammā”.</span><br />
</p>
<p id="vb8c16p7">
<span class="pali m-text">Iti imesaṁ uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c17p1">
<span class="pali m-text">“Ṭhitiyā”ti.</span><br />
</p>
<p id="vb8c17p2">
<span class="pali m-text">Yā ṭhiti so asammoso, yo asammoso so bhiyyobhāvo, yo bhiyyobhāvo taṁ vepullaṁ, yaṁ vepullaṁ sā bhāvanā, yā bhāvanā sā pāripūrī.</span><br />
</p>
<p id="vb8c18p1">
<span class="pali m-text">“Chandaṁ janetī”ti …pe…</span><br />
</p>
<p id="vb8c18p2">
<span class="pali m-text">“vāyamatī”ti …pe…</span><br />
</p>
<p id="vb8c18p3">
<span class="pali m-text">“vīriyaṁ ārabhatī”ti …pe…</span><br />
</p>
<p id="vb8c18p4">
<span class="pali m-text">“cittaṁ paggaṇhātī”ti …pe…</span><br />
</p>
<p id="vb8c18p5">
<span class="pali m-text">padahatīti.</span><br />
</p>
<p id="vb8c18p6">
<span class="pali m-text">Tattha katamaṁ padhānaṁ?</span><br />
</p>
<p id="vb8c18p7">
<span class="pali m-text">Yo cetasiko vīriyārambho …pe… sammāvāyāmo—</span><br />
</p>
<p id="vb8c18p8">
<span class="pali m-text">idaṁ vuccati “padhānaṁ”.</span><br />
</p>
<p id="vb8c18p9">
<span class="pali m-text">Iminā padhānena upeto hoti …pe… samannāgato.</span><br />
</p>
<p id="vb8c18p10">
<span class="pali m-text">Tena vuccati “padahatī”ti.</span><br />
</p>
<p id="vb8c19p1">
<span class="pali m-text">Suttantabhājanīyaṁ.</span><br />
</p>
<p id="vb8c20p0">
<span class="pali m-text">2. Abhidhammabhājanīya</span><br />
</p>
<p id="vb8c20p1">
<span class="pali m-text">Cattāro sammappadhānā—</span><br />
</p>
<p id="vb8c20p2">
<span class="pali m-text">idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c21p1">
<span class="pali m-text">Kathañca bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c21p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c22p1">
<span class="pali m-text">“Chandaṁ janetī”ti.</span><br />
</p>
<p id="vb8c22p2">
<span class="pali m-text">Tattha katamo chando?</span><br />
</p>
<p id="vb8c22p3">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb8c22p4">
<span class="pali m-text">ayaṁ vuccati “chando”.</span><br />
</p>
<p id="vb8c22p5">
<span class="pali m-text">Imaṁ chandaṁ janeti sañjaneti uṭṭhapeti samuṭṭhapeti nibbatteti abhinibbatteti.</span><br />
</p>
<p id="vb8c22p6">
<span class="pali m-text">Tena vuccati “chandaṁ janetī”ti.</span><br />
</p>
<p id="vb8c23p1">
<span class="pali m-text">“Vāyamatī”ti.</span><br />
</p>
<p id="vb8c23p2">
<span class="pali m-text">Tattha katamo vāyāmo?</span><br />
</p>
<p id="vb8c23p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c23p4">
<span class="pali m-text">ayaṁ vuccati “vāyāmo”.</span><br />
</p>
<p id="vb8c23p5">
<span class="pali m-text">Iminā vāyāmena upeto hoti samupeto upāgato samupāgato upapanno sampanno samannāgato.</span><br />
</p>
<p id="vb8c23p6">
<span class="pali m-text">Tena vuccati “vāyamatī”ti.</span><br />
</p>
<p id="vb8c24p1">
<span class="pali m-text">“Vīriyaṁ ārabhatī”ti.</span><br />
</p>
<p id="vb8c24p2">
<span class="pali m-text">Tattha katamaṁ vīriyaṁ?</span><br />
</p>
<p id="vb8c24p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c24p4">
<span class="pali m-text">idaṁ vuccati “vīriyaṁ”.</span><br />
</p>
<p id="vb8c24p5">
<span class="pali m-text">Imaṁ vīriyaṁ ārabhati samārabhati āsevati bhāveti bahulīkaroti.</span><br />
</p>
<p id="vb8c24p6">
<span class="pali m-text">Tena vuccati “vīriyaṁ ārabhatī”ti.</span><br />
</p>
<p id="vb8c25p1">
<span class="pali m-text">“Cittaṁ paggaṇhātī”ti.</span><br />
</p>
<p id="vb8c25p2">
<span class="pali m-text">Tattha katamaṁ cittaṁ?</span><br />
</p>
<p id="vb8c25p3">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb8c25p4">
<span class="pali m-text">idaṁ vuccati “cittaṁ”.</span><br />
</p>
<p id="vb8c25p5">
<span class="pali m-text">Imaṁ cittaṁ paggaṇhāti sampaggaṇhāti upatthambheti paccupatthambheti.</span><br />
</p>
<p id="vb8c25p6">
<span class="pali m-text">Tena vuccati “cittaṁ paggaṇhātī”ti.</span><br />
</p>
<p id="vb8c26p1">
<span class="pali m-text">“Padahatī”ti.</span><br />
</p>
<p id="vb8c26p2">
<span class="pali m-text">Tattha katamaṁ sammappadhānaṁ?</span><br />
</p>
<p id="vb8c26p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c26p4">
<span class="pali m-text">idaṁ vuccati “sammappadhānaṁ”.</span><br />
</p>
<p id="vb8c26p5">
<span class="pali m-text">Avasesā dhammā sammappadhānasampayuttā.</span><br />
</p>
<p id="vb8c27p1">
<span class="pali m-text">Kathañca bhikkhu uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c27p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c28p1">
<span class="pali m-text">“Chandaṁ janetī”ti …pe…</span><br />
</p>
<p id="vb8c28p2">
<span class="pali m-text">“vāyamatī”ti …pe…</span><br />
</p>
<p id="vb8c28p3">
<span class="pali m-text">“vīriyaṁ ārabhatī”ti …pe…</span><br />
</p>
<p id="vb8c28p4">
<span class="pali m-text">“cittaṁ paggaṇhātī”ti …pe…</span><br />
</p>
<p id="vb8c28p5">
<span class="pali m-text">“padahatī”ti.</span><br />
</p>
<p id="vb8c28p6">
<span class="pali m-text">Tattha katamaṁ sammappadhānaṁ?</span><br />
</p>
<p id="vb8c28p7">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c28p8">
<span class="pali m-text">idaṁ vuccati “sammappadhānaṁ”.</span><br />
</p>
<p id="vb8c28p9">
<span class="pali m-text">Avasesā dhammā sammappadhānasampayuttā.</span><br />
</p>
<p id="vb8c29p1">
<span class="pali m-text">Kathañca bhikkhu anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c29p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c30p1">
<span class="pali m-text">“Chandaṁ janetī”ti …pe…</span><br />
</p>
<p id="vb8c30p2">
<span class="pali m-text">“vāyamatī”ti …pe…</span><br />
</p>
<p id="vb8c30p3">
<span class="pali m-text">“vīriyaṁ ārabhatī”ti …pe…</span><br />
</p>
<p id="vb8c30p4">
<span class="pali m-text">“cittaṁ paggaṇhātī”ti …pe…</span><br />
</p>
<p id="vb8c30p5">
<span class="pali m-text">“padahatī”ti.</span><br />
</p>
<p id="vb8c30p6">
<span class="pali m-text">Tattha katamaṁ sammappadhānaṁ?</span><br />
</p>
<p id="vb8c30p7">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c30p8">
<span class="pali m-text">idaṁ vuccati “sammappadhānaṁ”.</span><br />
</p>
<p id="vb8c30p9">
<span class="pali m-text">Avasesā dhammā sammappadhānasampayuttā.</span><br />
</p>
<p id="vb8c31p1">
<span class="pali m-text">Kathañca bhikkhu uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati?</span><br />
</p>
<p id="vb8c31p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c32p1">
<span class="pali m-text">“Ṭhitiyā”ti.</span><br />
</p>
<p id="vb8c32p2">
<span class="pali m-text">Yā ṭhiti so asammoso, yo asammoso so bhiyyobhāvo, yo bhiyyobhāvo taṁ vepullaṁ, yaṁ vepullaṁ sā bhāvanā, yā bhāvanā sā pāripūrī.</span><br />
</p>
<p id="vb8c33p1">
<span class="pali m-text">“Chandaṁ janetī”ti.</span><br />
</p>
<p id="vb8c33p2">
<span class="pali m-text">Tattha katamo chando?</span><br />
</p>
<p id="vb8c33p3">
<span class="pali m-text">Yo chando chandikatā kattukamyatā kusalo dhammacchando—</span><br />
</p>
<p id="vb8c33p4">
<span class="pali m-text">ayaṁ vuccati “chando”.</span><br />
</p>
<p id="vb8c33p5">
<span class="pali m-text">Imaṁ chandaṁ janeti sañjaneti uṭṭhapeti samuṭṭhapeti nibbatteti abhinibbatteti.</span><br />
</p>
<p id="vb8c33p6">
<span class="pali m-text">Tena vuccati “chandaṁ janetī”ti.</span><br />
</p>
<p id="vb8c34p1">
<span class="pali m-text">“Vāyamatī”ti.</span><br />
</p>
<p id="vb8c34p2">
<span class="pali m-text">Tattha katamo vāyāmo?</span><br />
</p>
<p id="vb8c34p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c34p4">
<span class="pali m-text">ayaṁ vuccati “vāyāmo”.</span><br />
</p>
<p id="vb8c34p5">
<span class="pali m-text">Iminā vāyāmena upeto hoti …pe… samannāgato.</span><br />
</p>
<p id="vb8c34p6">
<span class="pali m-text">Tena vuccati “vāyamatī”ti.</span><br />
</p>
<p id="vb8c35p1">
<span class="pali m-text">“Vīriyaṁ ārabhatī”ti.</span><br />
</p>
<p id="vb8c35p2">
<span class="pali m-text">Tattha katamaṁ vīriyaṁ?</span><br />
</p>
<p id="vb8c35p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c35p4">
<span class="pali m-text">idaṁ vuccati “vīriyaṁ”.</span><br />
</p>
<p id="vb8c35p5">
<span class="pali m-text">Imaṁ vīriyaṁ ārabhati samārabhati āsevati bhāveti bahulīkaroti.</span><br />
</p>
<p id="vb8c35p6">
<span class="pali m-text">Tena vuccati “vīriyaṁ ārabhatī”ti.</span><br />
</p>
<p id="vb8c36p1">
<span class="pali m-text">“Cittaṁ paggaṇhātī”ti.</span><br />
</p>
<p id="vb8c36p2">
<span class="pali m-text">Tattha katamaṁ cittaṁ?</span><br />
</p>
<p id="vb8c36p3">
<span class="pali m-text">Yaṁ cittaṁ mano mānasaṁ …pe… tajjāmanoviññāṇadhātu—</span><br />
</p>
<p id="vb8c36p4">
<span class="pali m-text">idaṁ vuccati “cittaṁ”.</span><br />
</p>
<p id="vb8c36p5">
<span class="pali m-text">Imaṁ cittaṁ paggaṇhāti sampaggaṇhāti upatthambheti paccupatthambheti.</span><br />
</p>
<p id="vb8c36p6">
<span class="pali m-text">Tena vuccati “cittaṁ paggaṇhātī”ti.</span><br />
</p>
<p id="vb8c37p1">
<span class="pali m-text">“Padahatī”ti.</span><br />
</p>
<p id="vb8c37p2">
<span class="pali m-text">Tattha katamaṁ sammappadhānaṁ?</span><br />
</p>
<p id="vb8c37p3">
<span class="pali m-text">Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c37p4">
<span class="pali m-text">idaṁ vuccati “sammappadhānaṁ”.</span><br />
</p>
<p id="vb8c37p5">
<span class="pali m-text">Avasesā dhammā sammappadhānasampayuttā.</span><br />
</p>
<p id="vb8c38p1">
<span class="pali m-text">Tattha katamaṁ sammappadhānaṁ?</span><br />
</p>
<p id="vb8c38p2">
<span class="pali m-text">Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span><br />
</p>
<p id="vb8c38p3">
<span class="pali m-text">idaṁ vuccati “sammappadhānaṁ”.</span><br />
</p>
<p id="vb8c38p4">
<span class="pali m-text">Avasesā dhammā sammappadhānasampayuttā.</span><br />
</p>
<p id="vb8c39p1">
<span class="pali m-text">Abhidhammabhājanīyaṁ.</span><br />
</p>
<p id="vb8c40p0">
<span class="pali m-text">3. Pañhāpucchaka</span><br />
</p>
<p id="vb8c40p1">
<span class="pali m-text">Cattāro sammappadhānā—</span><br />
</p>
<p id="vb8c40p2">
<span class="pali m-text">idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya …pe…</span><br />
</p>
<p id="vb8c40p3">
<span class="pali m-text">anuppannānaṁ kusalānaṁ dhammānaṁ uppādāya …pe…</span><br />
</p>
<p id="vb8c40p4">
<span class="pali m-text">uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.</span><br />
</p>
<p id="vb8c41p1">
<span class="pali m-text">Catunnaṁ sammappadhānānaṁ kati kusalā, kati akusalā, kati abyākatā …pe… kati saraṇā, kati araṇā?</span><br />
</p>
<p id="vb8c42p0">
<span class="pali m-text">3.1. Tika</span><br />
</p>
<p id="vb8c42p1">
<span class="pali m-text">Kusalāyeva.</span><br />
</p>
<p id="vb8c43p1">
<span class="pali m-text">Siyā sukhāya vedanāya sampayuttā, siyā adukkhamasukhāya vedanāya sampayuttā.</span><br />
</p>
<p id="vb8c44p1">
<span class="pali m-text">Vipākadhammadhammā.</span><br />
</p>
<p id="vb8c45p1">
<span class="pali m-text">Anupādinnaanupādāniyā.</span><br />
</p>
<p id="vb8c46p1">
<span class="pali m-text">Asaṅkiliṭṭhaasaṅkilesikā.</span><br />
</p>
<p id="vb8c47p1">
<span class="pali m-text">Siyā savitakkasavicārā, siyā avitakkavicāramattā, siyā avitakkaavicārā.</span><br />
</p>
<p id="vb8c48p1">
<span class="pali m-text">Siyā pītisahagatā, siyā sukhasahagatā, siyā upekkhāsahagatā.</span><br />
</p>
<p id="vb8c49p1">
<span class="pali m-text">Neva dassanena na bhāvanāya pahātabbā.</span><br />
</p>
<p id="vb8c50p1">
<span class="pali m-text">Neva dassanena na bhāvanāya pahātabbahetukā.</span><br />
</p>
<p id="vb8c51p1">
<span class="pali m-text">Apacayagāmino.</span><br />
</p>
<p id="vb8c52p1">
<span class="pali m-text">Sekkhā.</span><br />
</p>
<p id="vb8c53p1">
<span class="pali m-text">Appamāṇā.</span><br />
</p>
<p id="vb8c54p1">
<span class="pali m-text">Appamāṇārammaṇā.</span><br />
</p>
<p id="vb8c55p1">
<span class="pali m-text">Paṇītā.</span><br />
</p>
<p id="vb8c56p1">
<span class="pali m-text">Sammattaniyatā.</span><br />
</p>
<p id="vb8c57p1">
<span class="pali m-text">Na maggārammaṇā, maggahetukā, siyā maggādhipatino, siyā na vattabbā “maggādhipatino”ti.</span><br />
</p>
<p id="vb8c58p1">
<span class="pali m-text">Siyā uppannā, siyā anuppannā, na vattabbā “uppādino”ti.</span><br />
</p>
<p id="vb8c59p1">
<span class="pali m-text">Siyā atītā, siyā anāgatā, siyā paccuppannā.</span><br />
</p>
<p id="vb8c60p1">
<span class="pali m-text">Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi.</span><br />
</p>
<p id="vb8c61p1">
<span class="pali m-text">Siyā ajjhattā, siyā bahiddhā, siyā ajjhattabahiddhā.</span><br />
</p>
<p id="vb8c62p1">
<span class="pali m-text">Bahiddhārammaṇā.</span><br />
</p>
<p id="vb8c63p1">
<span class="pali m-text">Anidassanaappaṭighā.</span><br />
</p>
<p id="vb8c64p0p1">
<span class="pali m-text">3.2. 3.2 Duka</span><br />
</p>
<p id="vb8c64p0p2">
<span class="pali m-text">3.2.1. Hetugocchaka</span><br />
</p>
<p id="vb8c64p1">
<span class="pali m-text">Na hetū.</span><br />
</p>
<p id="vb8c64p2">
<span class="pali m-text">Sahetukā.</span><br />
</p>
<p id="vb8c64p3">
<span class="pali m-text">Hetusampayuttā.</span><br />
</p>
<p id="vb8c64p4">
<span class="pali m-text">Na vattabbā hetū ceva sahetukā cāti, sahetukā ceva na ca hetū.</span><br />
</p>
<p id="vb8c64p5">
<span class="pali m-text">Na vattabbā hetū ceva hetusampayuttā cāti, hetusampayuttā ceva na ca hetū.</span><br />
</p>
<p id="vb8c64p6">
<span class="pali m-text">Na hetū sahetukā.</span><br />
</p>
<p id="vb8c65p0">
<span class="pali m-text">3.2.2. Cūḷantaraduka</span><br />
</p>
<p id="vb8c65p1">
<span class="pali m-text">Sappaccayā.</span><br />
</p>
<p id="vb8c65p2">
<span class="pali m-text">Saṅkhatā.</span><br />
</p>
<p id="vb8c65p3">
<span class="pali m-text">Anidassanā.</span><br />
</p>
<p id="vb8c65p4">
<span class="pali m-text">Appaṭighā.</span><br />
</p>
<p id="vb8c65p5">
<span class="pali m-text">Arūpā.</span><br />
</p>
<p id="vb8c65p6">
<span class="pali m-text">Lokuttarā.</span><br />
</p>
<p id="vb8c65p7">
<span class="pali m-text">Kenaci viññeyyā, kenaci na viññeyyā.</span><br />
</p>
<p id="vb8c66p0">
<span class="pali m-text">3.2.3. Āsavagocchaka</span><br />
</p>
<p id="vb8c66p1">
<span class="pali m-text">No āsavā.</span><br />
</p>
<p id="vb8c66p2">
<span class="pali m-text">Anāsavā.</span><br />
</p>
<p id="vb8c66p3">
<span class="pali m-text">Āsavavippayuttā.</span><br />
</p>
<p id="vb8c66p4">
<span class="pali m-text">Na vattabbā āsavā ceva sāsavā cātipi, sāsavā ceva no ca āsavātipi.</span><br />
</p>
<p id="vb8c66p5">
<span class="pali m-text">Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi.</span><br />
</p>
<p id="vb8c66p6">
<span class="pali m-text">Āsavavippayuttā.</span><br />
</p>
<p id="vb8c66p7">
<span class="pali m-text">Anāsavā.</span><br />
</p>
<p id="vb8c67p0">
<span class="pali m-text">8.3.2.4. Saṁyojanagocchakādi</span><br />
</p>
<p id="vb8c67p1">
<span class="pali m-text">No saṁyojanā …pe…</span><br />
</p>
<p id="vb8c67p2">
<span class="pali m-text">no ganthā …pe…</span><br />
</p>
<p id="vb8c67p3">
<span class="pali m-text">no oghā …pe…</span><br />
</p>
<p id="vb8c67p4">
<span class="pali m-text">no yogā …pe…</span><br />
</p>
<p id="vb8c67p5">
<span class="pali m-text">no nīvaraṇā …pe…</span><br />
</p>
<p id="vb8c67p6">
<span class="pali m-text">no parāmāsā …pe…</span><br />
</p>
<p id="vb8c67p7">
<span class="pali m-text">sārammaṇā.</span><br />
</p>
<p id="vb8c67p8">
<span class="pali m-text">No cittā.</span><br />
</p>
<p id="vb8c67p9">
<span class="pali m-text">Cetasikā.</span><br />
</p>
<p id="vb8c67p10">
<span class="pali m-text">Cittasampayuttā.</span><br />
</p>
<p id="vb8c67p11">
<span class="pali m-text">Cittasaṁsaṭṭhā.</span><br />
</p>
<p id="vb8c67p12">
<span class="pali m-text">Cittasamuṭṭhānā.</span><br />
</p>
<p id="vb8c67p13">
<span class="pali m-text">Cittasahabhuno.</span><br />
</p>
<p id="vb8c67p14">
<span class="pali m-text">Cittānuparivattino.</span><br />
</p>
<p id="vb8c67p15">
<span class="pali m-text">Cittasaṁsaṭṭhasamuṭṭhānā.</span><br />
</p>
<p id="vb8c67p16">
<span class="pali m-text">Cittasaṁsaṭṭhasamuṭṭhānasahabhuno.</span><br />
</p>
<p id="vb8c67p17">
<span class="pali m-text">Cittasaṁsaṭṭhasamuṭṭhānānuparivattino.</span><br />
</p>
<p id="vb8c67p18">
<span class="pali m-text">Bāhirā.</span><br />
</p>
<p id="vb8c67p19">
<span class="pali m-text">No upādā.</span><br />
</p>
<p id="vb8c67p20">
<span class="pali m-text">Anupādinnā.</span><br />
</p>
<p id="vb8c68p0">
<span class="pali m-text">8.3.2.11. Upādānagocchakādi</span><br />
</p>
<p id="vb8c68p1">
<span class="pali m-text">No upādānā …pe…</span><br />
</p>
<p id="vb8c68p2">
<span class="pali m-text">no kilesā …pe…</span><br />
</p>
<p id="vb8c68p3">
<span class="pali m-text">na dassanena pahātabbā.</span><br />
</p>
<p id="vb8c68p4">
<span class="pali m-text">Na bhāvanāya pahātabbā.</span><br />
</p>
<p id="vb8c68p5">
<span class="pali m-text">Na dassanena pahātabbahetukā.</span><br />
</p>
<p id="vb8c68p6">
<span class="pali m-text">Na bhāvanāya pahātabbahetukā.</span><br />
</p>
<p id="vb8c68p7">
<span class="pali m-text">Siyā savitakkā, siyā avitakkā.</span><br />
</p>
<p id="vb8c68p8">
<span class="pali m-text">Siyā savicārā, siyā avicārā.</span><br />
</p>
<p id="vb8c68p9">
<span class="pali m-text">Siyā sappītikā, siyā appītikā.</span><br />
</p>
<p id="vb8c68p10">
<span class="pali m-text">Siyā pītisahagatā, siyā na pītisahagatā.</span><br />
</p>
<p id="vb8c68p11">
<span class="pali m-text">Siyā sukhasahagatā, siyā na sukhasahagatā.</span><br />
</p>
<p id="vb8c68p12">
<span class="pali m-text">Siyā upekkhāsahagatā, siyā na upekkhāsahagatā.</span><br />
</p>
<p id="vb8c68p13">
<span class="pali m-text">Na kāmāvacarā.</span><br />
</p>
<p id="vb8c68p14">
<span class="pali m-text">Na rūpāvacarā.</span><br />
</p>
<p id="vb8c68p15">
<span class="pali m-text">Na arūpāvacarā.</span><br />
</p>
<p id="vb8c68p16">
<span class="pali m-text">Apariyāpannā.</span><br />
</p>
<p id="vb8c68p17">
<span class="pali m-text">Niyyānikā.</span><br />
</p>
<p id="vb8c68p18">
<span class="pali m-text">Niyatā.</span><br />
</p>
<p id="vb8c68p19">
<span class="pali m-text">Anuttarā.</span><br />
</p>
<p id="vb8c68p20">
<span class="pali m-text">Araṇāti.</span><br />
</p>
<p id="vb8c69p1">
<span class="pali m-text">Pañhāpucchakaṁ.</span><br />
</p>
<p id="vb8c70p1">
<span class="pali m-text">Sammappadhānavibhaṅgo niṭṭhito.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/vb0007.html">Previous</a></div>
<div class="m-col-t-6 m-text-right">
<a href="https://theravadan.org/pages/vb0009.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>