<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0lvz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0lvz.html" />
  <meta property="og:description" content="Saṭṭhinipāta Soṇakavagga 1 Soṇakajātaka “Tassa sutvā sataṁ dammi, sahassaṁ diṭṭha soṇakaṁ; Ko me soṇakamakkhāti, sahāyaṁ paṁsukīḷitaṁ”. “Athabravī māṇavako, daharo pañcacūḷako; Mayhaṁ sutvā sataṁ dehi, sahassaṁ diṭṭha soṇakaṁ; Ahaṁ te soṇakakkhissaṁ, sahāyaṁ paṁsukīḷitaṁ”. “Katamasmiṁ so janapade …" />
  <meta name="twitter:description" content="Saṭṭhinipāta Soṇakavagga 1 Soṇakajātaka “Tassa sutvā sataṁ dammi, sahassaṁ diṭṭha soṇakaṁ; Ko me soṇakamakkhāti, sahāyaṁ paṁsukīḷitaṁ”. “Athabravī māṇavako, daharo pañcacūḷako; Mayhaṁ sutvā sataṁ dehi, sahassaṁ diṭṭha soṇakaṁ; Ahaṁ te soṇakakkhissaṁ, sahāyaṁ paṁsukīḷitaṁ”. “Katamasmiṁ so janapade …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="satthinipata">
<h2><a href="#satthinipata">Saṭṭhinipāta</a></h2>
<section id="sonakavagga">
<h3><a href="#sonakavagga">Soṇakavagga</a></h3>
<section id="sonakajataka">
<h4><a href="#sonakajataka">1 Soṇakajātaka</a></h4>
<p id="ja529c1p1">
<span class="m-text m-primary">“Tassa sutvā sataṁ dammi,</span><br />
</p>
<p id="ja529c1p2">
<span class="m-text m-primary">sahassaṁ diṭṭha soṇakaṁ;</span><br />
</p>
<p id="ja529c1p3">
<span class="m-text m-primary">Ko me soṇakamakkhāti,</span><br />
</p>
<p id="ja529c1p4">
<span class="m-text m-primary">sahāyaṁ paṁsukīḷitaṁ”.</span><br />
</p>
<p id="ja529c2p1">
<span class="m-text m-primary">“Athabravī māṇavako,</span><br />
</p>
<p id="ja529c2p2">
<span class="m-text m-primary">daharo pañcacūḷako;</span><br />
</p>
<p id="ja529c2p3">
<span class="m-text m-primary">Mayhaṁ sutvā sataṁ dehi,</span><br />
</p>
<p id="ja529c2p4">
<span class="m-text m-primary">sahassaṁ diṭṭha soṇakaṁ;</span><br />
</p>
<p id="ja529c2p5">
<span class="m-text m-primary">Ahaṁ te soṇakakkhissaṁ,</span><br />
</p>
<p id="ja529c2p6">
<span class="m-text m-primary">sahāyaṁ paṁsukīḷitaṁ”.</span><br />
</p>
<p id="ja529c3p1">
<span class="m-text m-primary">“Katamasmiṁ so janapade,</span><br />
</p>
<p id="ja529c3p2">
<span class="m-text m-primary">raṭṭhesu nigamesu ca;</span><br />
</p>
<p id="ja529c3p3">
<span class="m-text m-primary">Kattha soṇakamaddakkhi,</span><br />
</p>
<p id="ja529c3p4">
<span class="m-text m-primary">taṁ me akkhāhi pucchito”.</span><br />
</p>
<p id="ja529c4p1">
<span class="m-text m-primary">“Taveva deva vijite,</span><br />
</p>
<p id="ja529c4p2">
<span class="m-text m-primary">tavevuyyānabhūmiyā;</span><br />
</p>
<p id="ja529c4p3">
<span class="m-text m-primary">Ujuvaṁsā mahāsālā,</span><br />
</p>
<p id="ja529c4p4">
<span class="m-text m-primary">nīlobhāsā manoramā.</span><br />
</p>
<p id="ja529c5p1">
<span class="m-text m-primary">Tiṭṭhanti meghasamānā,</span><br />
</p>
<p id="ja529c5p2">
<span class="m-text m-primary">rammā aññoññanissitā;</span><br />
</p>
<p id="ja529c5p3">
<span class="m-text m-primary">Tesaṁ mūlamhi soṇako,</span><br />
</p>
<p id="ja529c5p4">
<span class="m-text m-primary">jhāyatī anupādano;</span><br />
</p>
<p id="ja529c5p5">
<span class="m-text m-primary">Upādānesu lokesu,</span><br />
</p>
<p id="ja529c5p6">
<span class="m-text m-primary">ḍayhamānesu nibbuto”.</span><br />
</p>
<p id="ja529c6p1">
<span class="m-text m-primary">Tato ca rājā pāyāsi,</span><br />
</p>
<p id="ja529c6p2">
<span class="m-text m-primary">senāya caturaṅgiyā;</span><br />
</p>
<p id="ja529c6p3">
<span class="m-text m-primary">Kārāpetvā samaṁ maggaṁ,</span><br />
</p>
<p id="ja529c6p4">
<span class="m-text m-primary">agamā yena soṇako.</span><br />
</p>
<p id="ja529c7p1">
<span class="m-text m-primary">Uyyānabhūmiṁ gantvāna,</span><br />
</p>
<p id="ja529c7p2">
<span class="m-text m-primary">vicaranto brahāvane;</span><br />
</p>
<p id="ja529c7p3">
<span class="m-text m-primary">Āsīnaṁ soṇakaṁ dakkhi,</span><br />
</p>
<p id="ja529c7p4">
<span class="m-text m-primary">ḍayhamānesu nibbutaṁ.</span><br />
</p>
<p id="ja529c8p1">
<span class="m-text m-primary">“Kapaṇo vatayaṁ bhikkhu,</span><br />
</p>
<p id="ja529c8p2">
<span class="m-text m-primary">muṇḍo saṅghāṭipāruto;</span><br />
</p>
<p id="ja529c8p3">
<span class="m-text m-primary">Amātiko apitiko,</span><br />
</p>
<p id="ja529c8p4">
<span class="m-text m-primary">rukkhamūlasmi jhāyati”.</span><br />
</p>
<p id="ja529c9p1">
<span class="m-text m-primary">Imaṁ vākyaṁ nisāmetvā,</span><br />
</p>
<p id="ja529c9p2">
<span class="m-text m-primary">Soṇako etadabravi;</span><br />
</p>
<p id="ja529c9p3">
<span class="m-text m-primary">“Na rāja kapaṇo hoti,</span><br />
</p>
<p id="ja529c9p4">
<span class="m-text m-primary">Dhammaṁ kāyena phassayaṁ.</span><br />
</p>
<p id="ja529c10p1">
<span class="m-text m-primary">Yo ca dhammaṁ niraṅkatvā,</span><br />
</p>
<p id="ja529c10p2">
<span class="m-text m-primary">Adhammamanuvattati;</span><br />
</p>
<p id="ja529c10p3">
<span class="m-text m-primary">Sa rāja kapaṇo hoti,</span><br />
</p>
<p id="ja529c10p4">
<span class="m-text m-primary">Pāpo pāpaparāyaṇo”.</span><br />
</p>
<p id="ja529c11p1">
<span class="m-text m-primary">“Arindamoti me nāmaṁ,</span><br />
</p>
<p id="ja529c11p2">
<span class="m-text m-primary">kāsirājāti maṁ vidū;</span><br />
</p>
<p id="ja529c11p3">
<span class="m-text m-primary">Kacci bhoto sukhasseyyā,</span><br />
</p>
<p id="ja529c11p4">
<span class="m-text m-primary">idha pattassa soṇaka”.</span><br />
</p>
<p id="ja529c12p1">
<span class="m-text m-primary">“Sadāpi bhadramadhanassa,</span><br />
</p>
<p id="ja529c12p2">
<span class="m-text m-primary">Anāgārassa bhikkhuno;</span><br />
</p>
<p id="ja529c12p3">
<span class="m-text m-primary">Na tesaṁ koṭṭhe openti,</span><br />
</p>
<p id="ja529c12p4">
<span class="m-text m-primary">Na kumbhiṁ na khaḷopiyaṁ;</span><br />
</p>
<p id="ja529c12p5">
<span class="m-text m-primary">Paraniṭṭhitamesānā,</span><br />
</p>
<p id="ja529c12p6">
<span class="m-text m-primary">Tena yāpenti subbatā.</span><br />
</p>
<p id="ja529c13p1">
<span class="m-text m-primary">Dutiyampi bhadramadhanassa,</span><br />
</p>
<p id="ja529c13p2">
<span class="m-text m-primary">Anāgārassa bhikkhuno;</span><br />
</p>
<p id="ja529c13p3">
<span class="m-text m-primary">Anavajjapiṇḍo bhottabbo,</span><br />
</p>
<p id="ja529c13p4">
<span class="m-text m-primary">Na ca kocūparodhati.</span><br />
</p>
<p id="ja529c14p1">
<span class="m-text m-primary">Tatiyampi bhadramadhanassa,</span><br />
</p>
<p id="ja529c14p2">
<span class="m-text m-primary">Anāgārassa bhikkhuno;</span><br />
</p>
<p id="ja529c14p3">
<span class="m-text m-primary">Nibbuto piṇḍo bhottabbo,</span><br />
</p>
<p id="ja529c14p4">
<span class="m-text m-primary">Na ca kocūparodhati.</span><br />
</p>
<p id="ja529c15p1">
<span class="m-text m-primary">Catutthampi bhadramadhanassa,</span><br />
</p>
<p id="ja529c15p2">
<span class="m-text m-primary">Anāgārassa bhikkhuno;</span><br />
</p>
<p id="ja529c15p3">
<span class="m-text m-primary">Muttassa raṭṭhe carato,</span><br />
</p>
<p id="ja529c15p4">
<span class="m-text m-primary">Saṅgo yassa na vijjati.</span><br />
</p>
<p id="ja529c16p1">
<span class="m-text m-primary">Pañcamampi bhadramadhanassa,</span><br />
</p>
<p id="ja529c16p2">
<span class="m-text m-primary">Anāgārassa bhikkhuno;</span><br />
</p>
<p id="ja529c16p3">
<span class="m-text m-primary">Nagaramhi ḍayhamānamhi,</span><br />
</p>
<p id="ja529c16p4">
<span class="m-text m-primary">Nāssa kiñci aḍayhatha.</span><br />
</p>
<p id="ja529c17p1">
<span class="m-text m-primary">Chaṭṭhampi bhadramadhanassa,</span><br />
</p>
<p id="ja529c17p2">
<span class="m-text m-primary">Anāgārassa bhikkhuno;</span><br />
</p>
<p id="ja529c17p3">
<span class="m-text m-primary">Raṭṭhe vilumpamānamhi,</span><br />
</p>
<p id="ja529c17p4">
<span class="m-text m-primary">Nāssa kiñci ahīratha.</span><br />
</p>
<p id="ja529c18p1">
<span class="m-text m-primary">Sattamampi bhadramadhanassa,</span><br />
</p>
<p id="ja529c18p2">
<span class="m-text m-primary">Anāgārassa bhikkhuno;</span><br />
</p>
<p id="ja529c18p3">
<span class="m-text m-primary">Corehi rakkhitaṁ maggaṁ,</span><br />
</p>
<p id="ja529c18p4">
<span class="m-text m-primary">Ye caññe paripanthikā;</span><br />
</p>
<p id="ja529c18p5">
<span class="m-text m-primary">Pattacīvaramādāya,</span><br />
</p>
<p id="ja529c18p6">
<span class="m-text m-primary">Sotthiṁ gacchati subbato.</span><br />
</p>
<p id="ja529c19p1">
<span class="m-text m-primary">Aṭṭhamampi bhadramadhanassa,</span><br />
</p>
<p id="ja529c19p2">
<span class="m-text m-primary">Anāgārassa bhikkhuno;</span><br />
</p>
<p id="ja529c19p3">
<span class="m-text m-primary">Yaṁ yaṁ disaṁ pakkamati,</span><br />
</p>
<p id="ja529c19p4">
<span class="m-text m-primary">Anapekkhova gacchati”.</span><br />
</p>
<p id="ja529c20p1">
<span class="m-text m-primary">“Bahūni samaṇabhadrāni,</span><br />
</p>
<p id="ja529c20p2">
<span class="m-text m-primary">ye tvaṁ bhikkhu pasaṁsasi;</span><br />
</p>
<p id="ja529c20p3">
<span class="m-text m-primary">Ahañca giddho kāmesu,</span><br />
</p>
<p id="ja529c20p4">
<span class="m-text m-primary">kathaṁ kāhāmi soṇaka.</span><br />
</p>
<p id="ja529c21p1">
<span class="m-text m-primary">Piyā me mānusā kāmā,</span><br />
</p>
<p id="ja529c21p2">
<span class="m-text m-primary">atho dibyāpi me piyā;</span><br />
</p>
<p id="ja529c21p3">
<span class="m-text m-primary">Atha kena nu vaṇṇena,</span><br />
</p>
<p id="ja529c21p4">
<span class="m-text m-primary">ubho loke labhāmase”.</span><br />
</p>
<p id="ja529c22p1">
<span class="m-text m-primary">“Kāme giddhā kāmaratā,</span><br />
</p>
<p id="ja529c22p2">
<span class="m-text m-primary">kāmesu adhimucchitā;</span><br />
</p>
<p id="ja529c22p3">
<span class="m-text m-primary">Narā pāpāni katvāna,</span><br />
</p>
<p id="ja529c22p4">
<span class="m-text m-primary">upapajjanti duggatiṁ.</span><br />
</p>
<p id="ja529c23p1">
<span class="m-text m-primary">Ye ca kāme pahantvāna,</span><br />
</p>
<p id="ja529c23p2">
<span class="m-text m-primary">nikkhantā akutobhayā;</span><br />
</p>
<p id="ja529c23p3">
<span class="m-text m-primary">Ekodibhāvādhigatā,</span><br />
</p>
<p id="ja529c23p4">
<span class="m-text m-primary">na te gacchanti duggatiṁ.</span><br />
</p>
<p id="ja529c24p1">
<span class="m-text m-primary">Upamaṁ te karissāmi,</span><br />
</p>
<p id="ja529c24p2">
<span class="m-text m-primary">taṁ suṇohi arindama;</span><br />
</p>
<p id="ja529c24p3">
<span class="m-text m-primary">Upamāya midhekacce,</span><br />
</p>
<p id="ja529c24p4">
<span class="m-text m-primary">atthaṁ jānanti paṇḍitā.</span><br />
</p>
<p id="ja529c25p1">
<span class="m-text m-primary">Gaṅgāya kuṇapaṁ disvā,</span><br />
</p>
<p id="ja529c25p2">
<span class="m-text m-primary">vuyhamānaṁ mahaṇṇave;</span><br />
</p>
<p id="ja529c25p3">
<span class="m-text m-primary">Vāyaso samacintesi,</span><br />
</p>
<p id="ja529c25p4">
<span class="m-text m-primary">appapañño acetaso.</span><br />
</p>
<p id="ja529c26p1">
<span class="m-text m-primary">‘Yānañca vatidaṁ laddhaṁ,</span><br />
</p>
<p id="ja529c26p2">
<span class="m-text m-primary">bhakkho cāyaṁ anappako’;</span><br />
</p>
<p id="ja529c26p3">
<span class="m-text m-primary">Tattha rattiṁ tattha divā,</span><br />
</p>
<p id="ja529c26p4">
<span class="m-text m-primary">tattheva nirato mano.</span><br />
</p>
<p id="ja529c27p1">
<span class="m-text m-primary">Khādaṁ nāgassa maṁsāni,</span><br />
</p>
<p id="ja529c27p2">
<span class="m-text m-primary">pivaṁ bhāgīrathodakaṁ;</span><br />
</p>
<p id="ja529c27p3">
<span class="m-text m-primary">Sampassaṁ vanacetyāni,</span><br />
</p>
<p id="ja529c27p4">
<span class="m-text m-primary">na palettha vihaṅgamo.</span><br />
</p>
<p id="ja529c28p1">
<span class="m-text m-primary">Tañca otaraṇī gaṅgā,</span><br />
</p>
<p id="ja529c28p2">
<span class="m-text m-primary">pamattaṁ kuṇape rataṁ;</span><br />
</p>
<p id="ja529c28p3">
<span class="m-text m-primary">Samuddaṁ ajjhagāhāsi,</span><br />
</p>
<p id="ja529c28p4">
<span class="m-text m-primary">agatī yattha pakkhinaṁ.</span><br />
</p>
<p id="ja529c29p1">
<span class="m-text m-primary">So ca bhakkhaparikkhīṇo,</span><br />
</p>
<p id="ja529c29p2">
<span class="m-text m-primary">udapatvā vihaṅgamo;</span><br />
</p>
<p id="ja529c29p3">
<span class="m-text m-primary">Na pacchato na purato,</span><br />
</p>
<p id="ja529c29p4">
<span class="m-text m-primary">nuttaraṁ nopi dakkhiṇaṁ.</span><br />
</p>
<p id="ja529c30p1">
<span class="m-text m-primary">Dīpaṁ so najjhagāgañchi,</span><br />
</p>
<p id="ja529c30p2">
<span class="m-text m-primary">agatī yattha pakkhinaṁ;</span><br />
</p>
<p id="ja529c30p3">
<span class="m-text m-primary">So ca tattheva pāpattha,</span><br />
</p>
<p id="ja529c30p4">
<span class="m-text m-primary">yathā dubbalako tathā.</span><br />
</p>
<p id="ja529c31p1">
<span class="m-text m-primary">Tañca sāmuddikā macchā,</span><br />
</p>
<p id="ja529c31p2">
<span class="m-text m-primary">kumbhīlā makarā susū;</span><br />
</p>
<p id="ja529c31p3">
<span class="m-text m-primary">Pasayhakārā khādiṁsu,</span><br />
</p>
<p id="ja529c31p4">
<span class="m-text m-primary">phandamānaṁ vipakkhakaṁ.</span><br />
</p>
<p id="ja529c32p1">
<span class="m-text m-primary">Evameva tuvaṁ rāja,</span><br />
</p>
<p id="ja529c32p2">
<span class="m-text m-primary">ye caññe kāmabhogino;</span><br />
</p>
<p id="ja529c32p3">
<span class="m-text m-primary">Giddhā ce na vamissanti,</span><br />
</p>
<p id="ja529c32p4">
<span class="m-text m-primary">kākapaññāva te vidū.</span><br />
</p>
<p id="ja529c33p1">
<span class="m-text m-primary">Esā te upamā rāja,</span><br />
</p>
<p id="ja529c33p2">
<span class="m-text m-primary">atthasandassanī katā;</span><br />
</p>
<p id="ja529c33p3">
<span class="m-text m-primary">Tvañca paññāyase tena,</span><br />
</p>
<p id="ja529c33p4">
<span class="m-text m-primary">yadi kāhasi vā na vā.</span><br />
</p>
<p id="ja529c34p1">
<span class="m-text m-primary">Ekavācampi dvivācaṁ,</span><br />
</p>
<p id="ja529c34p2">
<span class="m-text m-primary">bhaṇeyya anukampako;</span><br />
</p>
<p id="ja529c34p3">
<span class="m-text m-primary">Tatuttariṁ na bhāseyya,</span><br />
</p>
<p id="ja529c34p4">
<span class="m-text m-primary">dāsovayyassa santike”.</span><br />
</p>
<p id="ja529c35p1">
<span class="m-text m-primary">Idaṁ vatvāna pakkāmi,</span><br />
</p>
<p id="ja529c35p2">
<span class="m-text m-primary">soṇako amitabuddhimā;</span><br />
</p>
<p id="ja529c35p3">
<span class="m-text m-primary">Vehāse antalikkhasmiṁ,</span><br />
</p>
<p id="ja529c35p4">
<span class="m-text m-primary">anusāsitvāna khattiyaṁ.</span><br />
</p>
<p id="ja529c36p1">
<span class="m-text m-primary">“Ko nume rājakattāro,</span><br />
</p>
<p id="ja529c36p2">
<span class="m-text m-primary">suddā veyyattamāgatā;</span><br />
</p>
<p id="ja529c36p3">
<span class="m-text m-primary">Rajjaṁ niyyādayissāmi,</span><br />
</p>
<p id="ja529c36p4">
<span class="m-text m-primary">nāhaṁ rajjena matthiko.</span><br />
</p>
<p id="ja529c37p1">
<span class="m-text m-primary">Ajjeva pabbajissāmi,</span><br />
</p>
<p id="ja529c37p2">
<span class="m-text m-primary">Ko jaññā maraṇaṁ suve;</span><br />
</p>
<p id="ja529c37p3">
<span class="m-text m-primary">Māhaṁ kākova dummedho,</span><br />
</p>
<p id="ja529c37p4">
<span class="m-text m-primary">Kāmānaṁ vasamanvagaṁ”.</span><br />
</p>
<p id="ja529c38p1">
<span class="m-text m-primary">“Atthi te daharo putto,</span><br />
</p>
<p id="ja529c38p2">
<span class="m-text m-primary">dīghāvu raṭṭhavaḍḍhano;</span><br />
</p>
<p id="ja529c38p3">
<span class="m-text m-primary">Taṁ rajje abhisiñcassu,</span><br />
</p>
<p id="ja529c38p4">
<span class="m-text m-primary">so no rājā bhavissati”.</span><br />
</p>
<p id="ja529c39p1">
<span class="m-text m-primary">“Khippaṁ kumāramānetha,</span><br />
</p>
<p id="ja529c39p2">
<span class="m-text m-primary">dīghāvuṁ raṭṭhavaḍḍhanaṁ;</span><br />
</p>
<p id="ja529c39p3">
<span class="m-text m-primary">Taṁ rajje abhisiñcissaṁ,</span><br />
</p>
<p id="ja529c39p4">
<span class="m-text m-primary">so vo rājā bhavissati”.</span><br />
</p>
<p id="ja529c40p1">
<span class="m-text m-primary">Tato kumāramānesuṁ,</span><br />
</p>
<p id="ja529c40p2">
<span class="m-text m-primary">dīghāvuṁ raṭṭhavaḍḍhanaṁ;</span><br />
</p>
<p id="ja529c40p3">
<span class="m-text m-primary">Taṁ disvā ālapī rājā,</span><br />
</p>
<p id="ja529c40p4">
<span class="m-text m-primary">ekaputtaṁ manoramaṁ.</span><br />
</p>
<p id="ja529c41p1">
<span class="m-text m-primary">“Saṭṭhi gāmasahassāni,</span><br />
</p>
<p id="ja529c41p2">
<span class="m-text m-primary">paripuṇṇāni sabbaso;</span><br />
</p>
<p id="ja529c41p3">
<span class="m-text m-primary">Te putta paṭipajjassu,</span><br />
</p>
<p id="ja529c41p4">
<span class="m-text m-primary">rajjaṁ niyyādayāmi te.</span><br />
</p>
<p id="ja529c42p1">
<span class="m-text m-primary">Ajjeva pabbajissāmi,</span><br />
</p>
<p id="ja529c42p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c42p3">
<span class="m-text m-primary">Māhaṁ kākova dummedho,</span><br />
</p>
<p id="ja529c42p4">
<span class="m-text m-primary">kāmānaṁ vasamanvagaṁ.</span><br />
</p>
<p id="ja529c43p1">
<span class="m-text m-primary">Saṭṭhi nāgasahassāni,</span><br />
</p>
<p id="ja529c43p2">
<span class="m-text m-primary">sabbālaṅkārabhūsitā;</span><br />
</p>
<p id="ja529c43p3">
<span class="m-text m-primary">Suvaṇṇakacchā mātaṅgā,</span><br />
</p>
<p id="ja529c43p4">
<span class="m-text m-primary">hemakappanavāsasā.</span><br />
</p>
<p id="ja529c44p1">
<span class="m-text m-primary">Ārūḷhā gāmaṇīyehi,</span><br />
</p>
<p id="ja529c44p2">
<span class="m-text m-primary">tomaraṅkusapāṇibhi;</span><br />
</p>
<p id="ja529c44p3">
<span class="m-text m-primary">Te putta paṭipajjassu,</span><br />
</p>
<p id="ja529c44p4">
<span class="m-text m-primary">rajjaṁ niyyādayāmi te.</span><br />
</p>
<p id="ja529c45p1">
<span class="m-text m-primary">Ajjeva pabbajissāmi,</span><br />
</p>
<p id="ja529c45p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c45p3">
<span class="m-text m-primary">Māhaṁ kākova dummedho,</span><br />
</p>
<p id="ja529c45p4">
<span class="m-text m-primary">kāmānaṁ vasamanvagaṁ.</span><br />
</p>
<p id="ja529c46p1">
<span class="m-text m-primary">Saṭṭhi assasahassāni,</span><br />
</p>
<p id="ja529c46p2">
<span class="m-text m-primary">sabbālaṅkārabhūsitā;</span><br />
</p>
<p id="ja529c46p3">
<span class="m-text m-primary">Ājānīyāva jātiyā,</span><br />
</p>
<p id="ja529c46p4">
<span class="m-text m-primary">sindhavā sīghavāhino.</span><br />
</p>
<p id="ja529c47p1">
<span class="m-text m-primary">Ārūḷhā gāmaṇīyehi,</span><br />
</p>
<p id="ja529c47p2">
<span class="m-text m-primary">illiyācāpadhāribhi;</span><br />
</p>
<p id="ja529c47p3">
<span class="m-text m-primary">Te putta paṭipajjassu,</span><br />
</p>
<p id="ja529c47p4">
<span class="m-text m-primary">rajjaṁ niyyādayāmi te.</span><br />
</p>
<p id="ja529c48p1">
<span class="m-text m-primary">Ajjeva pabbajissāmi,</span><br />
</p>
<p id="ja529c48p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c48p3">
<span class="m-text m-primary">Māhaṁ kākova dummedho,</span><br />
</p>
<p id="ja529c48p4">
<span class="m-text m-primary">kāmānaṁ vasamanvagaṁ.</span><br />
</p>
<p id="ja529c49p1">
<span class="m-text m-primary">Saṭṭhi rathasahassāni,</span><br />
</p>
<p id="ja529c49p2">
<span class="m-text m-primary">sannaddhā ussitaddhajā;</span><br />
</p>
<p id="ja529c49p3">
<span class="m-text m-primary">Dīpā athopi veyyagghā,</span><br />
</p>
<p id="ja529c49p4">
<span class="m-text m-primary">sabbālaṅkārabhūsitā.</span><br />
</p>
<p id="ja529c50p1">
<span class="m-text m-primary">Ārūḷhā gāmaṇīyehi,</span><br />
</p>
<p id="ja529c50p2">
<span class="m-text m-primary">cāpahatthehi vammibhi;</span><br />
</p>
<p id="ja529c50p3">
<span class="m-text m-primary">Te putta paṭipajjassu,</span><br />
</p>
<p id="ja529c50p4">
<span class="m-text m-primary">rajjaṁ niyyādayāmi te.</span><br />
</p>
<p id="ja529c51p1">
<span class="m-text m-primary">Ajjeva pabbajissāmi,</span><br />
</p>
<p id="ja529c51p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c51p3">
<span class="m-text m-primary">Māhaṁ kākova dummedho,</span><br />
</p>
<p id="ja529c51p4">
<span class="m-text m-primary">kāmānaṁ vasamanvagaṁ.</span><br />
</p>
<p id="ja529c52p1">
<span class="m-text m-primary">Saṭṭhi dhenusahassāni,</span><br />
</p>
<p id="ja529c52p2">
<span class="m-text m-primary">rohaññā puṅgavūsabhā;</span><br />
</p>
<p id="ja529c52p3">
<span class="m-text m-primary">Tā putta paṭipajjassu,</span><br />
</p>
<p id="ja529c52p4">
<span class="m-text m-primary">rajjaṁ niyyādayāmi te.</span><br />
</p>
<p id="ja529c53p1">
<span class="m-text m-primary">Ajjeva pabbajissāmi,</span><br />
</p>
<p id="ja529c53p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c53p3">
<span class="m-text m-primary">Māhaṁ kākova dummedho,</span><br />
</p>
<p id="ja529c53p4">
<span class="m-text m-primary">kāmānaṁ vasamanvagaṁ.</span><br />
</p>
<p id="ja529c54p1">
<span class="m-text m-primary">Soḷasitthisahassāni,</span><br />
</p>
<p id="ja529c54p2">
<span class="m-text m-primary">sabbālaṅkārabhūsitā;</span><br />
</p>
<p id="ja529c54p3">
<span class="m-text m-primary">Vicitravatthābharaṇā,</span><br />
</p>
<p id="ja529c54p4">
<span class="m-text m-primary">āmuttamaṇikuṇḍalā;</span><br />
</p>
<p id="ja529c54p5">
<span class="m-text m-primary">Tā putta paṭipajjassu,</span><br />
</p>
<p id="ja529c54p6">
<span class="m-text m-primary">rajjaṁ niyyādayāmi te.</span><br />
</p>
<p id="ja529c55p1">
<span class="m-text m-primary">Ajjeva pabbajissāmi,</span><br />
</p>
<p id="ja529c55p2">
<span class="m-text m-primary">ko jaññā maraṇaṁ suve;</span><br />
</p>
<p id="ja529c55p3">
<span class="m-text m-primary">Māhaṁ kākova dummedho,</span><br />
</p>
<p id="ja529c55p4">
<span class="m-text m-primary">kāmānaṁ vasamanvagaṁ”.</span><br />
</p>
<p id="ja529c56p1">
<span class="m-text m-primary">“Daharasseva me tāta,</span><br />
</p>
<p id="ja529c56p2">
<span class="m-text m-primary">mātā matāti me sutaṁ;</span><br />
</p>
<p id="ja529c56p3">
<span class="m-text m-primary">Tayā vinā ahaṁ tāta,</span><br />
</p>
<p id="ja529c56p4">
<span class="m-text m-primary">jīvitumpi na ussahe.</span><br />
</p>
<p id="ja529c57p1">
<span class="m-text m-primary">Yathā āraññakaṁ nāgaṁ,</span><br />
</p>
<p id="ja529c57p2">
<span class="m-text m-primary">poto anveti pacchato;</span><br />
</p>
<p id="ja529c57p3">
<span class="m-text m-primary">Jessantaṁ giriduggesu,</span><br />
</p>
<p id="ja529c57p4">
<span class="m-text m-primary">samesu visamesu ca.</span><br />
</p>
<p id="ja529c58p1">
<span class="m-text m-primary">Evaṁ taṁ anugacchāmi,</span><br />
</p>
<p id="ja529c58p2">
<span class="m-text m-primary">pattamādāya pacchato;</span><br />
</p>
<p id="ja529c58p3">
<span class="m-text m-primary">Subharo te bhavissāmi,</span><br />
</p>
<p id="ja529c58p4">
<span class="m-text m-primary">na te hessāmi dubbharo”.</span><br />
</p>
<p id="ja529c59p1">
<span class="m-text m-primary">“Yathā sāmuddikaṁ nāvaṁ,</span><br />
</p>
<p id="ja529c59p2">
<span class="m-text m-primary">vāṇijānaṁ dhanesinaṁ;</span><br />
</p>
<p id="ja529c59p3">
<span class="m-text m-primary">Vohāro tattha gaṇheyya,</span><br />
</p>
<p id="ja529c59p4">
<span class="m-text m-primary">vāṇijā byasanī siyā.</span><br />
</p>
<p id="ja529c60p1">
<span class="m-text m-primary">Evamevāyaṁ puttakali,</span><br />
</p>
<p id="ja529c60p2">
<span class="m-text m-primary">antarāyakaro mama;</span><br />
</p>
<p id="ja529c60p3">
<span class="m-text m-primary">Imaṁ kumāraṁ pāpetha,</span><br />
</p>
<p id="ja529c60p4">
<span class="m-text m-primary">pāsādaṁ rativaḍḍhanaṁ.</span><br />
</p>
<p id="ja529c61p1">
<span class="m-text m-primary">Tattha kambusahatthāyo,</span><br />
</p>
<p id="ja529c61p2">
<span class="m-text m-primary">yathā sakkaṁva accharā;</span><br />
</p>
<p id="ja529c61p3">
<span class="m-text m-primary">Tā naṁ tattha ramessanti,</span><br />
</p>
<p id="ja529c61p4">
<span class="m-text m-primary">tāhi ceso ramissati.</span><br />
</p>
<p id="ja529c62p1">
<span class="m-text m-primary">Tato kumāraṁ pāpesuṁ,</span><br />
</p>
<p id="ja529c62p2">
<span class="m-text m-primary">pāsādaṁ rativaḍḍhanaṁ;</span><br />
</p>
<p id="ja529c62p3">
<span class="m-text m-primary">Taṁ disvā avacuṁ kaññā,</span><br />
</p>
<p id="ja529c62p4">
<span class="m-text m-primary">dīghāvuṁ raṭṭhavaḍḍhanaṁ.</span><br />
</p>
<p id="ja529c63p1">
<span class="m-text m-primary">Devatā nusi gandhabbo,</span><br />
</p>
<p id="ja529c63p2">
<span class="m-text m-primary">adu sakko purindado;</span><br />
</p>
<p id="ja529c63p3">
<span class="m-text m-primary">Ko vā tvaṁ kassa vā putto,</span><br />
</p>
<p id="ja529c63p4">
<span class="m-text m-primary">kathaṁ jānemu taṁ mayaṁ”.</span><br />
</p>
<p id="ja529c64p1">
<span class="m-text m-primary">“Namhi devo na gandhabbo,</span><br />
</p>
<p id="ja529c64p2">
<span class="m-text m-primary">Nāpi sakko purindado;</span><br />
</p>
<p id="ja529c64p3">
<span class="m-text m-primary">Kāsirañño ahaṁ putto,</span><br />
</p>
<p id="ja529c64p4">
<span class="m-text m-primary">Dīghāvu raṭṭhavaḍḍhano;</span><br />
</p>
<p id="ja529c64p5">
<span class="m-text m-primary">Mamaṁ bharatha bhaddaṁ vo,</span><br />
</p>
<p id="ja529c64p6">
<span class="m-text m-primary">Ahaṁ bhattā bhavāmi vo”.</span><br />
</p>
<p id="ja529c65p1">
<span class="m-text m-primary">Taṁ tattha avacuṁ kaññā,</span><br />
</p>
<p id="ja529c65p2">
<span class="m-text m-primary">dīghāvuṁ raṭṭhavaḍḍhanaṁ;</span><br />
</p>
<p id="ja529c65p3">
<span class="m-text m-primary">“Kuhiṁ rājā anuppatto,</span><br />
</p>
<p id="ja529c65p4">
<span class="m-text m-primary">ito rājā kuhiṁ gato”.</span><br />
</p>
<p id="ja529c66p1">
<span class="m-text m-primary">“Paṅkaṁ rājā atikkanto,</span><br />
</p>
<p id="ja529c66p2">
<span class="m-text m-primary">thale rājā patiṭṭhito;</span><br />
</p>
<p id="ja529c66p3">
<span class="m-text m-primary">Akaṇṭakaṁ agahanaṁ,</span><br />
</p>
<p id="ja529c66p4">
<span class="m-text m-primary">paṭipanno mahāpathaṁ.</span><br />
</p>
<p id="ja529c67p1">
<span class="m-text m-primary">Ahañca paṭipannosmi,</span><br />
</p>
<p id="ja529c67p2">
<span class="m-text m-primary">maggaṁ duggatigāminaṁ;</span><br />
</p>
<p id="ja529c67p3">
<span class="m-text m-primary">Sakaṇṭakaṁ sagahanaṁ,</span><br />
</p>
<p id="ja529c67p4">
<span class="m-text m-primary">yena gacchanti duggatiṁ”.</span><br />
</p>
<p id="ja529c68p1">
<span class="m-text m-primary">“Tassa te svāgataṁ rāja,</span><br />
</p>
<p id="ja529c68p2">
<span class="m-text m-primary">sīhasseva giribbajaṁ;</span><br />
</p>
<p id="ja529c68p3">
<span class="m-text m-primary">Anusāsa mahārāja,</span><br />
</p>
<p id="ja529c68p4">
<span class="m-text m-primary">tvaṁ no sabbāsamissaro”ti.</span><br />
</p>
<p id="ja529c69p1">
<span class="m-text m-primary">Soṇakajātakaṁ paṭhamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>