<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0kxz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0kxz.html" />
  <meta property="og:description" content="Vīsatinipāta Mātaṅgavagga 7. Sattigumbajātaka Migaluddo mahārājā, pañcālānaṁ rathesabho; Nikkhanto saha senāya, ogaṇo vanamāgamā. Tatthaddasā araññasmiṁ, takkarānaṁ kuṭiṁ kataṁ; Tassā kuṭiyā nikkhamma, suvo luddāni bhāsati. “Sampannavāhano poso, yuvā sammaṭṭhakuṇḍalo; Sobhati lohituṇhīso, divā sūriyova bhāsati. Majjhanhike sampatike, sutto rājā sasārathi; Handassābharaṇaṁ sabbaṁ, gaṇhāma …" />
  <meta name="twitter:description" content="Vīsatinipāta Mātaṅgavagga 7. Sattigumbajātaka Migaluddo mahārājā, pañcālānaṁ rathesabho; Nikkhanto saha senāya, ogaṇo vanamāgamā. Tatthaddasā araññasmiṁ, takkarānaṁ kuṭiṁ kataṁ; Tassā kuṭiyā nikkhamma, suvo luddāni bhāsati. “Sampannavāhano poso, yuvā sammaṭṭhakuṇḍalo; Sobhati lohituṇhīso, divā sūriyova bhāsati. Majjhanhike sampatike, sutto rājā sasārathi; Handassābharaṇaṁ sabbaṁ, gaṇhāma …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="visatinipata">
<h2><a href="#visatinipata">Vīsatinipāta</a></h2>
<section id="matangavagga">
<h3><a href="#matangavagga">Mātaṅgavagga</a></h3>
<section id="sattigumbajataka">
<h4><a href="#sattigumbajataka">7. Sattigumbajātaka</a></h4>
<p id="ja503c1p1">
<span class="m-text m-primary">Migaluddo mahārājā,</span><br />
</p>
<p id="ja503c1p2">
<span class="m-text m-primary">pañcālānaṁ rathesabho;</span><br />
</p>
<p id="ja503c1p3">
<span class="m-text m-primary">Nikkhanto saha senāya,</span><br />
</p>
<p id="ja503c1p4">
<span class="m-text m-primary">ogaṇo vanamāgamā.</span><br />
</p>
<p id="ja503c2p1">
<span class="m-text m-primary">Tatthaddasā araññasmiṁ,</span><br />
</p>
<p id="ja503c2p2">
<span class="m-text m-primary">takkarānaṁ kuṭiṁ kataṁ;</span><br />
</p>
<p id="ja503c2p3">
<span class="m-text m-primary">Tassā kuṭiyā nikkhamma,</span><br />
</p>
<p id="ja503c2p4">
<span class="m-text m-primary">suvo luddāni bhāsati.</span><br />
</p>
<p id="ja503c3p1">
<span class="m-text m-primary">“Sampannavāhano poso,</span><br />
</p>
<p id="ja503c3p2">
<span class="m-text m-primary">yuvā sammaṭṭhakuṇḍalo;</span><br />
</p>
<p id="ja503c3p3">
<span class="m-text m-primary">Sobhati lohituṇhīso,</span><br />
</p>
<p id="ja503c3p4">
<span class="m-text m-primary">divā sūriyova bhāsati.</span><br />
</p>
<p id="ja503c4p1">
<span class="m-text m-primary">Majjhanhike sampatike,</span><br />
</p>
<p id="ja503c4p2">
<span class="m-text m-primary">sutto rājā sasārathi;</span><br />
</p>
<p id="ja503c4p3">
<span class="m-text m-primary">Handassābharaṇaṁ sabbaṁ,</span><br />
</p>
<p id="ja503c4p4">
<span class="m-text m-primary">gaṇhāma sāhasā mayaṁ.</span><br />
</p>
<p id="ja503c5p1">
<span class="m-text m-primary">Nisīthepi raho dāni,</span><br />
</p>
<p id="ja503c5p2">
<span class="m-text m-primary">Sutto rājā sasārathi;</span><br />
</p>
<p id="ja503c5p3">
<span class="m-text m-primary">Ādāya vatthaṁ maṇikuṇḍalañca,</span><br />
</p>
<p id="ja503c5p4">
<span class="m-text m-primary">Hantvāna sākhāhi avattharāma”.</span><br />
</p>
<p id="ja503c6p1">
<span class="m-text m-primary">“Kiṁ nu ummattarūpova,</span><br />
</p>
<p id="ja503c6p2">
<span class="m-text m-primary">sattigumba pabhāsasi;</span><br />
</p>
<p id="ja503c6p3">
<span class="m-text m-primary">Durāsadā hi rājāno,</span><br />
</p>
<p id="ja503c6p4">
<span class="m-text m-primary">aggi pajjalito yathā”.</span><br />
</p>
<p id="ja503c7p1">
<span class="m-text m-primary">“Atha tvaṁ patikolamba,</span><br />
</p>
<p id="ja503c7p2">
<span class="m-text m-primary">matto thullāni gajjasi;</span><br />
</p>
<p id="ja503c7p3">
<span class="m-text m-primary">Mātari mayhaṁ naggāya,</span><br />
</p>
<p id="ja503c7p4">
<span class="m-text m-primary">kiṁ nu tvaṁ vijigucchase”.</span><br />
</p>
<p id="ja503c8p1">
<span class="m-text m-primary">“Uṭṭhehi samma taramāno,</span><br />
</p>
<p id="ja503c8p2">
<span class="m-text m-primary">rathaṁ yojehi sārathi;</span><br />
</p>
<p id="ja503c8p3">
<span class="m-text m-primary">Sakuṇo me na ruccati,</span><br />
</p>
<p id="ja503c8p4">
<span class="m-text m-primary">aññaṁ gacchāma assamaṁ”.</span><br />
</p>
<p id="ja503c9p1">
<span class="m-text m-primary">“Yutto ratho mahārāja,</span><br />
</p>
<p id="ja503c9p2">
<span class="m-text m-primary">yutto ca balavāhano;</span><br />
</p>
<p id="ja503c9p3">
<span class="m-text m-primary">Adhitiṭṭha mahārāja,</span><br />
</p>
<p id="ja503c9p4">
<span class="m-text m-primary">aññaṁ gacchāma assamaṁ”.</span><br />
</p>
<p id="ja503c10p1">
<span class="m-text m-primary">“Ko numeva gatā sabbe,</span><br />
</p>
<p id="ja503c10p2">
<span class="m-text m-primary">ye asmiṁ paricārakā;</span><br />
</p>
<p id="ja503c10p3">
<span class="m-text m-primary">Esa gacchati pañcālo,</span><br />
</p>
<p id="ja503c10p4">
<span class="m-text m-primary">mutto tesaṁ adassanā.</span><br />
</p>
<p id="ja503c11p1">
<span class="m-text m-primary">Kodaṇḍakāni gaṇhatha,</span><br />
</p>
<p id="ja503c11p2">
<span class="m-text m-primary">sattiyo tomarāni ca;</span><br />
</p>
<p id="ja503c11p3">
<span class="m-text m-primary">Esa gacchati pañcālo,</span><br />
</p>
<p id="ja503c11p4">
<span class="m-text m-primary">mā vo muñcittha jīvataṁ”.</span><br />
</p>
<p id="ja503c12p1">
<span class="m-text m-primary">Athāparo paṭinandittha,</span><br />
</p>
<p id="ja503c12p2">
<span class="m-text m-primary">suvo lohitatuṇḍako;</span><br />
</p>
<p id="ja503c12p3">
<span class="m-text m-primary">“Svāgataṁ te mahārāja,</span><br />
</p>
<p id="ja503c12p4">
<span class="m-text m-primary">atho te adurāgataṁ;</span><br />
</p>
<p id="ja503c12p5">
<span class="m-text m-primary">Issarosi anuppatto,</span><br />
</p>
<p id="ja503c12p6">
<span class="m-text m-primary">yaṁ idhatthi pavedaya.</span><br />
</p>
<p id="ja503c13p1">
<span class="m-text m-primary">Tindukāni piyālāni,</span><br />
</p>
<p id="ja503c13p2">
<span class="m-text m-primary">madhuke kāsumāriyo;</span><br />
</p>
<p id="ja503c13p3">
<span class="m-text m-primary">Phalāni khuddakappāni,</span><br />
</p>
<p id="ja503c13p4">
<span class="m-text m-primary">bhuñja rāja varaṁ varaṁ.</span><br />
</p>
<p id="ja503c14p1">
<span class="m-text m-primary">Idampi pānīyaṁ sītaṁ,</span><br />
</p>
<p id="ja503c14p2">
<span class="m-text m-primary">ābhataṁ girigabbharā;</span><br />
</p>
<p id="ja503c14p3">
<span class="m-text m-primary">Tato piva mahārāja,</span><br />
</p>
<p id="ja503c14p4">
<span class="m-text m-primary">sace tvaṁ abhikaṅkhasi.</span><br />
</p>
<p id="ja503c15p1">
<span class="m-text m-primary">Araññaṁ uñchāya gatā,</span><br />
</p>
<p id="ja503c15p2">
<span class="m-text m-primary">ye asmiṁ paricārakā;</span><br />
</p>
<p id="ja503c15p3">
<span class="m-text m-primary">Sayaṁ uṭṭhāya gaṇhavho,</span><br />
</p>
<p id="ja503c15p4">
<span class="m-text m-primary">hatthā me natthi dātave”.</span><br />
</p>
<p id="ja503c16p1">
<span class="m-text m-primary">“Bhaddako vatayaṁ pakkhī,</span><br />
</p>
<p id="ja503c16p2">
<span class="m-text m-primary">dijo paramadhammiko;</span><br />
</p>
<p id="ja503c16p3">
<span class="m-text m-primary">Atheso itaro pakkhī,</span><br />
</p>
<p id="ja503c16p4">
<span class="m-text m-primary">suvo luddāni bhāsati.</span><br />
</p>
<p id="ja503c17p1">
<span class="m-text m-primary">‘Etaṁ hanatha bandhatha,</span><br />
</p>
<p id="ja503c17p2">
<span class="m-text m-primary">Mā vo muñcittha jīvataṁ’;</span><br />
</p>
<p id="ja503c17p3">
<span class="m-text m-primary">Iccevaṁ vilapantassa,</span><br />
</p>
<p id="ja503c17p4">
<span class="m-text m-primary">Sotthiṁ pattosmi assamaṁ”.</span><br />
</p>
<p id="ja503c18p1">
<span class="m-text m-primary">“Bhātarosma mahārāja,</span><br />
</p>
<p id="ja503c18p2">
<span class="m-text m-primary">sodariyā ekamātukā;</span><br />
</p>
<p id="ja503c18p3">
<span class="m-text m-primary">Ekarukkhasmiṁ saṁvaḍḍhā,</span><br />
</p>
<p id="ja503c18p4">
<span class="m-text m-primary">nānākhettagatā ubho.</span><br />
</p>
<p id="ja503c19p1">
<span class="m-text m-primary">Sattigumbo ca corānaṁ,</span><br />
</p>
<p id="ja503c19p2">
<span class="m-text m-primary">ahañca isīnaṁ idha;</span><br />
</p>
<p id="ja503c19p3">
<span class="m-text m-primary">Asataṁ so, sataṁ ahaṁ,</span><br />
</p>
<p id="ja503c19p4">
<span class="m-text m-primary">tena dhammena no vinā”.</span><br />
</p>
<p id="ja503c20p1">
<span class="m-text m-primary">“Tattha vadho ca bandho ca,</span><br />
</p>
<p id="ja503c20p2">
<span class="m-text m-primary">nikatī vañcanāni ca;</span><br />
</p>
<p id="ja503c20p3">
<span class="m-text m-primary">Ālopā sāhasākārā,</span><br />
</p>
<p id="ja503c20p4">
<span class="m-text m-primary">tāni so tattha sikkhati.</span><br />
</p>
<p id="ja503c21p1">
<span class="m-text m-primary">Idha saccañca dhammo ca,</span><br />
</p>
<p id="ja503c21p2">
<span class="m-text m-primary">Ahiṁsā saṁyamo damo;</span><br />
</p>
<p id="ja503c21p3">
<span class="m-text m-primary">Āsanūdakadāyīnaṁ,</span><br />
</p>
<p id="ja503c21p4">
<span class="m-text m-primary">Aṅke vaddhosmi bhāradha”.</span><br />
</p>
<p id="ja503c22p1">
<span class="m-text m-primary">“Yaṁ yañhi rāja bhajati,</span><br />
</p>
<p id="ja503c22p2">
<span class="m-text m-primary">santaṁ vā yadi vā asaṁ;</span><br />
</p>
<p id="ja503c22p3">
<span class="m-text m-primary">Sīlavantaṁ visīlaṁ vā,</span><br />
</p>
<p id="ja503c22p4">
<span class="m-text m-primary">vasaṁ tasseva gacchati.</span><br />
</p>
<p id="ja503c23p1">
<span class="m-text m-primary">Yādisaṁ kurute mittaṁ,</span><br />
</p>
<p id="ja503c23p2">
<span class="m-text m-primary">yādisaṁ cūpasevati;</span><br />
</p>
<p id="ja503c23p3">
<span class="m-text m-primary">Sopi tādisako hoti,</span><br />
</p>
<p id="ja503c23p4">
<span class="m-text m-primary">sahavāso hi tādiso.</span><br />
</p>
<p id="ja503c24p1">
<span class="m-text m-primary">Sevamāno sevamānaṁ,</span><br />
</p>
<p id="ja503c24p2">
<span class="m-text m-primary">samphuṭṭho samphusaṁ paraṁ;</span><br />
</p>
<p id="ja503c24p3">
<span class="m-text m-primary">Saro diddho kalāpaṁva,</span><br />
</p>
<p id="ja503c24p4">
<span class="m-text m-primary">alittamupalimpati;</span><br />
</p>
<p id="ja503c24p5">
<span class="m-text m-primary">Upalepabhayā dhīro,</span><br />
</p>
<p id="ja503c24p6">
<span class="m-text m-primary">neva pāpasakhā siyā.</span><br />
</p>
<p id="ja503c25p1">
<span class="m-text m-primary">Pūtimacchaṁ kusaggena,</span><br />
</p>
<p id="ja503c25p2">
<span class="m-text m-primary">yo naro upanayhati;</span><br />
</p>
<p id="ja503c25p3">
<span class="m-text m-primary">Kusāpi pūti vāyanti,</span><br />
</p>
<p id="ja503c25p4">
<span class="m-text m-primary">evaṁ bālūpasevanā.</span><br />
</p>
<p id="ja503c26p1">
<span class="m-text m-primary">Tagarañca palāsena,</span><br />
</p>
<p id="ja503c26p2">
<span class="m-text m-primary">yo naro upanayhati;</span><br />
</p>
<p id="ja503c26p3">
<span class="m-text m-primary">Pattāpi surabhi vāyanti,</span><br />
</p>
<p id="ja503c26p4">
<span class="m-text m-primary">evaṁ dhīrūpasevanā.</span><br />
</p>
<p id="ja503c27p1">
<span class="m-text m-primary">Tasmā pattapuṭasseva,</span><br />
</p>
<p id="ja503c27p2">
<span class="m-text m-primary">ñatvā sampākamattano;</span><br />
</p>
<p id="ja503c27p3">
<span class="m-text m-primary">Asante nopaseveyya,</span><br />
</p>
<p id="ja503c27p4">
<span class="m-text m-primary">sante seveyya paṇḍito;</span><br />
</p>
<p id="ja503c27p5">
<span class="m-text m-primary">Asanto nirayaṁ nenti,</span><br />
</p>
<p id="ja503c27p6">
<span class="m-text m-primary">santo pāpenti suggatin”ti.</span><br />
</p>
<p id="ja503c28p1">
<span class="m-text m-primary">Sattigumbajātakaṁ sattamaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>