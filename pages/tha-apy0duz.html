<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0duz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0duz.html" />
  <meta property="og:description" content="Umāpupphiyavagga 10. Saparivārachattadāyakattheraapadāna “Padumuttaro lokavidū, āhutīnaṁ paṭiggaho; Ākāse jalavuṭṭhīva, vassate dhammavuṭṭhiyā. Tamaddasāsiṁ sambuddhaṁ, desentaṁ amataṁ padaṁ; Sakaṁ cittaṁ pasādetvā, agamāsiṁ sakaṁ gharaṁ. Chattaṁ alaṅkataṁ gayha, upagacchiṁ naruttamaṁ; Haṭṭho haṭṭhena cittena, ākāse ukkhipiṁ ahaṁ. Susaṅgahitayānaṁva, dantova sāvakuttamo; Upagantvāna sambuddhaṁ, matthake sampatiṭṭhahi. Anukampako …" />
  <meta name="twitter:description" content="Umāpupphiyavagga 10. Saparivārachattadāyakattheraapadāna “Padumuttaro lokavidū, āhutīnaṁ paṭiggaho; Ākāse jalavuṭṭhīva, vassate dhammavuṭṭhiyā. Tamaddasāsiṁ sambuddhaṁ, desentaṁ amataṁ padaṁ; Sakaṁ cittaṁ pasādetvā, agamāsiṁ sakaṁ gharaṁ. Chattaṁ alaṅkataṁ gayha, upagacchiṁ naruttamaṁ; Haṭṭho haṭṭhena cittena, ākāse ukkhipiṁ ahaṁ. Susaṅgahitayānaṁva, dantova sāvakuttamo; Upagantvāna sambuddhaṁ, matthake sampatiṭṭhahi. Anukampako …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="umapupphiyavagga">
<h2><a href="#umapupphiyavagga">Umāpupphiyavagga</a></h2>
<section id="saparivarachattadayakattheraapadana">
<h3><a href="#saparivarachattadayakattheraapadana">10. Saparivārachattadāyakattheraapadāna</a></h3>
<p id="tha-ap332c1p1">
<span class="m-text m-primary">“Padumuttaro lokavidū,</span><br />
</p>
<p id="tha-ap332c1p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap332c1p3">
<span class="m-text m-primary">Ākāse jalavuṭṭhīva,</span><br />
</p>
<p id="tha-ap332c1p4">
<span class="m-text m-primary">vassate dhammavuṭṭhiyā.</span><br />
</p>
<p id="tha-ap332c2p1">
<span class="m-text m-primary">Tamaddasāsiṁ sambuddhaṁ,</span><br />
</p>
<p id="tha-ap332c2p2">
<span class="m-text m-primary">desentaṁ amataṁ padaṁ;</span><br />
</p>
<p id="tha-ap332c2p3">
<span class="m-text m-primary">Sakaṁ cittaṁ pasādetvā,</span><br />
</p>
<p id="tha-ap332c2p4">
<span class="m-text m-primary">agamāsiṁ sakaṁ gharaṁ.</span><br />
</p>
<p id="tha-ap332c3p1">
<span class="m-text m-primary">Chattaṁ alaṅkataṁ gayha,</span><br />
</p>
<p id="tha-ap332c3p2">
<span class="m-text m-primary">upagacchiṁ naruttamaṁ;</span><br />
</p>
<p id="tha-ap332c3p3">
<span class="m-text m-primary">Haṭṭho haṭṭhena cittena,</span><br />
</p>
<p id="tha-ap332c3p4">
<span class="m-text m-primary">ākāse ukkhipiṁ ahaṁ.</span><br />
</p>
<p id="tha-ap332c4p1">
<span class="m-text m-primary">Susaṅgahitayānaṁva,</span><br />
</p>
<p id="tha-ap332c4p2">
<span class="m-text m-primary">dantova sāvakuttamo;</span><br />
</p>
<p id="tha-ap332c4p3">
<span class="m-text m-primary">Upagantvāna sambuddhaṁ,</span><br />
</p>
<p id="tha-ap332c4p4">
<span class="m-text m-primary">matthake sampatiṭṭhahi.</span><br />
</p>
<p id="tha-ap332c5p1">
<span class="m-text m-primary">Anukampako kāruṇiko,</span><br />
</p>
<p id="tha-ap332c5p2">
<span class="m-text m-primary">buddho lokagganāyako;</span><br />
</p>
<p id="tha-ap332c5p3">
<span class="m-text m-primary">Bhikkhusaṅghe nisīditvā,</span><br />
</p>
<p id="tha-ap332c5p4">
<span class="m-text m-primary">imā gāthā abhāsatha.</span><br />
</p>
<p id="tha-ap332c6p1">
<span class="m-text m-primary">‘Yena chattamidaṁ dinnaṁ,</span><br />
</p>
<p id="tha-ap332c6p2">
<span class="m-text m-primary">alaṅkataṁ manoramaṁ;</span><br />
</p>
<p id="tha-ap332c6p3">
<span class="m-text m-primary">Tena cittappasādena,</span><br />
</p>
<p id="tha-ap332c6p4">
<span class="m-text m-primary">duggatiṁ so na gacchati.</span><br />
</p>
<p id="tha-ap332c7p1">
<span class="m-text m-primary">Sattakkhattuñca devesu,</span><br />
</p>
<p id="tha-ap332c7p2">
<span class="m-text m-primary">devarajjaṁ karissati;</span><br />
</p>
<p id="tha-ap332c7p3">
<span class="m-text m-primary">Bāttiṁsakkhattuñca rājā,</span><br />
</p>
<p id="tha-ap332c7p4">
<span class="m-text m-primary">cakkavattī bhavissati.</span><br />
</p>
<p id="tha-ap332c8p1">
<span class="m-text m-primary">Kappasatasahassamhi,</span><br />
</p>
<p id="tha-ap332c8p2">
<span class="m-text m-primary">okkākakulasambhavo;</span><br />
</p>
<p id="tha-ap332c8p3">
<span class="m-text m-primary">Gotamo nāma gottena,</span><br />
</p>
<p id="tha-ap332c8p4">
<span class="m-text m-primary">satthā loke bhavissati.</span><br />
</p>
<p id="tha-ap332c9p1">
<span class="m-text m-primary">Tassa dhammesu dāyādo,</span><br />
</p>
<p id="tha-ap332c9p2">
<span class="m-text m-primary">oraso dhammanimmito;</span><br />
</p>
<p id="tha-ap332c9p3">
<span class="m-text m-primary">Sabbāsave pariññāya,</span><br />
</p>
<p id="tha-ap332c9p4">
<span class="m-text m-primary">nibbāyissatināsavo’.</span><br />
</p>
<p id="tha-ap332c10p1">
<span class="m-text m-primary">Buddhassa giramaññāya,</span><br />
</p>
<p id="tha-ap332c10p2">
<span class="m-text m-primary">vācāsabhimudīritaṁ;</span><br />
</p>
<p id="tha-ap332c10p3">
<span class="m-text m-primary">Pasannacitto sumano,</span><br />
</p>
<p id="tha-ap332c10p4">
<span class="m-text m-primary">bhiyyo hāsaṁ janesahaṁ.</span><br />
</p>
<p id="tha-ap332c11p1">
<span class="m-text m-primary">Jahitvā mānusaṁ yoniṁ,</span><br />
</p>
<p id="tha-ap332c11p2">
<span class="m-text m-primary">Dibbaṁ yoniṁ samajjhagaṁ;</span><br />
</p>
<p id="tha-ap332c11p3">
<span class="m-text m-primary">Vimānamuttamaṁ mayhaṁ,</span><br />
</p>
<p id="tha-ap332c11p4">
<span class="m-text m-primary">Abbhuggataṁ manoramaṁ.</span><br />
</p>
<p id="tha-ap332c12p1">
<span class="m-text m-primary">Vimānā nikkhamantassa,</span><br />
</p>
<p id="tha-ap332c12p2">
<span class="m-text m-primary">setacchattaṁ dharīyati;</span><br />
</p>
<p id="tha-ap332c12p3">
<span class="m-text m-primary">Tadā saññaṁ paṭilabhiṁ,</span><br />
</p>
<p id="tha-ap332c12p4">
<span class="m-text m-primary">pubbakammassidaṁ phalaṁ.</span><br />
</p>
<p id="tha-ap332c13p1">
<span class="m-text m-primary">Devalokā cavitvāna,</span><br />
</p>
<p id="tha-ap332c13p2">
<span class="m-text m-primary">manussattañca āgamiṁ;</span><br />
</p>
<p id="tha-ap332c13p3">
<span class="m-text m-primary">Chattiṁsakkhattuṁ cakkavattī,</span><br />
</p>
<p id="tha-ap332c13p4">
<span class="m-text m-primary">sattakappasatamhito.</span><br />
</p>
<p id="tha-ap332c14p1">
<span class="m-text m-primary">Tamhā kāyā cavitvāna,</span><br />
</p>
<p id="tha-ap332c14p2">
<span class="m-text m-primary">āgacchiṁ tidasaṁ puraṁ;</span><br />
</p>
<p id="tha-ap332c14p3">
<span class="m-text m-primary">Saṁsaritvānupubbena,</span><br />
</p>
<p id="tha-ap332c14p4">
<span class="m-text m-primary">mānusaṁ punarāgamiṁ.</span><br />
</p>
<p id="tha-ap332c15p1">
<span class="m-text m-primary">Okkantaṁ mātukucchiṁ maṁ,</span><br />
</p>
<p id="tha-ap332c15p2">
<span class="m-text m-primary">setacchattaṁ adhārayuṁ;</span><br />
</p>
<p id="tha-ap332c15p3">
<span class="m-text m-primary">Jātiyā sattavassohaṁ,</span><br />
</p>
<p id="tha-ap332c15p4">
<span class="m-text m-primary">pabbajiṁ anagāriyaṁ.</span><br />
</p>
<p id="tha-ap332c16p1">
<span class="m-text m-primary">Sunando nāma nāmena,</span><br />
</p>
<p id="tha-ap332c16p2">
<span class="m-text m-primary">brāhmaṇo mantapāragū;</span><br />
</p>
<p id="tha-ap332c16p3">
<span class="m-text m-primary">Phalikaṁ chattamādāya,</span><br />
</p>
<p id="tha-ap332c16p4">
<span class="m-text m-primary">sāvakaggassa so tadā.</span><br />
</p>
<p id="tha-ap332c17p1">
<span class="m-text m-primary">Anumodi mahāvīro,</span><br />
</p>
<p id="tha-ap332c17p2">
<span class="m-text m-primary">sāriputto mahākathī;</span><br />
</p>
<p id="tha-ap332c17p3">
<span class="m-text m-primary">Sutvānumodanaṁ tassa,</span><br />
</p>
<p id="tha-ap332c17p4">
<span class="m-text m-primary">pubbakammamanussariṁ.</span><br />
</p>
<p id="tha-ap332c18p1">
<span class="m-text m-primary">Añjaliṁ paggahetvāna,</span><br />
</p>
<p id="tha-ap332c18p2">
<span class="m-text m-primary">sakaṁ cittaṁ pasādayiṁ;</span><br />
</p>
<p id="tha-ap332c18p3">
<span class="m-text m-primary">Saritvā purimaṁ kammaṁ,</span><br />
</p>
<p id="tha-ap332c18p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap332c19p1">
<span class="m-text m-primary">Uṭṭhāya āsanā tamhā,</span><br />
</p>
<p id="tha-ap332c19p2">
<span class="m-text m-primary">sire katvāna añjaliṁ;</span><br />
</p>
<p id="tha-ap332c19p3">
<span class="m-text m-primary">Sambuddhaṁ abhivādetvā,</span><br />
</p>
<p id="tha-ap332c19p4">
<span class="m-text m-primary">imaṁ vācaṁ udīrayiṁ.</span><br />
</p>
<p id="tha-ap332c20p1">
<span class="m-text m-primary">Satasahassito kappe,</span><br />
</p>
<p id="tha-ap332c20p2">
<span class="m-text m-primary">buddho loke anuttaro;</span><br />
</p>
<p id="tha-ap332c20p3">
<span class="m-text m-primary">Padumuttaro lokavidū,</span><br />
</p>
<p id="tha-ap332c20p4">
<span class="m-text m-primary">āhutīnaṁ paṭiggaho.</span><br />
</p>
<p id="tha-ap332c21p1">
<span class="m-text m-primary">Tassa chattaṁ mayā dinnaṁ,</span><br />
</p>
<p id="tha-ap332c21p2">
<span class="m-text m-primary">vicittaṁ samalaṅkataṁ;</span><br />
</p>
<p id="tha-ap332c21p3">
<span class="m-text m-primary">Ubho hatthehi paggaṇhi,</span><br />
</p>
<p id="tha-ap332c21p4">
<span class="m-text m-primary">sayambhū aggapuggalo.</span><br />
</p>
<p id="tha-ap332c22p1">
<span class="m-text m-primary">Aho buddhā aho dhammā,</span><br />
</p>
<p id="tha-ap332c22p2">
<span class="m-text m-primary">aho no satthusampadā;</span><br />
</p>
<p id="tha-ap332c22p3">
<span class="m-text m-primary">Ekacchattassa dānena,</span><br />
</p>
<p id="tha-ap332c22p4">
<span class="m-text m-primary">duggatiṁ nupapajjahaṁ.</span><br />
</p>
<p id="tha-ap332c23p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap332c23p2">
<span class="m-text m-primary">bhavā sabbe samūhatā;</span><br />
</p>
<p id="tha-ap332c23p3">
<span class="m-text m-primary">Sabbāsave pariññāya,</span><br />
</p>
<p id="tha-ap332c23p4">
<span class="m-text m-primary">viharāmi anāsavo.</span><br />
</p>
<p id="tha-ap332c24p1">
<span class="m-text m-primary">Paṭisambhidā catasso,</span><br />
</p>
<p id="tha-ap332c24p2">
<span class="m-text m-primary">…pe…</span><br />
</p>
<p id="tha-ap332c24p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap332c25p1">
<span class="m-text m-primary">Itthaṁ sudaṁ āyasmā saparivārachattadāyako thero imā gāthāyo abhāsitthāti.</span><br />
</p>
<p id="tha-ap332c26p1">
<span class="m-text m-primary">Saparivārachattadāyakattherassāpadānaṁ dasamaṁ.</span><br />
</p>
<p id="tha-ap332c27p1">
<span class="m-text m-primary">Umāpupphiyavaggo tettiṁsatimo.</span><br />
</p>
<p id="tha-ap332c28p1">
<span class="m-text m-primary">Tassuddānaṁ</span><br />
</p>
<p id="tha-ap332c29p1">
<span class="m-text m-primary">Umāpupphañca pulinaṁ,</span><br />
</p>
<p id="tha-ap332c29p2">
<span class="m-text m-primary">hāso yañño nimittako;</span><br />
</p>
<p id="tha-ap332c29p3">
<span class="m-text m-primary">Saṁsāvako nigguṇḍī ca,</span><br />
</p>
<p id="tha-ap332c29p4">
<span class="m-text m-primary">sumanaṁ pupphachattako;</span><br />
</p>
<p id="tha-ap332c29p5">
<span class="m-text m-primary">Saparivārachatto ca,</span><br />
</p>
<p id="tha-ap332c29p6">
<span class="m-text m-primary">gāthā sattasatuttarāti.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>