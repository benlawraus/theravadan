<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0jxz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0jxz.html" />
  <meta property="og:description" content="Naḷamālivagga 3. Ukkāsatikattheraapadāna “Kosiyo nāma bhagavā, cittakūṭe vasī tadā; Jhāyī jhānarato buddho, vivekābhirato muni. Ajjhogāhetvā himavantaṁ, Nārīgaṇapurakkhato; Addasaṁ kosiyaṁ buddhaṁ, Puṇṇamāyeva candimaṁ. Ukkāsate gahetvāna, parivāresahaṁ tadā; Sattarattindivaṁ ṭhatvā, aṭṭhamena agacchahaṁ. Vuṭṭhitaṁ kosiyaṁ buddhaṁ, sayambhuṁ aparājitaṁ; Pasannacitto vanditvā, ekaṁ bhikkhaṁ adāsahaṁ. Tena kammena dvipadinda, lokaje …" />
  <meta name="twitter:description" content="Naḷamālivagga 3. Ukkāsatikattheraapadāna “Kosiyo nāma bhagavā, cittakūṭe vasī tadā; Jhāyī jhānarato buddho, vivekābhirato muni. Ajjhogāhetvā himavantaṁ, Nārīgaṇapurakkhato; Addasaṁ kosiyaṁ buddhaṁ, Puṇṇamāyeva candimaṁ. Ukkāsate gahetvāna, parivāresahaṁ tadā; Sattarattindivaṁ ṭhatvā, aṭṭhamena agacchahaṁ. Vuṭṭhitaṁ kosiyaṁ buddhaṁ, sayambhuṁ aparājitaṁ; Pasannacitto vanditvā, ekaṁ bhikkhaṁ adāsahaṁ. Tena kammena dvipadinda, lokaje …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="nalamalivagga">
<h2><a href="#nalamalivagga">Naḷamālivagga</a></h2>
<section id="ukkasatikattheraapadana">
<h3><a href="#ukkasatikattheraapadana">3. Ukkāsatikattheraapadāna</a></h3>
<p id="tha-ap475c1p1">
<span class="m-text m-primary">“Kosiyo nāma bhagavā,</span><br />
</p>
<p id="tha-ap475c1p2">
<span class="m-text m-primary">cittakūṭe vasī tadā;</span><br />
</p>
<p id="tha-ap475c1p3">
<span class="m-text m-primary">Jhāyī jhānarato buddho,</span><br />
</p>
<p id="tha-ap475c1p4">
<span class="m-text m-primary">vivekābhirato muni.</span><br />
</p>
<p id="tha-ap475c2p1">
<span class="m-text m-primary">Ajjhogāhetvā himavantaṁ,</span><br />
</p>
<p id="tha-ap475c2p2">
<span class="m-text m-primary">Nārīgaṇapurakkhato;</span><br />
</p>
<p id="tha-ap475c2p3">
<span class="m-text m-primary">Addasaṁ kosiyaṁ buddhaṁ,</span><br />
</p>
<p id="tha-ap475c2p4">
<span class="m-text m-primary">Puṇṇamāyeva candimaṁ.</span><br />
</p>
<p id="tha-ap475c3p1">
<span class="m-text m-primary">Ukkāsate gahetvāna,</span><br />
</p>
<p id="tha-ap475c3p2">
<span class="m-text m-primary">parivāresahaṁ tadā;</span><br />
</p>
<p id="tha-ap475c3p3">
<span class="m-text m-primary">Sattarattindivaṁ ṭhatvā,</span><br />
</p>
<p id="tha-ap475c3p4">
<span class="m-text m-primary">aṭṭhamena agacchahaṁ.</span><br />
</p>
<p id="tha-ap475c4p1">
<span class="m-text m-primary">Vuṭṭhitaṁ kosiyaṁ buddhaṁ,</span><br />
</p>
<p id="tha-ap475c4p2">
<span class="m-text m-primary">sayambhuṁ aparājitaṁ;</span><br />
</p>
<p id="tha-ap475c4p3">
<span class="m-text m-primary">Pasannacitto vanditvā,</span><br />
</p>
<p id="tha-ap475c4p4">
<span class="m-text m-primary">ekaṁ bhikkhaṁ adāsahaṁ.</span><br />
</p>
<p id="tha-ap475c5p1">
<span class="m-text m-primary">Tena kammena dvipadinda,</span><br />
</p>
<p id="tha-ap475c5p2">
<span class="m-text m-primary">lokajeṭṭha narāsabha;</span><br />
</p>
<p id="tha-ap475c5p3">
<span class="m-text m-primary">Uppajjiṁ tusite kāye,</span><br />
</p>
<p id="tha-ap475c5p4">
<span class="m-text m-primary">ekabhikkhāyidaṁ phalaṁ.</span><br />
</p>
<p id="tha-ap475c6p1">
<span class="m-text m-primary">Divasañceva rattiñca,</span><br />
</p>
<p id="tha-ap475c6p2">
<span class="m-text m-primary">āloko hoti me sadā;</span><br />
</p>
<p id="tha-ap475c6p3">
<span class="m-text m-primary">Samantā yojanasataṁ,</span><br />
</p>
<p id="tha-ap475c6p4">
<span class="m-text m-primary">obhāsena pharāmahaṁ.</span><br />
</p>
<p id="tha-ap475c7p1">
<span class="m-text m-primary">Pañcapaññāsakappamhi,</span><br />
</p>
<p id="tha-ap475c7p2">
<span class="m-text m-primary">cakkavattī ahosahaṁ;</span><br />
</p>
<p id="tha-ap475c7p3">
<span class="m-text m-primary">Cāturanto vijitāvī,</span><br />
</p>
<p id="tha-ap475c7p4">
<span class="m-text m-primary">jambumaṇḍassa issaro.</span><br />
</p>
<p id="tha-ap475c8p1">
<span class="m-text m-primary">Tadā me nagaraṁ āsi,</span><br />
</p>
<p id="tha-ap475c8p2">
<span class="m-text m-primary">iddhaṁ phītaṁ sunimmitaṁ;</span><br />
</p>
<p id="tha-ap475c8p3">
<span class="m-text m-primary">Tiṁsayojanamāyāmaṁ,</span><br />
</p>
<p id="tha-ap475c8p4">
<span class="m-text m-primary">vitthārena ca vīsati.</span><br />
</p>
<p id="tha-ap475c9p1">
<span class="m-text m-primary">Sobhanaṁ nāma nagaraṁ,</span><br />
</p>
<p id="tha-ap475c9p2">
<span class="m-text m-primary">vissakammena māpitaṁ;</span><br />
</p>
<p id="tha-ap475c9p3">
<span class="m-text m-primary">Dasasaddāvivittaṁ taṁ,</span><br />
</p>
<p id="tha-ap475c9p4">
<span class="m-text m-primary">sammatāḷasamāhitaṁ.</span><br />
</p>
<p id="tha-ap475c10p1">
<span class="m-text m-primary">Na tamhi nagare atthi,</span><br />
</p>
<p id="tha-ap475c10p2">
<span class="m-text m-primary">vallikaṭṭhañca mattikā;</span><br />
</p>
<p id="tha-ap475c10p3">
<span class="m-text m-primary">Sabbasoṇṇamayaṁyeva,</span><br />
</p>
<p id="tha-ap475c10p4">
<span class="m-text m-primary">jotate niccakālikaṁ.</span><br />
</p>
<p id="tha-ap475c11p1">
<span class="m-text m-primary">Catupākāraparikkhittaṁ,</span><br />
</p>
<p id="tha-ap475c11p2">
<span class="m-text m-primary">tayo āsuṁ maṇimayā;</span><br />
</p>
<p id="tha-ap475c11p3">
<span class="m-text m-primary">Vemajjhe tālapantī ca,</span><br />
</p>
<p id="tha-ap475c11p4">
<span class="m-text m-primary">vissakammena māpitā.</span><br />
</p>
<p id="tha-ap475c12p1">
<span class="m-text m-primary">Dasasahassapokkharañño,</span><br />
</p>
<p id="tha-ap475c12p2">
<span class="m-text m-primary">padumuppalachāditā;</span><br />
</p>
<p id="tha-ap475c12p3">
<span class="m-text m-primary">Puṇḍarīkehi sañchannā,</span><br />
</p>
<p id="tha-ap475c12p4">
<span class="m-text m-primary">nānāgandhasamīritā.</span><br />
</p>
<p id="tha-ap475c13p1">
<span class="m-text m-primary">Catunnavutito kappe,</span><br />
</p>
<p id="tha-ap475c13p2">
<span class="m-text m-primary">yaṁ ukkaṁ dhārayiṁ ahaṁ;</span><br />
</p>
<p id="tha-ap475c13p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap475c13p4">
<span class="m-text m-primary">ukkādhārassidaṁ phalaṁ.</span><br />
</p>
<p id="tha-ap475c14p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap475c14p2">
<span class="m-text m-primary">…pe…</span><br />
</p>
<p id="tha-ap475c14p3">
<span class="m-text m-primary">viharāmi anāsavo.</span><br />
</p>
<p id="tha-ap475c15p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap475c15p2">
<span class="m-text m-primary">…pe…</span><br />
</p>
<p id="tha-ap475c15p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap475c16p1">
<span class="m-text m-primary">Paṭisambhidā catasso,</span><br />
</p>
<p id="tha-ap475c16p2">
<span class="m-text m-primary">…pe…</span><br />
</p>
<p id="tha-ap475c16p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap475c17p1">
<span class="m-text m-primary">Itthaṁ sudaṁ āyasmā ukkāsatiko thero imā gāthāyo abhāsitthāti.</span><br />
</p>
<p id="tha-ap475c18p1">
<span class="m-text m-primary">Ukkāsatikattherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>