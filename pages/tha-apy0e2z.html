<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0e2z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0e2z.html" />
  <meta property="og:description" content="Gandhodakavagga 6. Pabhaṅkarattheraapadāna “Padumuttarabhagavato, lokajeṭṭhassa tādino; Vipine cetiyaṁ āsi, vāḷamigasamākule. Na koci visahi gantuṁ, cetiyaṁ abhivandituṁ; Tiṇakaṭṭhalatonaddhaṁ, paluggaṁ āsi cetiyaṁ. Vanakammiko tadā āsiṁ, pitumātumatenahaṁ; Addasaṁ vipine thūpaṁ, luggaṁ tiṇalatākulaṁ. Disvānāhaṁ buddhathūpaṁ, garucittaṁ upaṭṭhahiṁ; Buddhaseṭṭhassa thūpoyaṁ, paluggo acchatī vane. Nacchannaṁ nappatirūpaṁ, jānantassa gu …" />
  <meta name="twitter:description" content="Gandhodakavagga 6. Pabhaṅkarattheraapadāna “Padumuttarabhagavato, lokajeṭṭhassa tādino; Vipine cetiyaṁ āsi, vāḷamigasamākule. Na koci visahi gantuṁ, cetiyaṁ abhivandituṁ; Tiṇakaṭṭhalatonaddhaṁ, paluggaṁ āsi cetiyaṁ. Vanakammiko tadā āsiṁ, pitumātumatenahaṁ; Addasaṁ vipine thūpaṁ, luggaṁ tiṇalatākulaṁ. Disvānāhaṁ buddhathūpaṁ, garucittaṁ upaṭṭhahiṁ; Buddhaseṭṭhassa thūpoyaṁ, paluggo acchatī vane. Nacchannaṁ nappatirūpaṁ, jānantassa gu …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="gandhodakavagga">
<h2><a href="#gandhodakavagga">Gandhodakavagga</a></h2>
<section id="pabhankarattheraapadana">
<h3><a href="#pabhankarattheraapadana">6. Pabhaṅkarattheraapadāna</a></h3>
<p id="tha-ap338c1p1">
<span class="m-text m-primary">“Padumuttarabhagavato,</span><br />
</p>
<p id="tha-ap338c1p2">
<span class="m-text m-primary">lokajeṭṭhassa tādino;</span><br />
</p>
<p id="tha-ap338c1p3">
<span class="m-text m-primary">Vipine cetiyaṁ āsi,</span><br />
</p>
<p id="tha-ap338c1p4">
<span class="m-text m-primary">vāḷamigasamākule.</span><br />
</p>
<p id="tha-ap338c2p1">
<span class="m-text m-primary">Na koci visahi gantuṁ,</span><br />
</p>
<p id="tha-ap338c2p2">
<span class="m-text m-primary">cetiyaṁ abhivandituṁ;</span><br />
</p>
<p id="tha-ap338c2p3">
<span class="m-text m-primary">Tiṇakaṭṭhalatonaddhaṁ,</span><br />
</p>
<p id="tha-ap338c2p4">
<span class="m-text m-primary">paluggaṁ āsi cetiyaṁ.</span><br />
</p>
<p id="tha-ap338c3p1">
<span class="m-text m-primary">Vanakammiko tadā āsiṁ,</span><br />
</p>
<p id="tha-ap338c3p2">
<span class="m-text m-primary">pitumātumatenahaṁ;</span><br />
</p>
<p id="tha-ap338c3p3">
<span class="m-text m-primary">Addasaṁ vipine thūpaṁ,</span><br />
</p>
<p id="tha-ap338c3p4">
<span class="m-text m-primary">luggaṁ tiṇalatākulaṁ.</span><br />
</p>
<p id="tha-ap338c4p1">
<span class="m-text m-primary">Disvānāhaṁ buddhathūpaṁ,</span><br />
</p>
<p id="tha-ap338c4p2">
<span class="m-text m-primary">garucittaṁ upaṭṭhahiṁ;</span><br />
</p>
<p id="tha-ap338c4p3">
<span class="m-text m-primary">Buddhaseṭṭhassa thūpoyaṁ,</span><br />
</p>
<p id="tha-ap338c4p4">
<span class="m-text m-primary">paluggo acchatī vane.</span><br />
</p>
<p id="tha-ap338c5p1">
<span class="m-text m-primary">Nacchannaṁ nappatirūpaṁ,</span><br />
</p>
<p id="tha-ap338c5p2">
<span class="m-text m-primary">jānantassa guṇāguṇaṁ;</span><br />
</p>
<p id="tha-ap338c5p3">
<span class="m-text m-primary">Buddhathūpaṁ asodhetvā,</span><br />
</p>
<p id="tha-ap338c5p4">
<span class="m-text m-primary">aññaṁ kammaṁ payojaye.</span><br />
</p>
<p id="tha-ap338c6p1">
<span class="m-text m-primary">Tiṇakaṭṭhañca valliñca,</span><br />
</p>
<p id="tha-ap338c6p2">
<span class="m-text m-primary">sodhayitvāna cetiye;</span><br />
</p>
<p id="tha-ap338c6p3">
<span class="m-text m-primary">Vanditvā aṭṭha vārāni,</span><br />
</p>
<p id="tha-ap338c6p4">
<span class="m-text m-primary">paṭikuṭiko agacchahaṁ.</span><br />
</p>
<p id="tha-ap338c7p1">
<span class="m-text m-primary">Tena kammena sukatena,</span><br />
</p>
<p id="tha-ap338c7p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap338c7p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap338c7p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap338c8p1">
<span class="m-text m-primary">Tattha me sukataṁ byamhaṁ,</span><br />
</p>
<p id="tha-ap338c8p2">
<span class="m-text m-primary">sovaṇṇaṁ sapabhassaraṁ;</span><br />
</p>
<p id="tha-ap338c8p3">
<span class="m-text m-primary">Saṭṭhiyojanamubbiddhaṁ,</span><br />
</p>
<p id="tha-ap338c8p4">
<span class="m-text m-primary">tiṁsayojanavitthataṁ.</span><br />
</p>
<p id="tha-ap338c9p1">
<span class="m-text m-primary">Tisatāni ca vārāni,</span><br />
</p>
<p id="tha-ap338c9p2">
<span class="m-text m-primary">devarajjamakārayiṁ;</span><br />
</p>
<p id="tha-ap338c9p3">
<span class="m-text m-primary">Pañcavīsatikkhattuñca,</span><br />
</p>
<p id="tha-ap338c9p4">
<span class="m-text m-primary">cakkavattī ahosahaṁ.</span><br />
</p>
<p id="tha-ap338c10p1">
<span class="m-text m-primary">Bhavābhave saṁsaranto,</span><br />
</p>
<p id="tha-ap338c10p2">
<span class="m-text m-primary">mahābhogaṁ labhāmahaṁ;</span><br />
</p>
<p id="tha-ap338c10p3">
<span class="m-text m-primary">Bhoge me ūnatā natthi,</span><br />
</p>
<p id="tha-ap338c10p4">
<span class="m-text m-primary">sodhanāya idaṁ phalaṁ.</span><br />
</p>
<p id="tha-ap338c11p1">
<span class="m-text m-primary">Sivikā hatthikhandhena,</span><br />
</p>
<p id="tha-ap338c11p2">
<span class="m-text m-primary">vipine gacchato mama;</span><br />
</p>
<p id="tha-ap338c11p3">
<span class="m-text m-primary">Yaṁ yaṁ disāhaṁ gacchāmi,</span><br />
</p>
<p id="tha-ap338c11p4">
<span class="m-text m-primary">saraṇaṁ sampate vanaṁ.</span><br />
</p>
<p id="tha-ap338c12p1">
<span class="m-text m-primary">Khāṇuṁ vā kaṇṭakaṁ vāpi,</span><br />
</p>
<p id="tha-ap338c12p2">
<span class="m-text m-primary">nāhaṁ passāmi cakkhunā;</span><br />
</p>
<p id="tha-ap338c12p3">
<span class="m-text m-primary">Puññakammena saṁyutto,</span><br />
</p>
<p id="tha-ap338c12p4">
<span class="m-text m-primary">sayamevāpanīyare.</span><br />
</p>
<p id="tha-ap338c13p1">
<span class="m-text m-primary">Kuṭṭhaṁ gaṇḍo kilāso ca,</span><br />
</p>
<p id="tha-ap338c13p2">
<span class="m-text m-primary">apamāro vitacchikā;</span><br />
</p>
<p id="tha-ap338c13p3">
<span class="m-text m-primary">Daddu kacchu ca me natthi,</span><br />
</p>
<p id="tha-ap338c13p4">
<span class="m-text m-primary">sodhanāya idaṁ phalaṁ.</span><br />
</p>
<p id="tha-ap338c14p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c14p2">
<span class="m-text m-primary">buddhathūpassa sodhane;</span><br />
</p>
<p id="tha-ap338c14p3">
<span class="m-text m-primary">Nābhijānāmi me kāye,</span><br />
</p>
<p id="tha-ap338c14p4">
<span class="m-text m-primary">jātaṁ piḷakabindukaṁ.</span><br />
</p>
<p id="tha-ap338c15p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c15p2">
<span class="m-text m-primary">buddhathūpamhi sodhite;</span><br />
</p>
<p id="tha-ap338c15p3">
<span class="m-text m-primary">Duve bhave saṁsarāmi,</span><br />
</p>
<p id="tha-ap338c15p4">
<span class="m-text m-primary">devatte atha mānuse.</span><br />
</p>
<p id="tha-ap338c16p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c16p2">
<span class="m-text m-primary">buddhathūpamhi sodhite;</span><br />
</p>
<p id="tha-ap338c16p3">
<span class="m-text m-primary">Suvaṇṇavaṇṇo sabbattha,</span><br />
</p>
<p id="tha-ap338c16p4">
<span class="m-text m-primary">sappabhāso bhavāmahaṁ.</span><br />
</p>
<p id="tha-ap338c17p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c17p2">
<span class="m-text m-primary">buddhathūpamhi sodhite;</span><br />
</p>
<p id="tha-ap338c17p3">
<span class="m-text m-primary">Amanāpaṁ vivajjati,</span><br />
</p>
<p id="tha-ap338c17p4">
<span class="m-text m-primary">manāpaṁ upatiṭṭhati.</span><br />
</p>
<p id="tha-ap338c18p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c18p2">
<span class="m-text m-primary">buddhathūpamhi sodhite;</span><br />
</p>
<p id="tha-ap338c18p3">
<span class="m-text m-primary">Visuddhaṁ hoti me cittaṁ,</span><br />
</p>
<p id="tha-ap338c18p4">
<span class="m-text m-primary">ekaggaṁ susamāhitaṁ.</span><br />
</p>
<p id="tha-ap338c19p1">
<span class="m-text m-primary">Aññampi me acchariyaṁ,</span><br />
</p>
<p id="tha-ap338c19p2">
<span class="m-text m-primary">buddhathūpamhi sodhite;</span><br />
</p>
<p id="tha-ap338c19p3">
<span class="m-text m-primary">Ekāsane nisīditvā,</span><br />
</p>
<p id="tha-ap338c19p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap338c20p1">
<span class="m-text m-primary">Satasahassito kappe,</span><br />
</p>
<p id="tha-ap338c20p2">
<span class="m-text m-primary">yaṁ kammamakariṁ tadā;</span><br />
</p>
<p id="tha-ap338c20p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap338c20p4">
<span class="m-text m-primary">sodhanāya idaṁ phalaṁ.</span><br />
</p>
<p id="tha-ap338c21p1">
<span class="m-text m-primary">Paṭisambhidā catasso,</span><br />
</p>
<p id="tha-ap338c21p2">
<span class="m-text m-primary">…pe…</span><br />
</p>
<p id="tha-ap338c21p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap338c22p1">
<span class="m-text m-primary">Itthaṁ sudaṁ āyasmā pabhaṅkaro thero imā gāthāyo abhāsitthāti.</span><br />
</p>
<p id="tha-ap338c23p1">
<span class="m-text m-primary">Pabhaṅkarattherassāpadānaṁ chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>