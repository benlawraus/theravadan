<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0542.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0541.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0543.html">Next</a></div>
</div>
<p id="ja542c0p2">
<span class="pali m-text">Mahānipāta</span><br />
</p>
<p id="ja542c0p3">
<span class="pali m-text">Mūgapakkhavagga</span><br />
</p>
<section id="umangajataka">
<span id="ja542c0p4"></span><h2><span class="pali m-text">5 Umaṅgajātaka</span></h2>
<p id="ja542c1p1">
<span class="pali m-text">“Pañcālo sabbasenāya,</span><br />
</p>
<p id="ja542c1p2">
<span class="pali m-text">brahmadattoyamāgato;</span><br />
</p>
<p id="ja542c1p3">
<span class="pali m-text">Sāyaṁ pañcāliyā senā,</span><br />
</p>
<p id="ja542c1p4">
<span class="pali m-text">appameyyā mahosadha.</span><br />
</p>
<p id="ja542c2p1">
<span class="pali m-text">Vīthimatī pattimatī,</span><br />
</p>
<p id="ja542c2p2">
<span class="pali m-text">sabbasaṅgāmakovidā;</span><br />
</p>
<p id="ja542c2p3">
<span class="pali m-text">Ohārinī saddavatī,</span><br />
</p>
<p id="ja542c2p4">
<span class="pali m-text">bherisaṅkhappabodhanā.</span><br />
</p>
<p id="ja542c3p1">
<span class="pali m-text">Lohavijjālaṅkārābhā,</span><br />
</p>
<p id="ja542c3p2">
<span class="pali m-text">dhajinī vāmarohinī;</span><br />
</p>
<p id="ja542c3p3">
<span class="pali m-text">Sippiyehi susampannā,</span><br />
</p>
<p id="ja542c3p4">
<span class="pali m-text">sūrehi suppatiṭṭhitā.</span><br />
</p>
<p id="ja542c4p1">
<span class="pali m-text">Dasettha paṇḍitā āhu,</span><br />
</p>
<p id="ja542c4p2">
<span class="pali m-text">bhūripaññā rahogamā;</span><br />
</p>
<p id="ja542c4p3">
<span class="pali m-text">Mātā ekādasī rañño,</span><br />
</p>
<p id="ja542c4p4">
<span class="pali m-text">pañcāliyaṁ pasāsati.</span><br />
</p>
<p id="ja542c5p1">
<span class="pali m-text">Athetthekasataṁ khatyā,</span><br />
</p>
<p id="ja542c5p2">
<span class="pali m-text">anuyantā yasassino;</span><br />
</p>
<p id="ja542c5p3">
<span class="pali m-text">Acchinnaraṭṭhā byathitā,</span><br />
</p>
<p id="ja542c5p4">
<span class="pali m-text">pañcāliyaṁ vasaṁ gatā.</span><br />
</p>
<p id="ja542c6p1">
<span class="pali m-text">Yaṁvadā takkarā rañño,</span><br />
</p>
<p id="ja542c6p2">
<span class="pali m-text">akāmā piyabhāṇino;</span><br />
</p>
<p id="ja542c6p3">
<span class="pali m-text">Pañcālamanuyāyanti,</span><br />
</p>
<p id="ja542c6p4">
<span class="pali m-text">akāmā vasino gatā.</span><br />
</p>
<p id="ja542c7p1">
<span class="pali m-text">Tāya senāya mithilā,</span><br />
</p>
<p id="ja542c7p2">
<span class="pali m-text">tisandhiparivāritā;</span><br />
</p>
<p id="ja542c7p3">
<span class="pali m-text">Rājadhānī videhānaṁ,</span><br />
</p>
<p id="ja542c7p4">
<span class="pali m-text">samantā parikhaññati.</span><br />
</p>
<p id="ja542c8p1">
<span class="pali m-text">Uddhaṁ tārakajātāva,</span><br />
</p>
<p id="ja542c8p2">
<span class="pali m-text">samantā parivāritā;</span><br />
</p>
<p id="ja542c8p3">
<span class="pali m-text">Mahosadha vijānāhi,</span><br />
</p>
<p id="ja542c8p4">
<span class="pali m-text">kathaṁ mokkho bhavissati”.</span><br />
</p>
<p id="ja542c9p1">
<span class="pali m-text">“Pāde deva pasārehi,</span><br />
</p>
<p id="ja542c9p2">
<span class="pali m-text">bhuñja kāme ramassu ca;</span><br />
</p>
<p id="ja542c9p3">
<span class="pali m-text">Hitvā pañcāliyaṁ senaṁ,</span><br />
</p>
<p id="ja542c9p4">
<span class="pali m-text">brahmadatto palāyiti”.</span><br />
</p>
<p id="ja542c10p1">
<span class="pali m-text">“Rājā santhavakāmo te,</span><br />
</p>
<p id="ja542c10p2">
<span class="pali m-text">ratanāni pavecchati;</span><br />
</p>
<p id="ja542c10p3">
<span class="pali m-text">Āgacchantu ito dūtā,</span><br />
</p>
<p id="ja542c10p4">
<span class="pali m-text">mañjukā piyabhāṇino.</span><br />
</p>
<p id="ja542c11p1">
<span class="pali m-text">Bhāsantu mudukā vācā,</span><br />
</p>
<p id="ja542c11p2">
<span class="pali m-text">yā vācā paṭinanditā;</span><br />
</p>
<p id="ja542c11p3">
<span class="pali m-text">Pañcālo ca videho ca,</span><br />
</p>
<p id="ja542c11p4">
<span class="pali m-text">ubho ekā bhavantu te”.</span><br />
</p>
<p id="ja542c12p1">
<span class="pali m-text">“Kathaṁ nu kevaṭṭa mahosadhena,</span><br />
</p>
<p id="ja542c12p2">
<span class="pali m-text">Samāgamo āsi tadiṅgha brūhi;</span><br />
</p>
<p id="ja542c12p3">
<span class="pali m-text">Kacci te paṭinijjhatto,</span><br />
</p>
<p id="ja542c12p4">
<span class="pali m-text">Kacci tuṭṭho mahosadho”.</span><br />
</p>
<p id="ja542c13p1">
<span class="pali m-text">“Anariyarūpo puriso janinda,</span><br />
</p>
<p id="ja542c13p2">
<span class="pali m-text">Asammodako thaddho asabbhirūpo;</span><br />
</p>
<p id="ja542c13p3">
<span class="pali m-text">Yathā mūgo ca badhiro ca,</span><br />
</p>
<p id="ja542c13p4">
<span class="pali m-text">Na kiñcitthaṁ abhāsatha”.</span><br />
</p>
<p id="ja542c14p1">
<span class="pali m-text">“Addhā idaṁ mantapadaṁ sududdasaṁ,</span><br />
</p>
<p id="ja542c14p2">
<span class="pali m-text">Attho suddho naraviriyena diṭṭho;</span><br />
</p>
<p id="ja542c14p3">
<span class="pali m-text">Tathā hi kāyo mama sampavedhati,</span><br />
</p>
<p id="ja542c14p4">
<span class="pali m-text">Hitvā sayaṁ ko parahatthamessati”.</span><br />
</p>
<p id="ja542c15p1">
<span class="pali m-text">“Channañhi ekāva matī sameti,</span><br />
</p>
<p id="ja542c15p2">
<span class="pali m-text">Ye paṇḍitā uttamabhūripattā;</span><br />
</p>
<p id="ja542c15p3">
<span class="pali m-text">Yānaṁ ayānaṁ atha vāpi ṭhānaṁ,</span><br />
</p>
<p id="ja542c15p4">
<span class="pali m-text">Mahosadha tvampi matiṁ karohi”.</span><br />
</p>
<p id="ja542c16p1">
<span class="pali m-text">“Jānāsi kho rāja mahānubhāvo,</span><br />
</p>
<p id="ja542c16p2">
<span class="pali m-text">Mahabbalo cūḷanibrahmadatto;</span><br />
</p>
<p id="ja542c16p3">
<span class="pali m-text">Rājā ca taṁ icchati māraṇatthaṁ,</span><br />
</p>
<p id="ja542c16p4">
<span class="pali m-text">Migaṁ yathā okacarena luddo.</span><br />
</p>
<p id="ja542c17p1">
<span class="pali m-text">Yathāpi maccho baḷisaṁ,</span><br />
</p>
<p id="ja542c17p2">
<span class="pali m-text">vaṅkaṁ maṁsena chāditaṁ;</span><br />
</p>
<p id="ja542c17p3">
<span class="pali m-text">Āmagiddho na jānāti,</span><br />
</p>
<p id="ja542c17p4">
<span class="pali m-text">maccho maraṇamattano.</span><br />
</p>
<p id="ja542c18p1">
<span class="pali m-text">Evameva tuvaṁ rāja,</span><br />
</p>
<p id="ja542c18p2">
<span class="pali m-text">cūḷaneyyassa dhītaraṁ;</span><br />
</p>
<p id="ja542c18p3">
<span class="pali m-text">Kāmagiddho na jānāsi,</span><br />
</p>
<p id="ja542c18p4">
<span class="pali m-text">macchova maraṇamattano.</span><br />
</p>
<p id="ja542c19p1">
<span class="pali m-text">Sace gacchasi pañcālaṁ,</span><br />
</p>
<p id="ja542c19p2">
<span class="pali m-text">Khippamattaṁ jahissasi;</span><br />
</p>
<p id="ja542c19p3">
<span class="pali m-text">Migaṁ panthānubandhaṁva,</span><br />
</p>
<p id="ja542c19p4">
<span class="pali m-text">Mahantaṁ bhayamessati”.</span><br />
</p>
<p id="ja542c20p1">
<span class="pali m-text">“Mayameva bālamhase eḷamūgā,</span><br />
</p>
<p id="ja542c20p2">
<span class="pali m-text">Ye uttamatthāni tayī lapimhā;</span><br />
</p>
<p id="ja542c20p3">
<span class="pali m-text">Kimeva tvaṁ naṅgalakoṭivaḍḍho,</span><br />
</p>
<p id="ja542c20p4">
<span class="pali m-text">Atthāni jānāsi yathāpi aññe”.</span><br />
</p>
<p id="ja542c21p1">
<span class="pali m-text">“Imaṁ gale gahetvāna,</span><br />
</p>
<p id="ja542c21p2">
<span class="pali m-text">nāsetha vijitā mama;</span><br />
</p>
<p id="ja542c21p3">
<span class="pali m-text">Yo me ratanalābhassa,</span><br />
</p>
<p id="ja542c21p4">
<span class="pali m-text">antarāyāya bhāsati”.</span><br />
</p>
<p id="ja542c22p1">
<span class="pali m-text">Tato ca so apakkamma,</span><br />
</p>
<p id="ja542c22p2">
<span class="pali m-text">vedehassa upantikā;</span><br />
</p>
<p id="ja542c22p3">
<span class="pali m-text">Atha āmantayī dūtaṁ,</span><br />
</p>
<p id="ja542c22p4">
<span class="pali m-text">mādharaṁ suvapaṇḍitaṁ.</span><br />
</p>
<p id="ja542c23p1">
<span class="pali m-text">“Ehi samma haritapakkha,</span><br />
</p>
<p id="ja542c23p2">
<span class="pali m-text">veyyāvaccaṁ karohi me;</span><br />
</p>
<p id="ja542c23p3">
<span class="pali m-text">Atthi pañcālarājassa,</span><br />
</p>
<p id="ja542c23p4">
<span class="pali m-text">sāḷikā sayanapālikā.</span><br />
</p>
<p id="ja542c24p1">
<span class="pali m-text">Taṁ bandhanena pucchassu,</span><br />
</p>
<p id="ja542c24p2">
<span class="pali m-text">sā hi sabbassa kovidā;</span><br />
</p>
<p id="ja542c24p3">
<span class="pali m-text">Sā tesaṁ sabbaṁ jānāti,</span><br />
</p>
<p id="ja542c24p4">
<span class="pali m-text">rañño ca kosiyassa ca”.</span><br />
</p>
<p id="ja542c25p1">
<span class="pali m-text">“Āmo”ti so paṭissutvā,</span><br />
</p>
<p id="ja542c25p2">
<span class="pali m-text">mādharo suvapaṇḍito;</span><br />
</p>
<p id="ja542c25p3">
<span class="pali m-text">Agamāsi haritapakkho,</span><br />
</p>
<p id="ja542c25p4">
<span class="pali m-text">sāḷikāya upantikaṁ.</span><br />
</p>
<p id="ja542c26p1">
<span class="pali m-text">Tato ca kho so gantvāna,</span><br />
</p>
<p id="ja542c26p2">
<span class="pali m-text">mādharo suvapaṇḍito;</span><br />
</p>
<p id="ja542c26p3">
<span class="pali m-text">Athāmantayi sugharaṁ,</span><br />
</p>
<p id="ja542c26p4">
<span class="pali m-text">sāḷikaṁ mañjubhāṇikaṁ.</span><br />
</p>
<p id="ja542c27p1">
<span class="pali m-text">“Kacci te sughare khamanīyaṁ,</span><br />
</p>
<p id="ja542c27p2">
<span class="pali m-text">Kacci vesse anāmayaṁ;</span><br />
</p>
<p id="ja542c27p3">
<span class="pali m-text">Kacci te madhunā lājā,</span><br />
</p>
<p id="ja542c27p4">
<span class="pali m-text">Labbhate sughare tuvaṁ”.</span><br />
</p>
<p id="ja542c28p1">
<span class="pali m-text">“Kusalañceva me samma,</span><br />
</p>
<p id="ja542c28p2">
<span class="pali m-text">atho samma anāmayaṁ;</span><br />
</p>
<p id="ja542c28p3">
<span class="pali m-text">Atho me madhunā lājā,</span><br />
</p>
<p id="ja542c28p4">
<span class="pali m-text">labbhate suvapaṇḍita.</span><br />
</p>
<p id="ja542c29p1">
<span class="pali m-text">Kuto nu samma āgamma,</span><br />
</p>
<p id="ja542c29p2">
<span class="pali m-text">kassa vā pahito tuvaṁ;</span><br />
</p>
<p id="ja542c29p3">
<span class="pali m-text">Na ca mesi ito pubbe,</span><br />
</p>
<p id="ja542c29p4">
<span class="pali m-text">diṭṭho vā yadi vā suto”.</span><br />
</p>
<p id="ja542c30p1">
<span class="pali m-text">“Ahosiṁ sivirājassa,</span><br />
</p>
<p id="ja542c30p2">
<span class="pali m-text">pāsāde sayanapālako;</span><br />
</p>
<p id="ja542c30p3">
<span class="pali m-text">Tato so dhammiko rājā,</span><br />
</p>
<p id="ja542c30p4">
<span class="pali m-text">baddhe mocesi bandhanā.</span><br />
</p>
<p id="ja542c31p1">
<span class="pali m-text">Tassa mekā dutiyāsi,</span><br />
</p>
<p id="ja542c31p2">
<span class="pali m-text">sāḷikā mañjubhāṇikā;</span><br />
</p>
<p id="ja542c31p3">
<span class="pali m-text">Taṁ tattha avadhī seno,</span><br />
</p>
<p id="ja542c31p4">
<span class="pali m-text">pekkhato sughare mama.</span><br />
</p>
<p id="ja542c32p1">
<span class="pali m-text">Tassā kāmā hi sammatto,</span><br />
</p>
<p id="ja542c32p2">
<span class="pali m-text">āgatosmi tavantike;</span><br />
</p>
<p id="ja542c32p3">
<span class="pali m-text">Sace kareyya okāsaṁ,</span><br />
</p>
<p id="ja542c32p4">
<span class="pali m-text">ubhayova vasāmase”.</span><br />
</p>
<p id="ja542c33p1">
<span class="pali m-text">“Suvova suviṁ kāmeyya,</span><br />
</p>
<p id="ja542c33p2">
<span class="pali m-text">sāḷiko pana sāḷikaṁ;</span><br />
</p>
<p id="ja542c33p3">
<span class="pali m-text">Suvassa sāḷikāyeva,</span><br />
</p>
<p id="ja542c33p4">
<span class="pali m-text">saṁvāso hoti kīdiso”.</span><br />
</p>
<p id="ja542c34p1">
<span class="pali m-text">“Yoyaṁ kāme kāmayati,</span><br />
</p>
<p id="ja542c34p2">
<span class="pali m-text">api caṇḍālikāmapi;</span><br />
</p>
<p id="ja542c34p3">
<span class="pali m-text">Sabbo hi sadiso hoti,</span><br />
</p>
<p id="ja542c34p4">
<span class="pali m-text">natthi kāme asādiso”.</span><br />
</p>
<p id="ja542c35p1">
<span class="pali m-text">“Atthi jampāvatī nāma,</span><br />
</p>
<p id="ja542c35p2">
<span class="pali m-text">mātā sivissa rājino;</span><br />
</p>
<p id="ja542c35p3">
<span class="pali m-text">Sā bhariyā vāsudevassa,</span><br />
</p>
<p id="ja542c35p4">
<span class="pali m-text">kaṇhassa mahesī piyā.</span><br />
</p>
<p id="ja542c36p1">
<span class="pali m-text">Raṭṭhavatī kimpurisī,</span><br />
</p>
<p id="ja542c36p2">
<span class="pali m-text">sāpi vacchaṁ akāmayi;</span><br />
</p>
<p id="ja542c36p3">
<span class="pali m-text">Manusso migiyā saddhiṁ,</span><br />
</p>
<p id="ja542c36p4">
<span class="pali m-text">natthi kāme asādiso.</span><br />
</p>
<p id="ja542c37p1">
<span class="pali m-text">Handa khvāhaṁ gamissāmi,</span><br />
</p>
<p id="ja542c37p2">
<span class="pali m-text">sāḷike mañjubhāṇike;</span><br />
</p>
<p id="ja542c37p3">
<span class="pali m-text">Paccakkhānupadañhetaṁ,</span><br />
</p>
<p id="ja542c37p4">
<span class="pali m-text">atimaññasi nūna maṁ”.</span><br />
</p>
<p id="ja542c38p1">
<span class="pali m-text">“Na sirī taramānassa,</span><br />
</p>
<p id="ja542c38p2">
<span class="pali m-text">mādhara suvapaṇḍita;</span><br />
</p>
<p id="ja542c38p3">
<span class="pali m-text">Idheva tāva acchassu,</span><br />
</p>
<p id="ja542c38p4">
<span class="pali m-text">yāva rājāna dakkhasi;</span><br />
</p>
<p id="ja542c38p5">
<span class="pali m-text">Sossi saddaṁ mudiṅgānaṁ,</span><br />
</p>
<p id="ja542c38p6">
<span class="pali m-text">ānubhāvañca rājino”.</span><br />
</p>
<p id="ja542c39p1">
<span class="pali m-text">“Yo nu khvāyaṁ tibbo saddo,</span><br />
</p>
<p id="ja542c39p2">
<span class="pali m-text">tirojanapade suto;</span><br />
</p>
<p id="ja542c39p3">
<span class="pali m-text">Dhītā pañcālarājassa,</span><br />
</p>
<p id="ja542c39p4">
<span class="pali m-text">osadhī viya vaṇṇinī;</span><br />
</p>
<p id="ja542c39p5">
<span class="pali m-text">Taṁ dassati videhānaṁ,</span><br />
</p>
<p id="ja542c39p6">
<span class="pali m-text">so vivāho bhavissati”.</span><br />
</p>
<p id="ja542c40p1">
<span class="pali m-text">“Ediso mā amittānaṁ,</span><br />
</p>
<p id="ja542c40p2">
<span class="pali m-text">vivāho hotu mādhara;</span><br />
</p>
<p id="ja542c40p3">
<span class="pali m-text">Yathā pañcālarājassa,</span><br />
</p>
<p id="ja542c40p4">
<span class="pali m-text">vedehena bhavissati.</span><br />
</p>
<p id="ja542c41p1">
<span class="pali m-text">Ānayitvāna vedehaṁ,</span><br />
</p>
<p id="ja542c41p2">
<span class="pali m-text">pañcālānaṁ rathesabho;</span><br />
</p>
<p id="ja542c41p3">
<span class="pali m-text">Tato naṁ ghātayissati,</span><br />
</p>
<p id="ja542c41p4">
<span class="pali m-text">nassa sakhī bhavissati”.</span><br />
</p>
<p id="ja542c42p1">
<span class="pali m-text">“Handa kho maṁ anujānāhi,</span><br />
</p>
<p id="ja542c42p2">
<span class="pali m-text">rattiyo sattamattiyo;</span><br />
</p>
<p id="ja542c42p3">
<span class="pali m-text">Yāvāhaṁ sivirājassa,</span><br />
</p>
<p id="ja542c42p4">
<span class="pali m-text">ārocemi mahesino;</span><br />
</p>
<p id="ja542c42p5">
<span class="pali m-text">Laddho ca me āvasatho,</span><br />
</p>
<p id="ja542c42p6">
<span class="pali m-text">sāḷikāya upantikaṁ”.</span><br />
</p>
<p id="ja542c43p1">
<span class="pali m-text">“Handa kho taṁ anujānāmi,</span><br />
</p>
<p id="ja542c43p2">
<span class="pali m-text">rattiyo sattamattiyo;</span><br />
</p>
<p id="ja542c43p3">
<span class="pali m-text">Sace tvaṁ sattarattena,</span><br />
</p>
<p id="ja542c43p4">
<span class="pali m-text">nāgacchasi mamantike;</span><br />
</p>
<p id="ja542c43p5">
<span class="pali m-text">Maññe okkantasattaṁ maṁ,</span><br />
</p>
<p id="ja542c43p6">
<span class="pali m-text">matāya āgamissasi”.</span><br />
</p>
<p id="ja542c44p1">
<span class="pali m-text">Tato ca kho so gantvāna,</span><br />
</p>
<p id="ja542c44p2">
<span class="pali m-text">mādharo suvapaṇḍito;</span><br />
</p>
<p id="ja542c44p3">
<span class="pali m-text">Mahosadhassa akkhāsi,</span><br />
</p>
<p id="ja542c44p4">
<span class="pali m-text">sāḷikāvacanaṁ idaṁ.</span><br />
</p>
<p id="ja542c45p1">
<span class="pali m-text">“Yasseva ghare bhuñjeyya bhogaṁ,</span><br />
</p>
<p id="ja542c45p2">
<span class="pali m-text">Tasseva atthaṁ puriso careyya;</span><br />
</p>
<p id="ja542c45p3">
<span class="pali m-text">Handāhaṁ gacchāmi pure janinda,</span><br />
</p>
<p id="ja542c45p4">
<span class="pali m-text">Pañcālarājassa puraṁ surammaṁ;</span><br />
</p>
<p id="ja542c45p5">
<span class="pali m-text">Nivesanāni māpetuṁ,</span><br />
</p>
<p id="ja542c45p6">
<span class="pali m-text">Vedehassa yasassino.</span><br />
</p>
<p id="ja542c46p1">
<span class="pali m-text">Nivesanāni māpetvā,</span><br />
</p>
<p id="ja542c46p2">
<span class="pali m-text">vedehassa yasassino;</span><br />
</p>
<p id="ja542c46p3">
<span class="pali m-text">Yadā te pahiṇeyyāmi,</span><br />
</p>
<p id="ja542c46p4">
<span class="pali m-text">tadā eyyāsi khattiya”.</span><br />
</p>
<p id="ja542c47p1">
<span class="pali m-text">Tato ca pāyāsi pure mahosadho,</span><br />
</p>
<p id="ja542c47p2">
<span class="pali m-text">Pañcālarājassa puraṁ surammaṁ;</span><br />
</p>
<p id="ja542c47p3">
<span class="pali m-text">Nivesanāni māpetuṁ,</span><br />
</p>
<p id="ja542c47p4">
<span class="pali m-text">Vedehassa yasassino.</span><br />
</p>
<p id="ja542c48p1">
<span class="pali m-text">Nivesanāni māpetvā,</span><br />
</p>
<p id="ja542c48p2">
<span class="pali m-text">vedehassa yasassino;</span><br />
</p>
<p id="ja542c48p3">
<span class="pali m-text">Athassa pāhiṇī dūtaṁ,</span><br />
</p>
<p id="ja542c48p4">
<span class="pali m-text">vedehaṁ mithilaggahaṁ;</span><br />
</p>
<p id="ja542c48p5">
<span class="pali m-text">“Ehi dāni mahārāja,</span><br />
</p>
<p id="ja542c48p6">
<span class="pali m-text">māpitaṁ te nivesanaṁ”.</span><br />
</p>
<p id="ja542c49p1">
<span class="pali m-text">Tato ca rājā pāyāsi,</span><br />
</p>
<p id="ja542c49p2">
<span class="pali m-text">senāya caturaṅgiyā;</span><br />
</p>
<p id="ja542c49p3">
<span class="pali m-text">Anantavāhanaṁ daṭṭhuṁ,</span><br />
</p>
<p id="ja542c49p4">
<span class="pali m-text">phītaṁ kapiliyaṁ puraṁ.</span><br />
</p>
<p id="ja542c50p1">
<span class="pali m-text">Tato ca kho so gantvāna,</span><br />
</p>
<p id="ja542c50p2">
<span class="pali m-text">brahmadattassa pāhiṇi;</span><br />
</p>
<p id="ja542c50p3">
<span class="pali m-text">“Āgatosmi mahārāja,</span><br />
</p>
<p id="ja542c50p4">
<span class="pali m-text">tava pādāni vandituṁ.</span><br />
</p>
<p id="ja542c51p1">
<span class="pali m-text">Dadāhi dāni me bhariyaṁ,</span><br />
</p>
<p id="ja542c51p2">
<span class="pali m-text">nāriṁ sabbaṅgasobhiniṁ;</span><br />
</p>
<p id="ja542c51p3">
<span class="pali m-text">Suvaṇṇena paṭicchannaṁ,</span><br />
</p>
<p id="ja542c51p4">
<span class="pali m-text">dāsīgaṇapurakkhataṁ”.</span><br />
</p>
<p id="ja542c52p1">
<span class="pali m-text">“Svāgataṁ teva vedeha,</span><br />
</p>
<p id="ja542c52p2">
<span class="pali m-text">atho te adurāgataṁ;</span><br />
</p>
<p id="ja542c52p3">
<span class="pali m-text">Nakkhattaṁyeva paripuccha,</span><br />
</p>
<p id="ja542c52p4">
<span class="pali m-text">ahaṁ kaññaṁ dadāmi te;</span><br />
</p>
<p id="ja542c52p5">
<span class="pali m-text">Suvaṇṇena paṭicchannaṁ,</span><br />
</p>
<p id="ja542c52p6">
<span class="pali m-text">dāsīgaṇapurakkhataṁ”.</span><br />
</p>
<p id="ja542c53p1">
<span class="pali m-text">Tato ca rājā vedeho,</span><br />
</p>
<p id="ja542c53p2">
<span class="pali m-text">nakkhattaṁ paripucchatha;</span><br />
</p>
<p id="ja542c53p3">
<span class="pali m-text">Nakkhattaṁ paripucchitvā,</span><br />
</p>
<p id="ja542c53p4">
<span class="pali m-text">brahmadattassa pāhiṇi.</span><br />
</p>
<p id="ja542c54p1">
<span class="pali m-text">“Dadāhi dāni me bhariyaṁ,</span><br />
</p>
<p id="ja542c54p2">
<span class="pali m-text">nāriṁ sabbaṅgasobhiniṁ;</span><br />
</p>
<p id="ja542c54p3">
<span class="pali m-text">Suvaṇṇena paṭicchannaṁ,</span><br />
</p>
<p id="ja542c54p4">
<span class="pali m-text">dāsīgaṇapurakkhataṁ”.</span><br />
</p>
<p id="ja542c55p1">
<span class="pali m-text">“Dadāmi dāni te bhariyaṁ,</span><br />
</p>
<p id="ja542c55p2">
<span class="pali m-text">nāriṁ sabbaṅgasobhiniṁ;</span><br />
</p>
<p id="ja542c55p3">
<span class="pali m-text">Suvaṇṇena paṭicchannaṁ,</span><br />
</p>
<p id="ja542c55p4">
<span class="pali m-text">dāsīgaṇapurakkhataṁ”.</span><br />
</p>
<p id="ja542c56p1">
<span class="pali m-text">“Hatthī assā rathā pattī,</span><br />
</p>
<p id="ja542c56p2">
<span class="pali m-text">senā tiṭṭhanti vammitā;</span><br />
</p>
<p id="ja542c56p3">
<span class="pali m-text">Ukkā padittā jhāyanti,</span><br />
</p>
<p id="ja542c56p4">
<span class="pali m-text">kiṁ nu maññanti paṇḍitā.</span><br />
</p>
<p id="ja542c57p1">
<span class="pali m-text">Hatthī assā rathā pattī,</span><br />
</p>
<p id="ja542c57p2">
<span class="pali m-text">senā tiṭṭhanti vammitā;</span><br />
</p>
<p id="ja542c57p3">
<span class="pali m-text">Ukkā padittā jhāyanti,</span><br />
</p>
<p id="ja542c57p4">
<span class="pali m-text">kiṁ nu kāhanti paṇḍita”.</span><br />
</p>
<p id="ja542c58p1">
<span class="pali m-text">“Rakkhati taṁ mahārāja,</span><br />
</p>
<p id="ja542c58p2">
<span class="pali m-text">cūḷaneyyo mahabbalo;</span><br />
</p>
<p id="ja542c58p3">
<span class="pali m-text">Paduṭṭho brahmadattena,</span><br />
</p>
<p id="ja542c58p4">
<span class="pali m-text">pāto taṁ ghātayissati”.</span><br />
</p>
<p id="ja542c59p1">
<span class="pali m-text">“Ubbedhati me hadayaṁ,</span><br />
</p>
<p id="ja542c59p2">
<span class="pali m-text">mukhañca parisussati;</span><br />
</p>
<p id="ja542c59p3">
<span class="pali m-text">Nibbutiṁ nādhigacchāmi,</span><br />
</p>
<p id="ja542c59p4">
<span class="pali m-text">aggidaḍḍhova ātape.</span><br />
</p>
<p id="ja542c60p1">
<span class="pali m-text">Kammārānaṁ yathā ukkā,</span><br />
</p>
<p id="ja542c60p2">
<span class="pali m-text">anto jhāyati no bahi;</span><br />
</p>
<p id="ja542c60p3">
<span class="pali m-text">Evampi hadayaṁ mayhaṁ,</span><br />
</p>
<p id="ja542c60p4">
<span class="pali m-text">anto jhāyati no bahi”.</span><br />
</p>
<p id="ja542c61p1">
<span class="pali m-text">“Pamatto mantanātīto,</span><br />
</p>
<p id="ja542c61p2">
<span class="pali m-text">bhinnamantosi khattiya;</span><br />
</p>
<p id="ja542c61p3">
<span class="pali m-text">Idāni kho taṁ tāyantu,</span><br />
</p>
<p id="ja542c61p4">
<span class="pali m-text">paṇḍitā mantino janā.</span><br />
</p>
<p id="ja542c62p1">
<span class="pali m-text">Akatvāmaccassa vacanaṁ,</span><br />
</p>
<p id="ja542c62p2">
<span class="pali m-text">atthakāmahitesino;</span><br />
</p>
<p id="ja542c62p3">
<span class="pali m-text">Attapītirato rājā,</span><br />
</p>
<p id="ja542c62p4">
<span class="pali m-text">migo kūṭeva ohito.</span><br />
</p>
<p id="ja542c63p1">
<span class="pali m-text">Yathāpi maccho baḷisaṁ,</span><br />
</p>
<p id="ja542c63p2">
<span class="pali m-text">vaṅkaṁ maṁsena chāditaṁ;</span><br />
</p>
<p id="ja542c63p3">
<span class="pali m-text">Āmagiddho na jānāti,</span><br />
</p>
<p id="ja542c63p4">
<span class="pali m-text">maccho maraṇamattano.</span><br />
</p>
<p id="ja542c64p1">
<span class="pali m-text">Evameva tuvaṁ rāja,</span><br />
</p>
<p id="ja542c64p2">
<span class="pali m-text">cūḷaneyyassa dhītaraṁ;</span><br />
</p>
<p id="ja542c64p3">
<span class="pali m-text">Kāmagiddho na jānāsi,</span><br />
</p>
<p id="ja542c64p4">
<span class="pali m-text">macchova maraṇamattano.</span><br />
</p>
<p id="ja542c65p1">
<span class="pali m-text">Sace gacchasi pañcālaṁ,</span><br />
</p>
<p id="ja542c65p2">
<span class="pali m-text">khippamattaṁ jahissasi;</span><br />
</p>
<p id="ja542c65p3">
<span class="pali m-text">Migaṁ panthānubandhaṁva,</span><br />
</p>
<p id="ja542c65p4">
<span class="pali m-text">mahantaṁ bhayamessati.</span><br />
</p>
<p id="ja542c66p1">
<span class="pali m-text">Anariyarūpo puriso janinda,</span><br />
</p>
<p id="ja542c66p2">
<span class="pali m-text">Ahīva ucchaṅgagato ḍaseyya;</span><br />
</p>
<p id="ja542c66p3">
<span class="pali m-text">Na tena mittiṁ kayirātha dhīro,</span><br />
</p>
<p id="ja542c66p4">
<span class="pali m-text">Dukkho have kāpurisena saṅgamo.</span><br />
</p>
<p id="ja542c67p1">
<span class="pali m-text">Yadeva jaññā purisaṁ janinda,</span><br />
</p>
<p id="ja542c67p2">
<span class="pali m-text">Sīlavāyaṁ bahussuto;</span><br />
</p>
<p id="ja542c67p3">
<span class="pali m-text">Teneva mittiṁ kayirātha dhīro,</span><br />
</p>
<p id="ja542c67p4">
<span class="pali m-text">Sukho have sappurisena saṅgamo.</span><br />
</p>
<p id="ja542c68p1">
<span class="pali m-text">Bālo tuvaṁ eḷamūgosi rāja,</span><br />
</p>
<p id="ja542c68p2">
<span class="pali m-text">Yo uttamatthāni mayī lapittho;</span><br />
</p>
<p id="ja542c68p3">
<span class="pali m-text">Kimevahaṁ naṅgalakoṭivaḍḍho,</span><br />
</p>
<p id="ja542c68p4">
<span class="pali m-text">Atthāni jānāmi yathāpi aññe.</span><br />
</p>
<p id="ja542c69p1">
<span class="pali m-text">Imaṁ gale gahetvāna,</span><br />
</p>
<p id="ja542c69p2">
<span class="pali m-text">nāsetha vijitā mama;</span><br />
</p>
<p id="ja542c69p3">
<span class="pali m-text">Yo me ratanalābhassa,</span><br />
</p>
<p id="ja542c69p4">
<span class="pali m-text">antarāyāya bhāsati”.</span><br />
</p>
<p id="ja542c70p1">
<span class="pali m-text">“Mahosadha atītena,</span><br />
</p>
<p id="ja542c70p2">
<span class="pali m-text">Nānuvijjhanti paṇḍitā;</span><br />
</p>
<p id="ja542c70p3">
<span class="pali m-text">Kiṁ maṁ assaṁva sambaddhaṁ,</span><br />
</p>
<p id="ja542c70p4">
<span class="pali m-text">Patodeneva vijjhasi.</span><br />
</p>
<p id="ja542c71p1">
<span class="pali m-text">Sace passasi mokkhaṁ vā,</span><br />
</p>
<p id="ja542c71p2">
<span class="pali m-text">khemaṁ vā pana passasi;</span><br />
</p>
<p id="ja542c71p3">
<span class="pali m-text">Teneva maṁ anusāsa,</span><br />
</p>
<p id="ja542c71p4">
<span class="pali m-text">kiṁ atītena vijjhasi”.</span><br />
</p>
<p id="ja542c72p1">
<span class="pali m-text">“Atītaṁ mānusaṁ kammaṁ,</span><br />
</p>
<p id="ja542c72p2">
<span class="pali m-text">Dukkaraṁ durabhisambhavaṁ;</span><br />
</p>
<p id="ja542c72p3">
<span class="pali m-text">Na taṁ sakkomi mocetuṁ,</span><br />
</p>
<p id="ja542c72p4">
<span class="pali m-text">Tvaṁ pajānassu khattiya.</span><br />
</p>
<p id="ja542c73p1">
<span class="pali m-text">Santi vehāyasā nāgā,</span><br />
</p>
<p id="ja542c73p2">
<span class="pali m-text">iddhimanto yasassino;</span><br />
</p>
<p id="ja542c73p3">
<span class="pali m-text">Tepi ādāya gaccheyyuṁ,</span><br />
</p>
<p id="ja542c73p4">
<span class="pali m-text">yassa honti tathāvidhā.</span><br />
</p>
<p id="ja542c74p1">
<span class="pali m-text">Santi vehāyasā assā,</span><br />
</p>
<p id="ja542c74p2">
<span class="pali m-text">iddhimanto yasassino;</span><br />
</p>
<p id="ja542c74p3">
<span class="pali m-text">Tepi ādāya gaccheyyuṁ,</span><br />
</p>
<p id="ja542c74p4">
<span class="pali m-text">yassa honti tathāvidhā.</span><br />
</p>
<p id="ja542c75p1">
<span class="pali m-text">Santi vehāyasā pakkhī,</span><br />
</p>
<p id="ja542c75p2">
<span class="pali m-text">iddhimanto yasassino;</span><br />
</p>
<p id="ja542c75p3">
<span class="pali m-text">Tepi ādāya gaccheyyuṁ,</span><br />
</p>
<p id="ja542c75p4">
<span class="pali m-text">yassa honti tathāvidhā.</span><br />
</p>
<p id="ja542c76p1">
<span class="pali m-text">Santi vehāyasā yakkhā,</span><br />
</p>
<p id="ja542c76p2">
<span class="pali m-text">iddhimanto yasassino;</span><br />
</p>
<p id="ja542c76p3">
<span class="pali m-text">Tepi ādāya gaccheyyuṁ,</span><br />
</p>
<p id="ja542c76p4">
<span class="pali m-text">yassa honti tathāvidhā.</span><br />
</p>
<p id="ja542c77p1">
<span class="pali m-text">Atītaṁ mānusaṁ kammaṁ,</span><br />
</p>
<p id="ja542c77p2">
<span class="pali m-text">Dukkaraṁ durabhisambhavaṁ;</span><br />
</p>
<p id="ja542c77p3">
<span class="pali m-text">Na taṁ sakkomi mocetuṁ,</span><br />
</p>
<p id="ja542c77p4">
<span class="pali m-text">Antalikkhena khattiya”.</span><br />
</p>
<p id="ja542c78p1">
<span class="pali m-text">“Atīradassī puriso,</span><br />
</p>
<p id="ja542c78p2">
<span class="pali m-text">mahante udakaṇṇave;</span><br />
</p>
<p id="ja542c78p3">
<span class="pali m-text">Yattha so labhate gādhaṁ,</span><br />
</p>
<p id="ja542c78p4">
<span class="pali m-text">tattha so vindate sukhaṁ.</span><br />
</p>
<p id="ja542c79p1">
<span class="pali m-text">Evaṁ amhañca rañño ca,</span><br />
</p>
<p id="ja542c79p2">
<span class="pali m-text">tvaṁ patiṭṭhā mahosadha;</span><br />
</p>
<p id="ja542c79p3">
<span class="pali m-text">Tvaṁ nosi mantinaṁ seṭṭho,</span><br />
</p>
<p id="ja542c79p4">
<span class="pali m-text">amhe dukkhā pamocaya”.</span><br />
</p>
<p id="ja542c80p1">
<span class="pali m-text">“Atītaṁ mānusaṁ kammaṁ,</span><br />
</p>
<p id="ja542c80p2">
<span class="pali m-text">Dukkaraṁ durabhisambhavaṁ;</span><br />
</p>
<p id="ja542c80p3">
<span class="pali m-text">Na taṁ sakkomi mocetuṁ,</span><br />
</p>
<p id="ja542c80p4">
<span class="pali m-text">Tvaṁ pajānassu senaka”.</span><br />
</p>
<p id="ja542c81p1">
<span class="pali m-text">“Suṇohi metaṁ vacanaṁ,</span><br />
</p>
<p id="ja542c81p2">
<span class="pali m-text">Passa senaṁ mahabbhayaṁ;</span><br />
</p>
<p id="ja542c81p3">
<span class="pali m-text">Senakaṁ dāni pucchāmi,</span><br />
</p>
<p id="ja542c81p4">
<span class="pali m-text">Kiṁ kiccaṁ idha maññasi”.</span><br />
</p>
<p id="ja542c82p1">
<span class="pali m-text">“Aggiṁ vā dvārato dema,</span><br />
</p>
<p id="ja542c82p2">
<span class="pali m-text">gaṇhāmase vikantanaṁ;</span><br />
</p>
<p id="ja542c82p3">
<span class="pali m-text">Aññamaññaṁ vadhitvāna,</span><br />
</p>
<p id="ja542c82p4">
<span class="pali m-text">khippaṁ hissāma jīvitaṁ;</span><br />
</p>
<p id="ja542c82p5">
<span class="pali m-text">Mā no rājā brahmadatto,</span><br />
</p>
<p id="ja542c82p6">
<span class="pali m-text">ciraṁ dukkhena mārayi”.</span><br />
</p>
<p id="ja542c83p1">
<span class="pali m-text">“Suṇohi metaṁ vacanaṁ,</span><br />
</p>
<p id="ja542c83p2">
<span class="pali m-text">passa senaṁ mahabbhayaṁ;</span><br />
</p>
<p id="ja542c83p3">
<span class="pali m-text">Pukkusaṁ dāni pucchāmi,</span><br />
</p>
<p id="ja542c83p4">
<span class="pali m-text">kiṁ kiccaṁ idha maññasi”.</span><br />
</p>
<p id="ja542c84p1">
<span class="pali m-text">“Visaṁ khāditvā miyyāma,</span><br />
</p>
<p id="ja542c84p2">
<span class="pali m-text">khippaṁ hissāma jīvitaṁ;</span><br />
</p>
<p id="ja542c84p3">
<span class="pali m-text">Mā no rājā brahmadatto,</span><br />
</p>
<p id="ja542c84p4">
<span class="pali m-text">ciraṁ dukkhena mārayi”.</span><br />
</p>
<p id="ja542c85p1">
<span class="pali m-text">“Suṇohi metaṁ vacanaṁ,</span><br />
</p>
<p id="ja542c85p2">
<span class="pali m-text">passa senaṁ mahabbhayaṁ;</span><br />
</p>
<p id="ja542c85p3">
<span class="pali m-text">Kāmindaṁ dāni pucchāmi,</span><br />
</p>
<p id="ja542c85p4">
<span class="pali m-text">kiṁ kiccaṁ idha maññasi”.</span><br />
</p>
<p id="ja542c86p1">
<span class="pali m-text">“Rajjuyā bajjha miyyāma,</span><br />
</p>
<p id="ja542c86p2">
<span class="pali m-text">papātā papatāmase;</span><br />
</p>
<p id="ja542c86p3">
<span class="pali m-text">Mā no rājā brahmadatto,</span><br />
</p>
<p id="ja542c86p4">
<span class="pali m-text">ciraṁ dukkhena mārayi”.</span><br />
</p>
<p id="ja542c87p1">
<span class="pali m-text">“Suṇohi metaṁ vacanaṁ,</span><br />
</p>
<p id="ja542c87p2">
<span class="pali m-text">passa senaṁ mahabbhayaṁ;</span><br />
</p>
<p id="ja542c87p3">
<span class="pali m-text">Devindaṁ dāni pucchāmi,</span><br />
</p>
<p id="ja542c87p4">
<span class="pali m-text">kiṁ kiccaṁ idha maññasi”.</span><br />
</p>
<p id="ja542c88p1">
<span class="pali m-text">“Aggiṁ vā dvārato dema,</span><br />
</p>
<p id="ja542c88p2">
<span class="pali m-text">gaṇhāmase vikantanaṁ;</span><br />
</p>
<p id="ja542c88p3">
<span class="pali m-text">Aññamaññaṁ vadhitvāna,</span><br />
</p>
<p id="ja542c88p4">
<span class="pali m-text">khippaṁ hissāma jīvitaṁ;</span><br />
</p>
<p id="ja542c88p5">
<span class="pali m-text">Na no sakkoti mocetuṁ,</span><br />
</p>
<p id="ja542c88p6">
<span class="pali m-text">sukheneva mahosadho”.</span><br />
</p>
<p id="ja542c89p1">
<span class="pali m-text">“Yathā kadalino sāraṁ,</span><br />
</p>
<p id="ja542c89p2">
<span class="pali m-text">anvesaṁ nādhigacchati;</span><br />
</p>
<p id="ja542c89p3">
<span class="pali m-text">Evaṁ anvesamānā naṁ,</span><br />
</p>
<p id="ja542c89p4">
<span class="pali m-text">pañhaṁ najjhagamāmase.</span><br />
</p>
<p id="ja542c90p1">
<span class="pali m-text">Yathā simbalino sāraṁ,</span><br />
</p>
<p id="ja542c90p2">
<span class="pali m-text">anvesaṁ nādhigacchati;</span><br />
</p>
<p id="ja542c90p3">
<span class="pali m-text">Evaṁ anvesamānā naṁ,</span><br />
</p>
<p id="ja542c90p4">
<span class="pali m-text">pañhaṁ najjhagamāmase.</span><br />
</p>
<p id="ja542c91p1">
<span class="pali m-text">Adese vata no vuṭṭhaṁ,</span><br />
</p>
<p id="ja542c91p2">
<span class="pali m-text">kuñjarānaṁvanodake;</span><br />
</p>
<p id="ja542c91p3">
<span class="pali m-text">Sakāse dummanussānaṁ,</span><br />
</p>
<p id="ja542c91p4">
<span class="pali m-text">bālānaṁ avijānataṁ.</span><br />
</p>
<p id="ja542c92p1">
<span class="pali m-text">Ubbedhati me hadayaṁ,</span><br />
</p>
<p id="ja542c92p2">
<span class="pali m-text">mukhañca parisussati;</span><br />
</p>
<p id="ja542c92p3">
<span class="pali m-text">Nibbutiṁ nādhigacchāmi,</span><br />
</p>
<p id="ja542c92p4">
<span class="pali m-text">aggidaḍḍhova ātape.</span><br />
</p>
<p id="ja542c93p1">
<span class="pali m-text">Kammārānaṁ yathā ukkā,</span><br />
</p>
<p id="ja542c93p2">
<span class="pali m-text">anto jhāyati no bahi;</span><br />
</p>
<p id="ja542c93p3">
<span class="pali m-text">Evampi hadayaṁ mayhaṁ,</span><br />
</p>
<p id="ja542c93p4">
<span class="pali m-text">anto jhāyati no bahi”.</span><br />
</p>
<p id="ja542c94p1">
<span class="pali m-text">Tato so paṇḍito dhīro,</span><br />
</p>
<p id="ja542c94p2">
<span class="pali m-text">atthadassī mahosadho;</span><br />
</p>
<p id="ja542c94p3">
<span class="pali m-text">Vedehaṁ dukkhitaṁ disvā,</span><br />
</p>
<p id="ja542c94p4">
<span class="pali m-text">idaṁ vacanamabravi.</span><br />
</p>
<p id="ja542c95p1">
<span class="pali m-text">“Mā tvaṁ bhāyi mahārāja,</span><br />
</p>
<p id="ja542c95p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c95p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c95p4">
<span class="pali m-text">rāhuggahaṁva candimaṁ.</span><br />
</p>
<p id="ja542c96p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c96p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c96p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c96p4">
<span class="pali m-text">rāhuggahaṁva sūriyaṁ.</span><br />
</p>
<p id="ja542c97p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c97p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c97p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c97p4">
<span class="pali m-text">paṅke sannaṁva kuñjaraṁ.</span><br />
</p>
<p id="ja542c98p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c98p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c98p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c98p4">
<span class="pali m-text">peḷābaddhaṁva pannagaṁ.</span><br />
</p>
<p id="ja542c99p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c99p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c99p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c99p4">
<span class="pali m-text">pakkhiṁ baddhaṁva pañjare.</span><br />
</p>
<p id="ja542c100p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c100p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c100p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c100p4">
<span class="pali m-text">macche jālagateriva.</span><br />
</p>
<p id="ja542c101p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c101p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c101p3">
<span class="pali m-text">Ahaṁ taṁ mocayissāmi,</span><br />
</p>
<p id="ja542c101p4">
<span class="pali m-text">sayoggabalavāhanaṁ.</span><br />
</p>
<p id="ja542c102p1">
<span class="pali m-text">Mā tvaṁ bhāyi mahārāja,</span><br />
</p>
<p id="ja542c102p2">
<span class="pali m-text">mā tvaṁ bhāyi rathesabha;</span><br />
</p>
<p id="ja542c102p3">
<span class="pali m-text">Pañcālaṁ vāhayissāmi,</span><br />
</p>
<p id="ja542c102p4">
<span class="pali m-text">kākasenaṁva leḍḍunā.</span><br />
</p>
<p id="ja542c103p1">
<span class="pali m-text">Adu paññā kimatthiyā,</span><br />
</p>
<p id="ja542c103p2">
<span class="pali m-text">Amacco vāpi tādiso;</span><br />
</p>
<p id="ja542c103p3">
<span class="pali m-text">Yo taṁ sambādhapakkhandaṁ,</span><br />
</p>
<p id="ja542c103p4">
<span class="pali m-text">Dukkhā na parimocaye”.</span><br />
</p>
<p id="ja542c104p1">
<span class="pali m-text">“Etha māṇavā uṭṭhetha,</span><br />
</p>
<p id="ja542c104p2">
<span class="pali m-text">mukhaṁ sodhetha sandhino;</span><br />
</p>
<p id="ja542c104p3">
<span class="pali m-text">Vedeho sahamaccehi,</span><br />
</p>
<p id="ja542c104p4">
<span class="pali m-text">umaṅgena gamissati”.</span><br />
</p>
<p id="ja542c105p1">
<span class="pali m-text">Tassa taṁ vacanaṁ sutvā,</span><br />
</p>
<p id="ja542c105p2">
<span class="pali m-text">paṇḍitassānucārino;</span><br />
</p>
<p id="ja542c105p3">
<span class="pali m-text">Umaṅgadvāraṁ vivariṁsu,</span><br />
</p>
<p id="ja542c105p4">
<span class="pali m-text">yantayutte ca aggaḷe.</span><br />
</p>
<p id="ja542c106p1">
<span class="pali m-text">Purato senako yāti,</span><br />
</p>
<p id="ja542c106p2">
<span class="pali m-text">pacchato ca mahosadho;</span><br />
</p>
<p id="ja542c106p3">
<span class="pali m-text">Majjhe ca rājā vedeho,</span><br />
</p>
<p id="ja542c106p4">
<span class="pali m-text">amaccaparivārito.</span><br />
</p>
<p id="ja542c107p1">
<span class="pali m-text">Umaṅgā nikkhamitvāna,</span><br />
</p>
<p id="ja542c107p2">
<span class="pali m-text">vedeho nāvamāruhi;</span><br />
</p>
<p id="ja542c107p3">
<span class="pali m-text">Abhirūḷhañca taṁ ñatvā,</span><br />
</p>
<p id="ja542c107p4">
<span class="pali m-text">anusāsi mahosadho.</span><br />
</p>
<p id="ja542c108p1">
<span class="pali m-text">“Ayaṁ te sasuro deva,</span><br />
</p>
<p id="ja542c108p2">
<span class="pali m-text">ayaṁ sassu janādhipa;</span><br />
</p>
<p id="ja542c108p3">
<span class="pali m-text">Yathā mātu paṭipatti,</span><br />
</p>
<p id="ja542c108p4">
<span class="pali m-text">evaṁ te hotu sassuyā.</span><br />
</p>
<p id="ja542c109p1">
<span class="pali m-text">Yathāpi niyako bhātā,</span><br />
</p>
<p id="ja542c109p2">
<span class="pali m-text">Saudariyo ekamātuko;</span><br />
</p>
<p id="ja542c109p3">
<span class="pali m-text">Evaṁ pañcālacando te,</span><br />
</p>
<p id="ja542c109p4">
<span class="pali m-text">Dayitabbo rathesabha.</span><br />
</p>
<p id="ja542c110p1">
<span class="pali m-text">Ayaṁ pañcālacandī te,</span><br />
</p>
<p id="ja542c110p2">
<span class="pali m-text">rājaputtī abhicchitā;</span><br />
</p>
<p id="ja542c110p3">
<span class="pali m-text">Kāmaṁ karohi te tāya,</span><br />
</p>
<p id="ja542c110p4">
<span class="pali m-text">bhariyā te rathesabha”.</span><br />
</p>
<p id="ja542c111p1">
<span class="pali m-text">“Āruyha nāvaṁ taramāno,</span><br />
</p>
<p id="ja542c111p2">
<span class="pali m-text">kiṁ nu tīramhi tiṭṭhasi;</span><br />
</p>
<p id="ja542c111p3">
<span class="pali m-text">Kicchā muttāmha dukkhato,</span><br />
</p>
<p id="ja542c111p4">
<span class="pali m-text">yāma dāni mahosadha”.</span><br />
</p>
<p id="ja542c112p1">
<span class="pali m-text">“Nesa dhammo mahārāja,</span><br />
</p>
<p id="ja542c112p2">
<span class="pali m-text">yohaṁ senāya nāyako;</span><br />
</p>
<p id="ja542c112p3">
<span class="pali m-text">Senaṅgaṁ parihāpetvā,</span><br />
</p>
<p id="ja542c112p4">
<span class="pali m-text">attānaṁ parimocaye.</span><br />
</p>
<p id="ja542c113p1">
<span class="pali m-text">Nivesanamhi te deva,</span><br />
</p>
<p id="ja542c113p2">
<span class="pali m-text">senaṅgaṁ parihāpitaṁ;</span><br />
</p>
<p id="ja542c113p3">
<span class="pali m-text">Taṁ dinnaṁ brahmadattena,</span><br />
</p>
<p id="ja542c113p4">
<span class="pali m-text">ānayissaṁ rathesabha”.</span><br />
</p>
<p id="ja542c114p1">
<span class="pali m-text">“Appaseno mahāsenaṁ,</span><br />
</p>
<p id="ja542c114p2">
<span class="pali m-text">kathaṁ viggayha ṭhassasi;</span><br />
</p>
<p id="ja542c114p3">
<span class="pali m-text">Dubbalo balavantena,</span><br />
</p>
<p id="ja542c114p4">
<span class="pali m-text">vihaññissasi paṇḍita”.</span><br />
</p>
<p id="ja542c115p1">
<span class="pali m-text">“Appasenopi ce mantī,</span><br />
</p>
<p id="ja542c115p2">
<span class="pali m-text">mahāsenaṁ amantinaṁ;</span><br />
</p>
<p id="ja542c115p3">
<span class="pali m-text">Jināti rājā rājāno,</span><br />
</p>
<p id="ja542c115p4">
<span class="pali m-text">ādiccovudayaṁ tamaṁ”.</span><br />
</p>
<p id="ja542c116p1">
<span class="pali m-text">“Susukhaṁ vata saṁvāso,</span><br />
</p>
<p id="ja542c116p2">
<span class="pali m-text">paṇḍitehīti senaka;</span><br />
</p>
<p id="ja542c116p3">
<span class="pali m-text">Pakkhīva pañjare baddhe,</span><br />
</p>
<p id="ja542c116p4">
<span class="pali m-text">macche jālagateriva;</span><br />
</p>
<p id="ja542c116p5">
<span class="pali m-text">Amittahatthattagate,</span><br />
</p>
<p id="ja542c116p6">
<span class="pali m-text">mocayī no mahosadho”.</span><br />
</p>
<p id="ja542c117p1">
<span class="pali m-text">“Evametaṁ mahārāja,</span><br />
</p>
<p id="ja542c117p2">
<span class="pali m-text">paṇḍitā hi sukhāvahā;</span><br />
</p>
<p id="ja542c117p3">
<span class="pali m-text">Pakkhīva pañjare baddhe,</span><br />
</p>
<p id="ja542c117p4">
<span class="pali m-text">macche jālagateriva;</span><br />
</p>
<p id="ja542c117p5">
<span class="pali m-text">Amittahatthattagate,</span><br />
</p>
<p id="ja542c117p6">
<span class="pali m-text">mocayī no mahosadho”.</span><br />
</p>
<p id="ja542c118p1">
<span class="pali m-text">Rakkhitvā kasiṇaṁ rattiṁ,</span><br />
</p>
<p id="ja542c118p2">
<span class="pali m-text">cūḷaneyyo mahabbalo;</span><br />
</p>
<p id="ja542c118p3">
<span class="pali m-text">Udentaṁ aruṇuggasmiṁ,</span><br />
</p>
<p id="ja542c118p4">
<span class="pali m-text">upakāriṁ upāgami.</span><br />
</p>
<p id="ja542c119p1">
<span class="pali m-text">Āruyha pavaraṁ nāgaṁ,</span><br />
</p>
<p id="ja542c119p2">
<span class="pali m-text">balavantaṁ saṭṭhihāyanaṁ;</span><br />
</p>
<p id="ja542c119p3">
<span class="pali m-text">Rājā avoca pañcālo,</span><br />
</p>
<p id="ja542c119p4">
<span class="pali m-text">cūḷaneyyo mahabbalo.</span><br />
</p>
<p id="ja542c120p1">
<span class="pali m-text">Sannaddho maṇivammena,</span><br />
</p>
<p id="ja542c120p2">
<span class="pali m-text">saramādāya pāṇinā;</span><br />
</p>
<p id="ja542c120p3">
<span class="pali m-text">Pesiye ajjhabhāsittha,</span><br />
</p>
<p id="ja542c120p4">
<span class="pali m-text">puthugumbe samāgate.</span><br />
</p>
<p id="ja542c121p1">
<span class="pali m-text">Hatthārohe anīkaṭṭhe,</span><br />
</p>
<p id="ja542c121p2">
<span class="pali m-text">rathike pattikārake;</span><br />
</p>
<p id="ja542c121p3">
<span class="pali m-text">Upāsanamhi katahatthe,</span><br />
</p>
<p id="ja542c121p4">
<span class="pali m-text">vālavedhe samāgate.</span><br />
</p>
<p id="ja542c122p1">
<span class="pali m-text">“Pesetha kuñjare dantī,</span><br />
</p>
<p id="ja542c122p2">
<span class="pali m-text">balavante saṭṭhihāyane;</span><br />
</p>
<p id="ja542c122p3">
<span class="pali m-text">Maddantu kuñjarā nagaraṁ,</span><br />
</p>
<p id="ja542c122p4">
<span class="pali m-text">vedehena sumāpitaṁ.</span><br />
</p>
<p id="ja542c123p1">
<span class="pali m-text">Vacchadantamukhā setā,</span><br />
</p>
<p id="ja542c123p2">
<span class="pali m-text">tikkhaggā aṭṭhivedhino;</span><br />
</p>
<p id="ja542c123p3">
<span class="pali m-text">Paṇunnā dhanuvegena,</span><br />
</p>
<p id="ja542c123p4">
<span class="pali m-text">sampatantutarītarā.</span><br />
</p>
<p id="ja542c124p1">
<span class="pali m-text">Māṇavā vammino sūrā,</span><br />
</p>
<p id="ja542c124p2">
<span class="pali m-text">citradaṇḍayutāvudhā;</span><br />
</p>
<p id="ja542c124p3">
<span class="pali m-text">Pakkhandino mahānāgā,</span><br />
</p>
<p id="ja542c124p4">
<span class="pali m-text">hatthīnaṁ hontu sammukhā.</span><br />
</p>
<p id="ja542c125p1">
<span class="pali m-text">Sattiyo teladhotāyo,</span><br />
</p>
<p id="ja542c125p2">
<span class="pali m-text">accimantā pabhassarā;</span><br />
</p>
<p id="ja542c125p3">
<span class="pali m-text">Vijjotamānā tiṭṭhantu,</span><br />
</p>
<p id="ja542c125p4">
<span class="pali m-text">sataraṁsīva tārakā.</span><br />
</p>
<p id="ja542c126p1">
<span class="pali m-text">Āvudhabalavantānaṁ,</span><br />
</p>
<p id="ja542c126p2">
<span class="pali m-text">guṇikāyūradhārinaṁ;</span><br />
</p>
<p id="ja542c126p3">
<span class="pali m-text">Etādisānaṁ yodhānaṁ,</span><br />
</p>
<p id="ja542c126p4">
<span class="pali m-text">saṅgāme apalāyinaṁ;</span><br />
</p>
<p id="ja542c126p5">
<span class="pali m-text">Vedeho kuto muccissati,</span><br />
</p>
<p id="ja542c126p6">
<span class="pali m-text">sace pakkhīva kāhiti.</span><br />
</p>
<p id="ja542c127p1">
<span class="pali m-text">Tiṁsa me purisanāvutyo,</span><br />
</p>
<p id="ja542c127p2">
<span class="pali m-text">sabbevekekaniccitā;</span><br />
</p>
<p id="ja542c127p3">
<span class="pali m-text">Yesaṁ samaṁ na passāmi,</span><br />
</p>
<p id="ja542c127p4">
<span class="pali m-text">kevalaṁ mahimaṁ caraṁ.</span><br />
</p>
<p id="ja542c128p1">
<span class="pali m-text">Nāgā ca kappitā dantī,</span><br />
</p>
<p id="ja542c128p2">
<span class="pali m-text">balavanto saṭṭhihāyanā;</span><br />
</p>
<p id="ja542c128p3">
<span class="pali m-text">Yesaṁ khandhesu sobhanti,</span><br />
</p>
<p id="ja542c128p4">
<span class="pali m-text">kumārā cārudassanā.</span><br />
</p>
<p id="ja542c129p1">
<span class="pali m-text">Pītālaṅkārā pītavasanā,</span><br />
</p>
<p id="ja542c129p2">
<span class="pali m-text">Pītuttaranivāsanā;</span><br />
</p>
<p id="ja542c129p3">
<span class="pali m-text">Nāgakhandhesu sobhanti,</span><br />
</p>
<p id="ja542c129p4">
<span class="pali m-text">Devaputtāva nandane.</span><br />
</p>
<p id="ja542c130p1">
<span class="pali m-text">Pāṭhīnavaṇṇā nettiṁsā,</span><br />
</p>
<p id="ja542c130p2">
<span class="pali m-text">teladhotā pabhassarā;</span><br />
</p>
<p id="ja542c130p3">
<span class="pali m-text">Niṭṭhitā naradhīrehi,</span><br />
</p>
<p id="ja542c130p4">
<span class="pali m-text">samadhārā sunissitā.</span><br />
</p>
<p id="ja542c131p1">
<span class="pali m-text">Vellālino vītamalā,</span><br />
</p>
<p id="ja542c131p2">
<span class="pali m-text">sikkāyasamayā daḷā;</span><br />
</p>
<p id="ja542c131p3">
<span class="pali m-text">Gahitā balavantehi,</span><br />
</p>
<p id="ja542c131p4">
<span class="pali m-text">suppahārappahāribhi.</span><br />
</p>
<p id="ja542c132p1">
<span class="pali m-text">Suvaṇṇatharusampannā,</span><br />
</p>
<p id="ja542c132p2">
<span class="pali m-text">lohitakacchupadhāritā;</span><br />
</p>
<p id="ja542c132p3">
<span class="pali m-text">Vivattamānā sobhanti,</span><br />
</p>
<p id="ja542c132p4">
<span class="pali m-text">vijjuvabbhaghanantare.</span><br />
</p>
<p id="ja542c133p1">
<span class="pali m-text">Paṭākā vammino sūrā,</span><br />
</p>
<p id="ja542c133p2">
<span class="pali m-text">asicammassa kovidā;</span><br />
</p>
<p id="ja542c133p3">
<span class="pali m-text">Dhanuggahā sikkhitarā,</span><br />
</p>
<p id="ja542c133p4">
<span class="pali m-text">nāgakhandhe nipātino.</span><br />
</p>
<p id="ja542c134p1">
<span class="pali m-text">Etādisehi parikkhitto,</span><br />
</p>
<p id="ja542c134p2">
<span class="pali m-text">natthi mokkho ito tava;</span><br />
</p>
<p id="ja542c134p3">
<span class="pali m-text">Pabhāvaṁ te na passāmi,</span><br />
</p>
<p id="ja542c134p4">
<span class="pali m-text">yena tvaṁ mithilaṁ vaje”.</span><br />
</p>
<p id="ja542c135p1">
<span class="pali m-text">“Kiṁ nu santaramānova,</span><br />
</p>
<p id="ja542c135p2">
<span class="pali m-text">nāgaṁ pesesi kuñjaraṁ;</span><br />
</p>
<p id="ja542c135p3">
<span class="pali m-text">Pahaṭṭharūpo āpatasi,</span><br />
</p>
<p id="ja542c135p4">
<span class="pali m-text">siddhatthosmīti maññasi.</span><br />
</p>
<p id="ja542c136p1">
<span class="pali m-text">Oharetaṁ dhanuṁ cāpaṁ,</span><br />
</p>
<p id="ja542c136p2">
<span class="pali m-text">khurappaṁ paṭisaṁhara;</span><br />
</p>
<p id="ja542c136p3">
<span class="pali m-text">Oharetaṁ subhaṁ vammaṁ,</span><br />
</p>
<p id="ja542c136p4">
<span class="pali m-text">veḷuriyamaṇisanthataṁ”.</span><br />
</p>
<p id="ja542c137p1">
<span class="pali m-text">“Pasannamukhavaṇṇosi,</span><br />
</p>
<p id="ja542c137p2">
<span class="pali m-text">mitapubbañca bhāsasi;</span><br />
</p>
<p id="ja542c137p3">
<span class="pali m-text">Hoti kho maraṇakāle,</span><br />
</p>
<p id="ja542c137p4">
<span class="pali m-text">edisī vaṇṇasampadā”.</span><br />
</p>
<p id="ja542c138p1">
<span class="pali m-text">“Moghaṁ te gajjitaṁ rāja,</span><br />
</p>
<p id="ja542c138p2">
<span class="pali m-text">bhinnamantosi khattiya;</span><br />
</p>
<p id="ja542c138p3">
<span class="pali m-text">Duggaṇhosi tayā rājā,</span><br />
</p>
<p id="ja542c138p4">
<span class="pali m-text">khaḷuṅkeneva sindhavo.</span><br />
</p>
<p id="ja542c139p1">
<span class="pali m-text">Tiṇṇo hiyyo rājā gaṅgaṁ,</span><br />
</p>
<p id="ja542c139p2">
<span class="pali m-text">sāmacco saparijjano;</span><br />
</p>
<p id="ja542c139p3">
<span class="pali m-text">Haṁsarājaṁ yathā dhaṅko,</span><br />
</p>
<p id="ja542c139p4">
<span class="pali m-text">anujjavaṁ patissasi.</span><br />
</p>
<p id="ja542c140p1">
<span class="pali m-text">Siṅgālā rattibhāgena,</span><br />
</p>
<p id="ja542c140p2">
<span class="pali m-text">phullaṁ disvāna kiṁsukaṁ;</span><br />
</p>
<p id="ja542c140p3">
<span class="pali m-text">Maṁsapesīti maññantā,</span><br />
</p>
<p id="ja542c140p4">
<span class="pali m-text">paribyūḷhā migādhamā.</span><br />
</p>
<p id="ja542c141p1">
<span class="pali m-text">Vītivattāsu rattīsu,</span><br />
</p>
<p id="ja542c141p2">
<span class="pali m-text">uggatasmiṁ divākare;</span><br />
</p>
<p id="ja542c141p3">
<span class="pali m-text">Kiṁsukaṁ phullitaṁ disvā,</span><br />
</p>
<p id="ja542c141p4">
<span class="pali m-text">āsacchinnā migādhamā.</span><br />
</p>
<p id="ja542c142p1">
<span class="pali m-text">Evameva tuvaṁ rāja,</span><br />
</p>
<p id="ja542c142p2">
<span class="pali m-text">vedehaṁ parivāriya;</span><br />
</p>
<p id="ja542c142p3">
<span class="pali m-text">Āsacchinno gamissasi,</span><br />
</p>
<p id="ja542c142p4">
<span class="pali m-text">siṅgālā kiṁsukaṁ yathā”.</span><br />
</p>
<p id="ja542c143p1">
<span class="pali m-text">“Imassa hatthe pāde ca,</span><br />
</p>
<p id="ja542c143p2">
<span class="pali m-text">kaṇṇanāsañca chindatha;</span><br />
</p>
<p id="ja542c143p3">
<span class="pali m-text">Yo me amittaṁ hatthagataṁ,</span><br />
</p>
<p id="ja542c143p4">
<span class="pali m-text">vedehaṁ parimocayi.</span><br />
</p>
<p id="ja542c144p1">
<span class="pali m-text">Imaṁ maṁsaṁva pātabyaṁ,</span><br />
</p>
<p id="ja542c144p2">
<span class="pali m-text">sūle katvā pacantu naṁ;</span><br />
</p>
<p id="ja542c144p3">
<span class="pali m-text">Yo me amittaṁ hatthagataṁ,</span><br />
</p>
<p id="ja542c144p4">
<span class="pali m-text">vedehaṁ parimocayi.</span><br />
</p>
<p id="ja542c145p1">
<span class="pali m-text">Yathāpi āsabhaṁ cammaṁ,</span><br />
</p>
<p id="ja542c145p2">
<span class="pali m-text">pathabyā vitaniyyati;</span><br />
</p>
<p id="ja542c145p3">
<span class="pali m-text">Sīhassa atho byagghassa,</span><br />
</p>
<p id="ja542c145p4">
<span class="pali m-text">hoti saṅkusamāhataṁ.</span><br />
</p>
<p id="ja542c146p1">
<span class="pali m-text">Evaṁ taṁ vitanitvāna,</span><br />
</p>
<p id="ja542c146p2">
<span class="pali m-text">vedhayissāmi sattiyā;</span><br />
</p>
<p id="ja542c146p3">
<span class="pali m-text">Yo me amittaṁ hatthagataṁ,</span><br />
</p>
<p id="ja542c146p4">
<span class="pali m-text">vedehaṁ parimocayi”.</span><br />
</p>
<p id="ja542c147p1">
<span class="pali m-text">“Sace me hatthe pāde ca,</span><br />
</p>
<p id="ja542c147p2">
<span class="pali m-text">kaṇṇanāsañca checchasi;</span><br />
</p>
<p id="ja542c147p3">
<span class="pali m-text">Evaṁ pañcālacandassa,</span><br />
</p>
<p id="ja542c147p4">
<span class="pali m-text">vedeho chedayissati.</span><br />
</p>
<p id="ja542c148p1">
<span class="pali m-text">Sace me hatthe pāde ca,</span><br />
</p>
<p id="ja542c148p2">
<span class="pali m-text">kaṇṇanāsañca checchasi;</span><br />
</p>
<p id="ja542c148p3">
<span class="pali m-text">Evaṁ pañcālacandiyā,</span><br />
</p>
<p id="ja542c148p4">
<span class="pali m-text">vedeho chedayissati.</span><br />
</p>
<p id="ja542c149p1">
<span class="pali m-text">Sace me hatthe pāde ca,</span><br />
</p>
<p id="ja542c149p2">
<span class="pali m-text">kaṇṇanāsañca checchasi;</span><br />
</p>
<p id="ja542c149p3">
<span class="pali m-text">Evaṁ nandāya deviyā,</span><br />
</p>
<p id="ja542c149p4">
<span class="pali m-text">vedeho chedayissati.</span><br />
</p>
<p id="ja542c150p1">
<span class="pali m-text">Sace me hatthe pāde ca,</span><br />
</p>
<p id="ja542c150p2">
<span class="pali m-text">kaṇṇanāsañca checchasi;</span><br />
</p>
<p id="ja542c150p3">
<span class="pali m-text">Evaṁ te puttadārassa,</span><br />
</p>
<p id="ja542c150p4">
<span class="pali m-text">vedeho chedayissati.</span><br />
</p>
<p id="ja542c151p1">
<span class="pali m-text">Sace maṁsaṁva pātabyaṁ,</span><br />
</p>
<p id="ja542c151p2">
<span class="pali m-text">sūle katvā pacissasi;</span><br />
</p>
<p id="ja542c151p3">
<span class="pali m-text">Evaṁ pañcālacandassa,</span><br />
</p>
<p id="ja542c151p4">
<span class="pali m-text">vedeho pācayissati.</span><br />
</p>
<p id="ja542c152p1">
<span class="pali m-text">Sace maṁsaṁva pātabyaṁ,</span><br />
</p>
<p id="ja542c152p2">
<span class="pali m-text">sūle katvā pacissasi;</span><br />
</p>
<p id="ja542c152p3">
<span class="pali m-text">Evaṁ pañcālacandiyā,</span><br />
</p>
<p id="ja542c152p4">
<span class="pali m-text">vedeho pācayissati.</span><br />
</p>
<p id="ja542c153p1">
<span class="pali m-text">Sace maṁsaṁva pātabyaṁ,</span><br />
</p>
<p id="ja542c153p2">
<span class="pali m-text">sūle katvā pacissasi;</span><br />
</p>
<p id="ja542c153p3">
<span class="pali m-text">Evaṁ nandāya deviyā,</span><br />
</p>
<p id="ja542c153p4">
<span class="pali m-text">vedeho pācayissati.</span><br />
</p>
<p id="ja542c154p1">
<span class="pali m-text">Sace maṁsaṁva pātabyaṁ,</span><br />
</p>
<p id="ja542c154p2">
<span class="pali m-text">sūle katvā pacissasi;</span><br />
</p>
<p id="ja542c154p3">
<span class="pali m-text">Evaṁ te puttadārassa,</span><br />
</p>
<p id="ja542c154p4">
<span class="pali m-text">vedeho pācayissati.</span><br />
</p>
<p id="ja542c155p1">
<span class="pali m-text">Sace maṁ vitanitvāna,</span><br />
</p>
<p id="ja542c155p2">
<span class="pali m-text">vedhayissasi sattiyā;</span><br />
</p>
<p id="ja542c155p3">
<span class="pali m-text">Evaṁ pañcālacandassa,</span><br />
</p>
<p id="ja542c155p4">
<span class="pali m-text">vedeho vedhayissati.</span><br />
</p>
<p id="ja542c156p1">
<span class="pali m-text">Sace maṁ vitanitvāna,</span><br />
</p>
<p id="ja542c156p2">
<span class="pali m-text">vedhayissasi sattiyā;</span><br />
</p>
<p id="ja542c156p3">
<span class="pali m-text">Evaṁ pañcālacandiyā,</span><br />
</p>
<p id="ja542c156p4">
<span class="pali m-text">vedeho vedhayissati.</span><br />
</p>
<p id="ja542c157p1">
<span class="pali m-text">Sace maṁ vitanitvāna,</span><br />
</p>
<p id="ja542c157p2">
<span class="pali m-text">vedhayissasi sattiyā;</span><br />
</p>
<p id="ja542c157p3">
<span class="pali m-text">Evaṁ nandāya deviyā,</span><br />
</p>
<p id="ja542c157p4">
<span class="pali m-text">vedeho vedhayissati.</span><br />
</p>
<p id="ja542c158p1">
<span class="pali m-text">Sace maṁ vitanitvāna,</span><br />
</p>
<p id="ja542c158p2">
<span class="pali m-text">vedhayissasi sattiyā;</span><br />
</p>
<p id="ja542c158p3">
<span class="pali m-text">Evaṁ te puttadārassa,</span><br />
</p>
<p id="ja542c158p4">
<span class="pali m-text">vedeho vedhayissati;</span><br />
</p>
<p id="ja542c158p5">
<span class="pali m-text">Evaṁ no mantitaṁ raho,</span><br />
</p>
<p id="ja542c158p6">
<span class="pali m-text">vedehena mayā saha.</span><br />
</p>
<p id="ja542c159p1">
<span class="pali m-text">Yathāpi palasataṁ cammaṁ,</span><br />
</p>
<p id="ja542c159p2">
<span class="pali m-text">kontimantāsuniṭṭhitaṁ;</span><br />
</p>
<p id="ja542c159p3">
<span class="pali m-text">Upeti tanutāṇāya,</span><br />
</p>
<p id="ja542c159p4">
<span class="pali m-text">sarānaṁ paṭihantave.</span><br />
</p>
<p id="ja542c160p1">
<span class="pali m-text">Sukhāvaho dukkhanudo,</span><br />
</p>
<p id="ja542c160p2">
<span class="pali m-text">vedehassa yasassino;</span><br />
</p>
<p id="ja542c160p3">
<span class="pali m-text">Matiṁ te paṭihaññāmi,</span><br />
</p>
<p id="ja542c160p4">
<span class="pali m-text">usuṁ palasatena vā.</span><br />
</p>
<p id="ja542c161p1">
<span class="pali m-text">Iṅgha passa mahārāja,</span><br />
</p>
<p id="ja542c161p2">
<span class="pali m-text">suññaṁ antepuraṁ tava;</span><br />
</p>
<p id="ja542c161p3">
<span class="pali m-text">Orodhā ca kumārā ca,</span><br />
</p>
<p id="ja542c161p4">
<span class="pali m-text">tava mātā ca khattiya;</span><br />
</p>
<p id="ja542c161p5">
<span class="pali m-text">Umaṅgā nīharitvāna,</span><br />
</p>
<p id="ja542c161p6">
<span class="pali m-text">vedehassupanāmitā”.</span><br />
</p>
<p id="ja542c162p1">
<span class="pali m-text">“Iṅgha antepuraṁ mayhaṁ,</span><br />
</p>
<p id="ja542c162p2">
<span class="pali m-text">gantvāna vicinātha naṁ;</span><br />
</p>
<p id="ja542c162p3">
<span class="pali m-text">Yathā imassa vacanaṁ,</span><br />
</p>
<p id="ja542c162p4">
<span class="pali m-text">saccaṁ vā yadi vā musā”.</span><br />
</p>
<p id="ja542c163p1">
<span class="pali m-text">“Evametaṁ mahārāja,</span><br />
</p>
<p id="ja542c163p2">
<span class="pali m-text">yathā āha mahosadho;</span><br />
</p>
<p id="ja542c163p3">
<span class="pali m-text">Suññaṁ antepuraṁ sabbaṁ,</span><br />
</p>
<p id="ja542c163p4">
<span class="pali m-text">kākapaṭṭanakaṁ yathā”.</span><br />
</p>
<p id="ja542c164p1">
<span class="pali m-text">“Ito gatā mahārāja,</span><br />
</p>
<p id="ja542c164p2">
<span class="pali m-text">nārī sabbaṅgasobhanā;</span><br />
</p>
<p id="ja542c164p3">
<span class="pali m-text">Kosambaphalakasussoṇī,</span><br />
</p>
<p id="ja542c164p4">
<span class="pali m-text">haṁsagaggarabhāṇinī.</span><br />
</p>
<p id="ja542c165p1">
<span class="pali m-text">Ito nītā mahārāja,</span><br />
</p>
<p id="ja542c165p2">
<span class="pali m-text">nārī sabbaṅgasobhanā;</span><br />
</p>
<p id="ja542c165p3">
<span class="pali m-text">Koseyyavasanā sāmā,</span><br />
</p>
<p id="ja542c165p4">
<span class="pali m-text">jātarūpasumekhalā.</span><br />
</p>
<p id="ja542c166p1">
<span class="pali m-text">Surattapādā kalyāṇī,</span><br />
</p>
<p id="ja542c166p2">
<span class="pali m-text">suvaṇṇamaṇimekhalā;</span><br />
</p>
<p id="ja542c166p3">
<span class="pali m-text">Pārevatakkhī sutanū,</span><br />
</p>
<p id="ja542c166p4">
<span class="pali m-text">bimboṭṭhā tanumajjhimā.</span><br />
</p>
<p id="ja542c167p1">
<span class="pali m-text">Sujātā bhujalaṭṭhīva,</span><br />
</p>
<p id="ja542c167p2">
<span class="pali m-text">vedīva tanumajjhimā;</span><br />
</p>
<p id="ja542c167p3">
<span class="pali m-text">Dīghassā kesā asitā,</span><br />
</p>
<p id="ja542c167p4">
<span class="pali m-text">īsakaggapavellitā.</span><br />
</p>
<p id="ja542c168p1">
<span class="pali m-text">Sujātā migachāpāva,</span><br />
</p>
<p id="ja542c168p2">
<span class="pali m-text">hemantaggisikhāriva;</span><br />
</p>
<p id="ja542c168p3">
<span class="pali m-text">Nadīva giriduggesu,</span><br />
</p>
<p id="ja542c168p4">
<span class="pali m-text">sañchannā khuddaveḷubhi.</span><br />
</p>
<p id="ja542c169p1">
<span class="pali m-text">Nāganāsūru kalyāṇī,</span><br />
</p>
<p id="ja542c169p2">
<span class="pali m-text">paramā timbarutthanī;</span><br />
</p>
<p id="ja542c169p3">
<span class="pali m-text">Nātidīghā nātirassā,</span><br />
</p>
<p id="ja542c169p4">
<span class="pali m-text">nālomā nātilomasā”.</span><br />
</p>
<p id="ja542c170p1">
<span class="pali m-text">“Nandāya nūna maraṇena,</span><br />
</p>
<p id="ja542c170p2">
<span class="pali m-text">nandasi sirivāhana;</span><br />
</p>
<p id="ja542c170p3">
<span class="pali m-text">Ahañca nūna nandā ca,</span><br />
</p>
<p id="ja542c170p4">
<span class="pali m-text">gacchāma yamasādhanaṁ”.</span><br />
</p>
<p id="ja542c171p1">
<span class="pali m-text">“Dibbaṁ adhīyase māyaṁ,</span><br />
</p>
<p id="ja542c171p2">
<span class="pali m-text">akāsi cakkhumohanaṁ;</span><br />
</p>
<p id="ja542c171p3">
<span class="pali m-text">Yo me amittaṁ hatthagataṁ,</span><br />
</p>
<p id="ja542c171p4">
<span class="pali m-text">vedehaṁ parimocayi”.</span><br />
</p>
<p id="ja542c172p1">
<span class="pali m-text">“Adhīyanti mahārāja,</span><br />
</p>
<p id="ja542c172p2">
<span class="pali m-text">dibbamāyidha paṇḍitā;</span><br />
</p>
<p id="ja542c172p3">
<span class="pali m-text">Te mocayanti attānaṁ,</span><br />
</p>
<p id="ja542c172p4">
<span class="pali m-text">paṇḍitā mantino janā.</span><br />
</p>
<p id="ja542c173p1">
<span class="pali m-text">Santi māṇavaputtā me,</span><br />
</p>
<p id="ja542c173p2">
<span class="pali m-text">kusalā sandhichedakā;</span><br />
</p>
<p id="ja542c173p3">
<span class="pali m-text">Yesaṁ katena maggena,</span><br />
</p>
<p id="ja542c173p4">
<span class="pali m-text">vedeho mithilaṁ gato”.</span><br />
</p>
<p id="ja542c174p1">
<span class="pali m-text">“Iṅgha passa mahārāja,</span><br />
</p>
<p id="ja542c174p2">
<span class="pali m-text">Umaṅgaṁ sādhu māpitaṁ;</span><br />
</p>
<p id="ja542c174p3">
<span class="pali m-text">Hatthīnaṁ atha assānaṁ,</span><br />
</p>
<p id="ja542c174p4">
<span class="pali m-text">Rathānaṁ atha pattinaṁ;</span><br />
</p>
<p id="ja542c174p5">
<span class="pali m-text">Ālokabhūtaṁ tiṭṭhantaṁ,</span><br />
</p>
<p id="ja542c174p6">
<span class="pali m-text">Umaṅgaṁ sādhu māpitaṁ”.</span><br />
</p>
<p id="ja542c175p1">
<span class="pali m-text">“Lābhā vata videhānaṁ,</span><br />
</p>
<p id="ja542c175p2">
<span class="pali m-text">yassimedisā paṇḍitā;</span><br />
</p>
<p id="ja542c175p3">
<span class="pali m-text">Ghare vasanti vijite,</span><br />
</p>
<p id="ja542c175p4">
<span class="pali m-text">yathā tvaṁsi mahosadha”.</span><br />
</p>
<p id="ja542c176p1">
<span class="pali m-text">“Vuttiñca parihārañca,</span><br />
</p>
<p id="ja542c176p2">
<span class="pali m-text">diguṇaṁ bhattavetanaṁ;</span><br />
</p>
<p id="ja542c176p3">
<span class="pali m-text">Dadāmi vipule bhoge,</span><br />
</p>
<p id="ja542c176p4">
<span class="pali m-text">bhuñja kāme ramassu ca;</span><br />
</p>
<p id="ja542c176p5">
<span class="pali m-text">Mā videhaṁ paccagamā,</span><br />
</p>
<p id="ja542c176p6">
<span class="pali m-text">kiṁ videho karissati”.</span><br />
</p>
<p id="ja542c177p1">
<span class="pali m-text">“Yo cajetha mahārāja,</span><br />
</p>
<p id="ja542c177p2">
<span class="pali m-text">bhattāraṁ dhanakāraṇā;</span><br />
</p>
<p id="ja542c177p3">
<span class="pali m-text">Ubhinnaṁ hoti gārayho,</span><br />
</p>
<p id="ja542c177p4">
<span class="pali m-text">attano ca parassa ca;</span><br />
</p>
<p id="ja542c177p5">
<span class="pali m-text">Yāva jīveyya vedeho,</span><br />
</p>
<p id="ja542c177p6">
<span class="pali m-text">nāññassa puriso siyā.</span><br />
</p>
<p id="ja542c178p1">
<span class="pali m-text">Yo cajetha mahārāja,</span><br />
</p>
<p id="ja542c178p2">
<span class="pali m-text">bhattāraṁ dhanakāraṇā;</span><br />
</p>
<p id="ja542c178p3">
<span class="pali m-text">Ubhinnaṁ hoti gārayho,</span><br />
</p>
<p id="ja542c178p4">
<span class="pali m-text">attano ca parassa ca;</span><br />
</p>
<p id="ja542c178p5">
<span class="pali m-text">Yāva tiṭṭheyya vedeho,</span><br />
</p>
<p id="ja542c178p6">
<span class="pali m-text">nāññassa vijite vase”.</span><br />
</p>
<p id="ja542c179p1">
<span class="pali m-text">“Dammi nikkhasahassaṁ te,</span><br />
</p>
<p id="ja542c179p2">
<span class="pali m-text">gāmāsītiñca kāsisu;</span><br />
</p>
<p id="ja542c179p3">
<span class="pali m-text">Dāsisatāni cattāri,</span><br />
</p>
<p id="ja542c179p4">
<span class="pali m-text">dammi bhariyāsatañca te;</span><br />
</p>
<p id="ja542c179p5">
<span class="pali m-text">Sabbaṁ senaṅgamādāya,</span><br />
</p>
<p id="ja542c179p6">
<span class="pali m-text">sotthiṁ gaccha mahosadha.</span><br />
</p>
<p id="ja542c180p1">
<span class="pali m-text">Yāva dadantu hatthīnaṁ,</span><br />
</p>
<p id="ja542c180p2">
<span class="pali m-text">assānaṁ diguṇaṁ vidhaṁ;</span><br />
</p>
<p id="ja542c180p3">
<span class="pali m-text">Tappentu annapānena,</span><br />
</p>
<p id="ja542c180p4">
<span class="pali m-text">rathike pattikārake.</span><br />
</p>
<p id="ja542c181p1">
<span class="pali m-text">Hatthī asse rathe pattī,</span><br />
</p>
<p id="ja542c181p2">
<span class="pali m-text">gacchevādāya paṇḍita;</span><br />
</p>
<p id="ja542c181p3">
<span class="pali m-text">Passatu taṁ mahārājā,</span><br />
</p>
<p id="ja542c181p4">
<span class="pali m-text">vedeho mithilaṁ gataṁ”.</span><br />
</p>
<p id="ja542c182p1">
<span class="pali m-text">“Hatthī assā rathā pattī,</span><br />
</p>
<p id="ja542c182p2">
<span class="pali m-text">senā padissate mahā;</span><br />
</p>
<p id="ja542c182p3">
<span class="pali m-text">Caturaṅginī bhīsarūpā,</span><br />
</p>
<p id="ja542c182p4">
<span class="pali m-text">kiṁ nu maññasi paṇḍita”.</span><br />
</p>
<p id="ja542c183p1">
<span class="pali m-text">“Ānando te mahārāja,</span><br />
</p>
<p id="ja542c183p2">
<span class="pali m-text">uttamo paṭidissati;</span><br />
</p>
<p id="ja542c183p3">
<span class="pali m-text">Sabbaṁ senaṅgamādāya,</span><br />
</p>
<p id="ja542c183p4">
<span class="pali m-text">sotthiṁ patto mahosadho”.</span><br />
</p>
<p id="ja542c184p1">
<span class="pali m-text">“Yathā petaṁ susānasmiṁ,</span><br />
</p>
<p id="ja542c184p2">
<span class="pali m-text">chaḍḍetvā caturo janā;</span><br />
</p>
<p id="ja542c184p3">
<span class="pali m-text">Evaṁ kapilaye tyamha,</span><br />
</p>
<p id="ja542c184p4">
<span class="pali m-text">chaḍḍayitvā idhāgatā.</span><br />
</p>
<p id="ja542c185p1">
<span class="pali m-text">Atha tvaṁ kena vaṇṇena,</span><br />
</p>
<p id="ja542c185p2">
<span class="pali m-text">kena vā pana hetunā;</span><br />
</p>
<p id="ja542c185p3">
<span class="pali m-text">Kena vā atthajātena,</span><br />
</p>
<p id="ja542c185p4">
<span class="pali m-text">attānaṁ parimocayi”.</span><br />
</p>
<p id="ja542c186p1">
<span class="pali m-text">“Atthaṁ atthena vedeha,</span><br />
</p>
<p id="ja542c186p2">
<span class="pali m-text">mantaṁ mantena khattiya;</span><br />
</p>
<p id="ja542c186p3">
<span class="pali m-text">Parivārayiṁ rājānaṁ,</span><br />
</p>
<p id="ja542c186p4">
<span class="pali m-text">jambudīpaṁva sāgaro”.</span><br />
</p>
<p id="ja542c187p1">
<span class="pali m-text">“Dinnaṁ nikkhasahassaṁ me,</span><br />
</p>
<p id="ja542c187p2">
<span class="pali m-text">gāmāsīti ca kāsisu;</span><br />
</p>
<p id="ja542c187p3">
<span class="pali m-text">Dāsīsatāni cattāri,</span><br />
</p>
<p id="ja542c187p4">
<span class="pali m-text">dinnaṁ bhariyāsatañca me;</span><br />
</p>
<p id="ja542c187p5">
<span class="pali m-text">Sabbaṁ senaṅgamādāya,</span><br />
</p>
<p id="ja542c187p6">
<span class="pali m-text">sotthināmhi idhāgato”.</span><br />
</p>
<p id="ja542c188p1">
<span class="pali m-text">“Susukhaṁ vata saṁvāso,</span><br />
</p>
<p id="ja542c188p2">
<span class="pali m-text">paṇḍitehīti senaka;</span><br />
</p>
<p id="ja542c188p3">
<span class="pali m-text">Pakkhīva pañjare baddhe,</span><br />
</p>
<p id="ja542c188p4">
<span class="pali m-text">macche jālagateriva;</span><br />
</p>
<p id="ja542c188p5">
<span class="pali m-text">Amittahatthattagate,</span><br />
</p>
<p id="ja542c188p6">
<span class="pali m-text">mocayī no mahosadho”.</span><br />
</p>
<p id="ja542c189p1">
<span class="pali m-text">“Evametaṁ mahārāja,</span><br />
</p>
<p id="ja542c189p2">
<span class="pali m-text">paṇḍitā hi sukhāvahā;</span><br />
</p>
<p id="ja542c189p3">
<span class="pali m-text">Pakkhīva pañjare baddhe,</span><br />
</p>
<p id="ja542c189p4">
<span class="pali m-text">macche jālagateriva;</span><br />
</p>
<p id="ja542c189p5">
<span class="pali m-text">Amittahatthattagate,</span><br />
</p>
<p id="ja542c189p6">
<span class="pali m-text">mocayī no mahosadho”.</span><br />
</p>
<p id="ja542c190p1">
<span class="pali m-text">“Āhaññantu sabbavīṇā,</span><br />
</p>
<p id="ja542c190p2">
<span class="pali m-text">bheriyo dindimāni ca;</span><br />
</p>
<p id="ja542c190p3">
<span class="pali m-text">Dhamentu māgadhā saṅkhā,</span><br />
</p>
<p id="ja542c190p4">
<span class="pali m-text">vaggū nadantu dundubhī”.</span><br />
</p>
<p id="ja542c191p1">
<span class="pali m-text">Orodhā ca kumārā ca,</span><br />
</p>
<p id="ja542c191p2">
<span class="pali m-text">vesiyānā ca brāhmaṇā;</span><br />
</p>
<p id="ja542c191p3">
<span class="pali m-text">Bahuṁ annañca pānañca,</span><br />
</p>
<p id="ja542c191p4">
<span class="pali m-text">paṇḍitassābhihārayuṁ.</span><br />
</p>
<p id="ja542c192p1">
<span class="pali m-text">Hatthārohā anīkaṭṭhā,</span><br />
</p>
<p id="ja542c192p2">
<span class="pali m-text">rathikā pattikārakā;</span><br />
</p>
<p id="ja542c192p3">
<span class="pali m-text">Bahuṁ annañca pānañca,</span><br />
</p>
<p id="ja542c192p4">
<span class="pali m-text">paṇḍitassābhihārayuṁ.</span><br />
</p>
<p id="ja542c193p1">
<span class="pali m-text">Samāgatā jānapadā,</span><br />
</p>
<p id="ja542c193p2">
<span class="pali m-text">negamā ca samāgatā;</span><br />
</p>
<p id="ja542c193p3">
<span class="pali m-text">Bahuṁ annañca pānañca,</span><br />
</p>
<p id="ja542c193p4">
<span class="pali m-text">paṇḍitassābhihārayuṁ.</span><br />
</p>
<p id="ja542c194p1">
<span class="pali m-text">Bahujano pasannosi,</span><br />
</p>
<p id="ja542c194p2">
<span class="pali m-text">disvā paṇḍitamāgataṁ;</span><br />
</p>
<p id="ja542c194p3">
<span class="pali m-text">Paṇḍitamhi anuppatte,</span><br />
</p>
<p id="ja542c194p4">
<span class="pali m-text">celukkhepo avattathāti.</span><br />
</p>
<p id="ja542c195p1">
<span class="pali m-text">Umaṅgajātakaṁ pañcamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>