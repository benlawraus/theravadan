<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-ap0004.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/tha-ap0003.html">Previous</a></div>
<div class="m-col-s-6 m-text-right">
<a href="https://www.theravadan.org/pages/tha-ap0005.html">Next</a></div>
</div>
<p id="tha-ap4c0p2">
<span class="pali m-text">Buddhavagga</span><br />
</p>
<section id="mahamoggallanattheraapadana">
<span id="tha-ap4c0p3"></span><h2><span class="pali m-text">4. Mahāmoggallānattheraapadāna</span></h2>
<p id="tha-ap4c1p1">
<span class="pali m-text">“Anomadassī bhagavā,</span><br />
</p>
<p id="tha-ap4c1p2">
<span class="pali m-text">lokajeṭṭho narāsabho;</span><br />
</p>
<p id="tha-ap4c1p3">
<span class="pali m-text">Vihāsi himavantamhi,</span><br />
</p>
<p id="tha-ap4c1p4">
<span class="pali m-text">devasaṅghapurakkhato.</span><br />
</p>
<p id="tha-ap4c2p1">
<span class="pali m-text">Varuṇo nāma nāmena,</span><br />
</p>
<p id="tha-ap4c2p2">
<span class="pali m-text">nāgarājā ahaṁ tadā;</span><br />
</p>
<p id="tha-ap4c2p3">
<span class="pali m-text">Kāmarūpī vikubbāmi,</span><br />
</p>
<p id="tha-ap4c2p4">
<span class="pali m-text">mahodadhinivāsahaṁ.</span><br />
</p>
<p id="tha-ap4c3p1">
<span class="pali m-text">Saṅgaṇiyaṁ gaṇaṁ hitvā,</span><br />
</p>
<p id="tha-ap4c3p2">
<span class="pali m-text">tūriyaṁ paṭṭhapesahaṁ;</span><br />
</p>
<p id="tha-ap4c3p3">
<span class="pali m-text">Sambuddhaṁ parivāretvā,</span><br />
</p>
<p id="tha-ap4c3p4">
<span class="pali m-text">vādesuṁ accharā tadā.</span><br />
</p>
<p id="tha-ap4c4p1">
<span class="pali m-text">Vajjamānesu tūresu,</span><br />
</p>
<p id="tha-ap4c4p2">
<span class="pali m-text">devā tūrāni vajjayuṁ;</span><br />
</p>
<p id="tha-ap4c4p3">
<span class="pali m-text">Ubhinnaṁ saddaṁ sutvāna,</span><br />
</p>
<p id="tha-ap4c4p4">
<span class="pali m-text">buddhopi sampabujjhatha.</span><br />
</p>
<p id="tha-ap4c5p1">
<span class="pali m-text">Nimantetvāna sambuddhaṁ,</span><br />
</p>
<p id="tha-ap4c5p2">
<span class="pali m-text">sakaṁ bhavanupāgamiṁ;</span><br />
</p>
<p id="tha-ap4c5p3">
<span class="pali m-text">Āsanaṁ paññapetvāna,</span><br />
</p>
<p id="tha-ap4c5p4">
<span class="pali m-text">kālamārocayiṁ ahaṁ.</span><br />
</p>
<p id="tha-ap4c6p1">
<span class="pali m-text">Khīṇāsavasahassehi,</span><br />
</p>
<p id="tha-ap4c6p2">
<span class="pali m-text">parivuto lokanāyako;</span><br />
</p>
<p id="tha-ap4c6p3">
<span class="pali m-text">Obhāsento disā sabbā,</span><br />
</p>
<p id="tha-ap4c6p4">
<span class="pali m-text">bhavanaṁ me upāgami.</span><br />
</p>
<p id="tha-ap4c7p1">
<span class="pali m-text">Upaviṭṭhaṁ mahāvīraṁ,</span><br />
</p>
<p id="tha-ap4c7p2">
<span class="pali m-text">Devadevaṁ narāsabhaṁ;</span><br />
</p>
<p id="tha-ap4c7p3">
<span class="pali m-text">Sabhikkhusaṅghaṁ tappesiṁ,</span><br />
</p>
<p id="tha-ap4c7p4">
<span class="pali m-text">Annapānenahaṁ tadā.</span><br />
</p>
<p id="tha-ap4c8p1">
<span class="pali m-text">Anumodi mahāvīro,</span><br />
</p>
<p id="tha-ap4c8p2">
<span class="pali m-text">sayambhū aggapuggalo;</span><br />
</p>
<p id="tha-ap4c8p3">
<span class="pali m-text">Bhikkhusaṅghe nisīditvā,</span><br />
</p>
<p id="tha-ap4c8p4">
<span class="pali m-text">imā gāthā abhāsatha.</span><br />
</p>
<p id="tha-ap4c9p1">
<span class="pali m-text">Yo so saṅghaṁ apūjesi,</span><br />
</p>
<p id="tha-ap4c9p2">
<span class="pali m-text">buddhañca lokanāyakaṁ;</span><br />
</p>
<p id="tha-ap4c9p3">
<span class="pali m-text">Tena cittappasādena,</span><br />
</p>
<p id="tha-ap4c9p4">
<span class="pali m-text">devalokaṁ gamissati.</span><br />
</p>
<p id="tha-ap4c10p1">
<span class="pali m-text">Sattasattatikkhattuñca,</span><br />
</p>
<p id="tha-ap4c10p2">
<span class="pali m-text">devarajjaṁ karissati;</span><br />
</p>
<p id="tha-ap4c10p3">
<span class="pali m-text">Pathabyā rajjaṁ aṭṭhasataṁ,</span><br />
</p>
<p id="tha-ap4c10p4">
<span class="pali m-text">vasudhaṁ āvasissati.</span><br />
</p>
<p id="tha-ap4c11p1">
<span class="pali m-text">Pañcapaññāsakkhattuñca,</span><br />
</p>
<p id="tha-ap4c11p2">
<span class="pali m-text">cakkavattī bhavissati;</span><br />
</p>
<p id="tha-ap4c11p3">
<span class="pali m-text">Bhogā asaṅkhiyā tassa,</span><br />
</p>
<p id="tha-ap4c11p4">
<span class="pali m-text">uppajjissanti tāvade.</span><br />
</p>
<p id="tha-ap4c12p1">
<span class="pali m-text">Aparimeyye ito kappe,</span><br />
</p>
<p id="tha-ap4c12p2">
<span class="pali m-text">okkākakulasambhavo;</span><br />
</p>
<p id="tha-ap4c12p3">
<span class="pali m-text">Gotamo nāma gottena,</span><br />
</p>
<p id="tha-ap4c12p4">
<span class="pali m-text">satthā loke bhavissati.</span><br />
</p>
<p id="tha-ap4c13p1">
<span class="pali m-text">Nirayā so cavitvāna,</span><br />
</p>
<p id="tha-ap4c13p2">
<span class="pali m-text">manussataṁ gamissati;</span><br />
</p>
<p id="tha-ap4c13p3">
<span class="pali m-text">Kolito nāma nāmena,</span><br />
</p>
<p id="tha-ap4c13p4">
<span class="pali m-text">brahmabandhu bhavissati.</span><br />
</p>
<p id="tha-ap4c14p1">
<span class="pali m-text">So pacchā pabbajitvāna,</span><br />
</p>
<p id="tha-ap4c14p2">
<span class="pali m-text">kusalamūlena codito;</span><br />
</p>
<p id="tha-ap4c14p3">
<span class="pali m-text">Gotamassa bhagavato,</span><br />
</p>
<p id="tha-ap4c14p4">
<span class="pali m-text">dutiyo hessati sāvako.</span><br />
</p>
<p id="tha-ap4c15p1">
<span class="pali m-text">Āraddhavīriyo pahitatto,</span><br />
</p>
<p id="tha-ap4c15p2">
<span class="pali m-text">Iddhiyā pāramiṁ gato;</span><br />
</p>
<p id="tha-ap4c15p3">
<span class="pali m-text">Sabbāsave pariññāya,</span><br />
</p>
<p id="tha-ap4c15p4">
<span class="pali m-text">Nibbāyissatināsavo.</span><br />
</p>
<p id="tha-ap4c16p1">
<span class="pali m-text">Pāpamittopanissāya,</span><br />
</p>
<p id="tha-ap4c16p2">
<span class="pali m-text">kāmarāgavasaṁ gato;</span><br />
</p>
<p id="tha-ap4c16p3">
<span class="pali m-text">Mātaraṁ pitarañcāpi,</span><br />
</p>
<p id="tha-ap4c16p4">
<span class="pali m-text">ghātayiṁ duṭṭhamānaso.</span><br />
</p>
<p id="tha-ap4c17p1">
<span class="pali m-text">Yaṁ yaṁ yonupapajjāmi,</span><br />
</p>
<p id="tha-ap4c17p2">
<span class="pali m-text">nirayaṁ atha mānusaṁ;</span><br />
</p>
<p id="tha-ap4c17p3">
<span class="pali m-text">Pāpakammasamaṅgitā,</span><br />
</p>
<p id="tha-ap4c17p4">
<span class="pali m-text">bhinnasīso marāmahaṁ.</span><br />
</p>
<p id="tha-ap4c18p1">
<span class="pali m-text">Idaṁ pacchimakaṁ mayhaṁ,</span><br />
</p>
<p id="tha-ap4c18p2">
<span class="pali m-text">carimo vattate bhavo;</span><br />
</p>
<p id="tha-ap4c18p3">
<span class="pali m-text">Idhāpi ediso mayhaṁ,</span><br />
</p>
<p id="tha-ap4c18p4">
<span class="pali m-text">maraṇakāle bhavissati.</span><br />
</p>
<p id="tha-ap4c19p1">
<span class="pali m-text">Pavivekamanuyutto,</span><br />
</p>
<p id="tha-ap4c19p2">
<span class="pali m-text">samādhibhāvanārato;</span><br />
</p>
<p id="tha-ap4c19p3">
<span class="pali m-text">Sabbāsave pariññāya,</span><br />
</p>
<p id="tha-ap4c19p4">
<span class="pali m-text">viharāmi anāsavo.</span><br />
</p>
<p id="tha-ap4c20p1">
<span class="pali m-text">Dharaṇimpi sugambhīraṁ,</span><br />
</p>
<p id="tha-ap4c20p2">
<span class="pali m-text">bahalaṁ duppadhaṁsiyaṁ;</span><br />
</p>
<p id="tha-ap4c20p3">
<span class="pali m-text">Vāmaṅguṭṭhena khobheyyaṁ,</span><br />
</p>
<p id="tha-ap4c20p4">
<span class="pali m-text">iddhiyā pāramiṁ gato.</span><br />
</p>
<p id="tha-ap4c21p1">
<span class="pali m-text">Asmimānaṁ na passāmi,</span><br />
</p>
<p id="tha-ap4c21p2">
<span class="pali m-text">māno mayhaṁ na vijjati;</span><br />
</p>
<p id="tha-ap4c21p3">
<span class="pali m-text">Sāmaṇere upādāya,</span><br />
</p>
<p id="tha-ap4c21p4">
<span class="pali m-text">garucittaṁ karomahaṁ.</span><br />
</p>
<p id="tha-ap4c22p1">
<span class="pali m-text">Aparimeyye ito kappe,</span><br />
</p>
<p id="tha-ap4c22p2">
<span class="pali m-text">yaṁ kammamabhinīhariṁ;</span><br />
</p>
<p id="tha-ap4c22p3">
<span class="pali m-text">Tāhaṁ bhūmimanuppatto,</span><br />
</p>
<p id="tha-ap4c22p4">
<span class="pali m-text">pattomhi āsavakkhayaṁ.</span><br />
</p>
<p id="tha-ap4c23p1">
<span class="pali m-text">Paṭisambhidā catasso,</span><br />
</p>
<p id="tha-ap4c23p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap4c23p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap4c23p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap4c24p1">
<span class="pali m-text">Itthaṁ sudaṁ āyasmā mahāmoggallāno thero imā gāthāyo abhāsitthāti.</span><br />
</p>
<p id="tha-ap4c25p1">
<span class="pali m-text">Mahāmoggallānattherassāpadānaṁ dutiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>