<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/thi-ap0027.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/thi-ap0026.html">Previous</a></div>
<div class="m-col-t-6 m-text-right">
<a href="../pages/thi-ap0028.html">Next</a></div>
</div>
<p id="thi-ap27c0p2">
<span class="pali m-text">Kuṇḍalakesīvagga</span><br />
</p>
<section id="bhaddakapilanitheriapadana">
<span id="thi-ap27c0p3"></span><h2><span class="pali m-text">7. Bhaddākāpilānītherīapadāna</span></h2>
<p id="thi-ap27c1p1">
<span class="pali m-text">“Padumuttaro nāma jino,</span><br />
</p>
<p id="thi-ap27c1p2">
<span class="pali m-text">sabbadhammāna pāragū;</span><br />
</p>
<p id="thi-ap27c1p3">
<span class="pali m-text">Ito satasahassamhi,</span><br />
</p>
<p id="thi-ap27c1p4">
<span class="pali m-text">kappe uppajji nāyako.</span><br />
</p>
<p id="thi-ap27c2p1">
<span class="pali m-text">Tadāhu haṁsavatiyaṁ,</span><br />
</p>
<p id="thi-ap27c2p2">
<span class="pali m-text">videho nāma nāmato;</span><br />
</p>
<p id="thi-ap27c2p3">
<span class="pali m-text">Seṭṭhī pahūtaratano,</span><br />
</p>
<p id="thi-ap27c2p4">
<span class="pali m-text">tassa jāyā ahosahaṁ.</span><br />
</p>
<p id="thi-ap27c3p1">
<span class="pali m-text">Kadāci so narādiccaṁ,</span><br />
</p>
<p id="thi-ap27c3p2">
<span class="pali m-text">Upecca saparijjano;</span><br />
</p>
<p id="thi-ap27c3p3">
<span class="pali m-text">Dhammamassosi buddhassa,</span><br />
</p>
<p id="thi-ap27c3p4">
<span class="pali m-text">Sabbadukkhabhayappahaṁ.</span><br />
</p>
<p id="thi-ap27c4p1">
<span class="pali m-text">Sāvakaṁ dhutavādānaṁ,</span><br />
</p>
<p id="thi-ap27c4p2">
<span class="pali m-text">aggaṁ kittesi nāyako;</span><br />
</p>
<p id="thi-ap27c4p3">
<span class="pali m-text">Sutvā sattāhikaṁ dānaṁ,</span><br />
</p>
<p id="thi-ap27c4p4">
<span class="pali m-text">datvā buddhassa tādino.</span><br />
</p>
<p id="thi-ap27c5p1">
<span class="pali m-text">Nipacca sirasā pāde,</span><br />
</p>
<p id="thi-ap27c5p2">
<span class="pali m-text">taṁ ṭhānamabhipatthayiṁ;</span><br />
</p>
<p id="thi-ap27c5p3">
<span class="pali m-text">Sa hāsayanto parisaṁ,</span><br />
</p>
<p id="thi-ap27c5p4">
<span class="pali m-text">tadā hi narapuṅgavo.</span><br />
</p>
<p id="thi-ap27c6p1">
<span class="pali m-text">Seṭṭhino anukampāya,</span><br />
</p>
<p id="thi-ap27c6p2">
<span class="pali m-text">imā gāthā abhāsatha;</span><br />
</p>
<p id="thi-ap27c6p3">
<span class="pali m-text">‘Lacchase patthitaṁ ṭhānaṁ,</span><br />
</p>
<p id="thi-ap27c6p4">
<span class="pali m-text">nibbuto hohi puttaka.</span><br />
</p>
<p id="thi-ap27c7p1">
<span class="pali m-text">Satasahassito kappe,</span><br />
</p>
<p id="thi-ap27c7p2">
<span class="pali m-text">okkākakulasambhavo;</span><br />
</p>
<p id="thi-ap27c7p3">
<span class="pali m-text">Gotamo nāma gottena,</span><br />
</p>
<p id="thi-ap27c7p4">
<span class="pali m-text">satthā loke bhavissati.</span><br />
</p>
<p id="thi-ap27c8p1">
<span class="pali m-text">Tassa dhammesu dāyādo,</span><br />
</p>
<p id="thi-ap27c8p2">
<span class="pali m-text">oraso dhammanimmito;</span><br />
</p>
<p id="thi-ap27c8p3">
<span class="pali m-text">Kassapo nāma gottena,</span><br />
</p>
<p id="thi-ap27c8p4">
<span class="pali m-text">hessati satthu sāvako’.</span><br />
</p>
<p id="thi-ap27c9p1">
<span class="pali m-text">Taṁ sutvā mudito hutvā,</span><br />
</p>
<p id="thi-ap27c9p2">
<span class="pali m-text">yāvajīvaṁ tadā jinaṁ;</span><br />
</p>
<p id="thi-ap27c9p3">
<span class="pali m-text">Mettacitto paricari,</span><br />
</p>
<p id="thi-ap27c9p4">
<span class="pali m-text">paccayehi vināyakaṁ.</span><br />
</p>
<p id="thi-ap27c10p1">
<span class="pali m-text">Sāsanaṁ jotayitvāna,</span><br />
</p>
<p id="thi-ap27c10p2">
<span class="pali m-text">so madditvā kutitthiye;</span><br />
</p>
<p id="thi-ap27c10p3">
<span class="pali m-text">Veneyyaṁ vinayitvā ca,</span><br />
</p>
<p id="thi-ap27c10p4">
<span class="pali m-text">nibbuto so sasāvako.</span><br />
</p>
<p id="thi-ap27c11p1">
<span class="pali m-text">Nibbute tamhi lokagge,</span><br />
</p>
<p id="thi-ap27c11p2">
<span class="pali m-text">pūjanatthāya satthuno;</span><br />
</p>
<p id="thi-ap27c11p3">
<span class="pali m-text">Ñātimitte samānetvā,</span><br />
</p>
<p id="thi-ap27c11p4">
<span class="pali m-text">saha tehi akārayi.</span><br />
</p>
<p id="thi-ap27c12p1">
<span class="pali m-text">Sattayojanikaṁ thūpaṁ,</span><br />
</p>
<p id="thi-ap27c12p2">
<span class="pali m-text">ubbiddhaṁ ratanāmayaṁ;</span><br />
</p>
<p id="thi-ap27c12p3">
<span class="pali m-text">Jalantaṁ sataraṁsiṁva,</span><br />
</p>
<p id="thi-ap27c12p4">
<span class="pali m-text">sālarājaṁva phullitaṁ.</span><br />
</p>
<p id="thi-ap27c13p1">
<span class="pali m-text">Sattasatasahassāni,</span><br />
</p>
<p id="thi-ap27c13p2">
<span class="pali m-text">pātiyo tattha kārayi;</span><br />
</p>
<p id="thi-ap27c13p3">
<span class="pali m-text">Naḷaggī viya jotantī,</span><br />
</p>
<p id="thi-ap27c13p4">
<span class="pali m-text">rataneheva sattahi.</span><br />
</p>
<p id="thi-ap27c14p1">
<span class="pali m-text">Gandhatelena pūretvā,</span><br />
</p>
<p id="thi-ap27c14p2">
<span class="pali m-text">dīpānujjalayī tahiṁ;</span><br />
</p>
<p id="thi-ap27c14p3">
<span class="pali m-text">Pūjanatthāya mahesissa,</span><br />
</p>
<p id="thi-ap27c14p4">
<span class="pali m-text">sabbabhūtānukampino.</span><br />
</p>
<p id="thi-ap27c15p1">
<span class="pali m-text">Sattasatasahassāni,</span><br />
</p>
<p id="thi-ap27c15p2">
<span class="pali m-text">puṇṇakumbhāni kārayi;</span><br />
</p>
<p id="thi-ap27c15p3">
<span class="pali m-text">Rataneheva puṇṇāni,</span><br />
</p>
<p id="thi-ap27c15p4">
<span class="pali m-text">pūjanatthāya mahesino.</span><br />
</p>
<p id="thi-ap27c16p1">
<span class="pali m-text">Majjhe aṭṭhaṭṭhakumbhīnaṁ,</span><br />
</p>
<p id="thi-ap27c16p2">
<span class="pali m-text">ussitā kañcanagghiyo;</span><br />
</p>
<p id="thi-ap27c16p3">
<span class="pali m-text">Atirocanti vaṇṇena,</span><br />
</p>
<p id="thi-ap27c16p4">
<span class="pali m-text">saradeva divākaro.</span><br />
</p>
<p id="thi-ap27c17p1">
<span class="pali m-text">Catudvāresu sobhanti,</span><br />
</p>
<p id="thi-ap27c17p2">
<span class="pali m-text">toraṇā ratanāmayā;</span><br />
</p>
<p id="thi-ap27c17p3">
<span class="pali m-text">Ussitā phalakā rammā,</span><br />
</p>
<p id="thi-ap27c17p4">
<span class="pali m-text">sobhanti ratanāmayā.</span><br />
</p>
<p id="thi-ap27c18p1">
<span class="pali m-text">Virocanti parikkhittā,</span><br />
</p>
<p id="thi-ap27c18p2">
<span class="pali m-text">avaṭaṁsā sunimmitā;</span><br />
</p>
<p id="thi-ap27c18p3">
<span class="pali m-text">Ussitāni paṭākāni,</span><br />
</p>
<p id="thi-ap27c18p4">
<span class="pali m-text">ratanāni virocare.</span><br />
</p>
<p id="thi-ap27c19p1">
<span class="pali m-text">Surattaṁ sukataṁ cittaṁ,</span><br />
</p>
<p id="thi-ap27c19p2">
<span class="pali m-text">cetiyaṁ ratanāmayaṁ;</span><br />
</p>
<p id="thi-ap27c19p3">
<span class="pali m-text">Atirocati vaṇṇena,</span><br />
</p>
<p id="thi-ap27c19p4">
<span class="pali m-text">sasañjhova divākaro.</span><br />
</p>
<p id="thi-ap27c20p1">
<span class="pali m-text">Thūpassa vediyo tisso,</span><br />
</p>
<p id="thi-ap27c20p2">
<span class="pali m-text">haritālena pūrayi;</span><br />
</p>
<p id="thi-ap27c20p3">
<span class="pali m-text">Ekaṁ manosilāyekaṁ,</span><br />
</p>
<p id="thi-ap27c20p4">
<span class="pali m-text">añjanena ca ekikaṁ.</span><br />
</p>
<p id="thi-ap27c21p1">
<span class="pali m-text">Pūjaṁ etādisaṁ rammaṁ,</span><br />
</p>
<p id="thi-ap27c21p2">
<span class="pali m-text">kāretvā varavādino;</span><br />
</p>
<p id="thi-ap27c21p3">
<span class="pali m-text">Adāsi dānaṁ saṅghassa,</span><br />
</p>
<p id="thi-ap27c21p4">
<span class="pali m-text">yāvajīvaṁ yathābalaṁ.</span><br />
</p>
<p id="thi-ap27c22p1">
<span class="pali m-text">Sahāva seṭṭhinā tena,</span><br />
</p>
<p id="thi-ap27c22p2">
<span class="pali m-text">tāni puññāni sabbaso;</span><br />
</p>
<p id="thi-ap27c22p3">
<span class="pali m-text">Yāvajīvaṁ karitvāna,</span><br />
</p>
<p id="thi-ap27c22p4">
<span class="pali m-text">sahāva sugatiṁ gatā.</span><br />
</p>
<p id="thi-ap27c23p1">
<span class="pali m-text">Sampattiyonubhotvāna,</span><br />
</p>
<p id="thi-ap27c23p2">
<span class="pali m-text">devatte atha mānuse;</span><br />
</p>
<p id="thi-ap27c23p3">
<span class="pali m-text">Chāyā viya sarīrena,</span><br />
</p>
<p id="thi-ap27c23p4">
<span class="pali m-text">saha teneva saṁsariṁ.</span><br />
</p>
<p id="thi-ap27c24p1">
<span class="pali m-text">Ekanavutito kappe,</span><br />
</p>
<p id="thi-ap27c24p2">
<span class="pali m-text">vipassī nāma nāyako;</span><br />
</p>
<p id="thi-ap27c24p3">
<span class="pali m-text">Uppajji cārudassano,</span><br />
</p>
<p id="thi-ap27c24p4">
<span class="pali m-text">sabbadhammavipassako.</span><br />
</p>
<p id="thi-ap27c25p1">
<span class="pali m-text">Tadāyaṁ bandhumatiyaṁ,</span><br />
</p>
<p id="thi-ap27c25p2">
<span class="pali m-text">brāhmaṇo sādhusammato;</span><br />
</p>
<p id="thi-ap27c25p3">
<span class="pali m-text">Aḍḍho santo guṇenāpi,</span><br />
</p>
<p id="thi-ap27c25p4">
<span class="pali m-text">dhanena ca suduggato.</span><br />
</p>
<p id="thi-ap27c26p1">
<span class="pali m-text">Tadāpi tassāhaṁ āsiṁ,</span><br />
</p>
<p id="thi-ap27c26p2">
<span class="pali m-text">brāhmaṇī samacetasā;</span><br />
</p>
<p id="thi-ap27c26p3">
<span class="pali m-text">Kadāci so dijavaro,</span><br />
</p>
<p id="thi-ap27c26p4">
<span class="pali m-text">saṅgamesi mahāmuniṁ.</span><br />
</p>
<p id="thi-ap27c27p1">
<span class="pali m-text">Nisinnaṁ janakāyamhi,</span><br />
</p>
<p id="thi-ap27c27p2">
<span class="pali m-text">desentaṁ amataṁ padaṁ;</span><br />
</p>
<p id="thi-ap27c27p3">
<span class="pali m-text">Sutvā dhammaṁ pamudito,</span><br />
</p>
<p id="thi-ap27c27p4">
<span class="pali m-text">adāsi ekasāṭakaṁ.</span><br />
</p>
<p id="thi-ap27c28p1">
<span class="pali m-text">Gharamekena vatthena,</span><br />
</p>
<p id="thi-ap27c28p2">
<span class="pali m-text">Gantvānetaṁ sa mabravi;</span><br />
</p>
<p id="thi-ap27c28p3">
<span class="pali m-text">‘Anumoda mahāpuññaṁ,</span><br />
</p>
<p id="thi-ap27c28p4">
<span class="pali m-text">Dinnaṁ buddhassa sāṭakaṁ’.</span><br />
</p>
<p id="thi-ap27c29p1">
<span class="pali m-text">Tadāhaṁ añjaliṁ katvā,</span><br />
</p>
<p id="thi-ap27c29p2">
<span class="pali m-text">anumodiṁ supīṇitā;</span><br />
</p>
<p id="thi-ap27c29p3">
<span class="pali m-text">‘Sudinno sāṭako sāmi,</span><br />
</p>
<p id="thi-ap27c29p4">
<span class="pali m-text">buddhaseṭṭhassa tādino’.</span><br />
</p>
<p id="thi-ap27c30p1">
<span class="pali m-text">Sukhito sajjito hutvā,</span><br />
</p>
<p id="thi-ap27c30p2">
<span class="pali m-text">saṁsaranto bhavābhave;</span><br />
</p>
<p id="thi-ap27c30p3">
<span class="pali m-text">Bārāṇasipure ramme,</span><br />
</p>
<p id="thi-ap27c30p4">
<span class="pali m-text">rājā āsi mahīpati.</span><br />
</p>
<p id="thi-ap27c31p1">
<span class="pali m-text">Tadā tassa mahesīhaṁ,</span><br />
</p>
<p id="thi-ap27c31p2">
<span class="pali m-text">itthigumbassa uttamā;</span><br />
</p>
<p id="thi-ap27c31p3">
<span class="pali m-text">Tassāti dayitā āsiṁ,</span><br />
</p>
<p id="thi-ap27c31p4">
<span class="pali m-text">pubbasnehena bhattuno.</span><br />
</p>
<p id="thi-ap27c32p1">
<span class="pali m-text">Piṇḍāya vicarante te,</span><br />
</p>
<p id="thi-ap27c32p2">
<span class="pali m-text">aṭṭha paccekanāyake;</span><br />
</p>
<p id="thi-ap27c32p3">
<span class="pali m-text">Disvā pamudito hutvā,</span><br />
</p>
<p id="thi-ap27c32p4">
<span class="pali m-text">datvā piṇḍaṁ mahārahaṁ.</span><br />
</p>
<p id="thi-ap27c33p1">
<span class="pali m-text">Puno nimantayitvāna,</span><br />
</p>
<p id="thi-ap27c33p2">
<span class="pali m-text">katvā ratanamaṇḍapaṁ;</span><br />
</p>
<p id="thi-ap27c33p3">
<span class="pali m-text">Kammārehi kataṁ pattaṁ,</span><br />
</p>
<p id="thi-ap27c33p4">
<span class="pali m-text">sovaṇṇaṁ vata tattakaṁ.</span><br />
</p>
<p id="thi-ap27c34p1">
<span class="pali m-text">Samānetvāna te sabbe,</span><br />
</p>
<p id="thi-ap27c34p2">
<span class="pali m-text">tesaṁ dānamadāsi so;</span><br />
</p>
<p id="thi-ap27c34p3">
<span class="pali m-text">Soṇṇāsane paviṭṭhānaṁ,</span><br />
</p>
<p id="thi-ap27c34p4">
<span class="pali m-text">pasanno sehi pāṇibhi.</span><br />
</p>
<p id="thi-ap27c35p1">
<span class="pali m-text">Tampi dānaṁ sahādāsiṁ,</span><br />
</p>
<p id="thi-ap27c35p2">
<span class="pali m-text">kāsirājenahaṁ tadā;</span><br />
</p>
<p id="thi-ap27c35p3">
<span class="pali m-text">Punāhaṁ bārāṇasiyaṁ,</span><br />
</p>
<p id="thi-ap27c35p4">
<span class="pali m-text">jātā kāsikagāmake.</span><br />
</p>
<p id="thi-ap27c36p1">
<span class="pali m-text">Kuṭumbikakule phīte,</span><br />
</p>
<p id="thi-ap27c36p2">
<span class="pali m-text">sukhito so sabhātuko;</span><br />
</p>
<p id="thi-ap27c36p3">
<span class="pali m-text">Jeṭṭhassa bhātuno jāyā,</span><br />
</p>
<p id="thi-ap27c36p4">
<span class="pali m-text">ahosiṁ supatibbatā.</span><br />
</p>
<p id="thi-ap27c37p1">
<span class="pali m-text">Paccekabuddhaṁ disvāna,</span><br />
</p>
<p id="thi-ap27c37p2">
<span class="pali m-text">kaniyassa mama bhattuno;</span><br />
</p>
<p id="thi-ap27c37p3">
<span class="pali m-text">Bhāgannaṁ tassa datvāna,</span><br />
</p>
<p id="thi-ap27c37p4">
<span class="pali m-text">āgate tamhi pāvadiṁ.</span><br />
</p>
<p id="thi-ap27c38p1">
<span class="pali m-text">Nābhinandittha so dānaṁ,</span><br />
</p>
<p id="thi-ap27c38p2">
<span class="pali m-text">tato tassa adāsahaṁ;</span><br />
</p>
<p id="thi-ap27c38p3">
<span class="pali m-text">Ukhā āniya taṁ annaṁ,</span><br />
</p>
<p id="thi-ap27c38p4">
<span class="pali m-text">puno tasseva so adā.</span><br />
</p>
<p id="thi-ap27c39p1">
<span class="pali m-text">Tadannaṁ chaḍḍayitvāna,</span><br />
</p>
<p id="thi-ap27c39p2">
<span class="pali m-text">duṭṭhā buddhassahaṁ tadā;</span><br />
</p>
<p id="thi-ap27c39p3">
<span class="pali m-text">Pattaṁ kalalapuṇṇaṁ taṁ,</span><br />
</p>
<p id="thi-ap27c39p4">
<span class="pali m-text">adāsiṁ tassa tādino.</span><br />
</p>
<p id="thi-ap27c40p1">
<span class="pali m-text">Dāne ca gahaṇe ceva,</span><br />
</p>
<p id="thi-ap27c40p2">
<span class="pali m-text">apace padusepi ca;</span><br />
</p>
<p id="thi-ap27c40p3">
<span class="pali m-text">Samacittamukhaṁ disvā,</span><br />
</p>
<p id="thi-ap27c40p4">
<span class="pali m-text">tadāhaṁ saṁvijiṁ bhusaṁ.</span><br />
</p>
<p id="thi-ap27c41p1">
<span class="pali m-text">Puno pattaṁ gahetvāna,</span><br />
</p>
<p id="thi-ap27c41p2">
<span class="pali m-text">sodhayitvā sugandhinā;</span><br />
</p>
<p id="thi-ap27c41p3">
<span class="pali m-text">Pasannacittā pūretvā,</span><br />
</p>
<p id="thi-ap27c41p4">
<span class="pali m-text">saghataṁ sakkaraṁ adaṁ.</span><br />
</p>
<p id="thi-ap27c42p1">
<span class="pali m-text">Yattha yatthūpapajjāmi,</span><br />
</p>
<p id="thi-ap27c42p2">
<span class="pali m-text">surūpā homi dānato;</span><br />
</p>
<p id="thi-ap27c42p3">
<span class="pali m-text">Buddhassa apakārena,</span><br />
</p>
<p id="thi-ap27c42p4">
<span class="pali m-text">duggandhā vadanena ca.</span><br />
</p>
<p id="thi-ap27c43p1">
<span class="pali m-text">Puna kassapavīrassa,</span><br />
</p>
<p id="thi-ap27c43p2">
<span class="pali m-text">nidhāyantamhi cetiye;</span><br />
</p>
<p id="thi-ap27c43p3">
<span class="pali m-text">Sovaṇṇaṁ iṭṭhakaṁ varaṁ,</span><br />
</p>
<p id="thi-ap27c43p4">
<span class="pali m-text">adāsiṁ muditā ahaṁ.</span><br />
</p>
<p id="thi-ap27c44p1">
<span class="pali m-text">Catujjātena gandhena,</span><br />
</p>
<p id="thi-ap27c44p2">
<span class="pali m-text">nicayitvā tamiṭṭhakaṁ;</span><br />
</p>
<p id="thi-ap27c44p3">
<span class="pali m-text">Muttā duggandhadosamhā,</span><br />
</p>
<p id="thi-ap27c44p4">
<span class="pali m-text">sabbaṅgasusamāgatā.</span><br />
</p>
<p id="thi-ap27c45p1">
<span class="pali m-text">Sattapātisahassāni,</span><br />
</p>
<p id="thi-ap27c45p2">
<span class="pali m-text">rataneheva sattahi;</span><br />
</p>
<p id="thi-ap27c45p3">
<span class="pali m-text">Kāretvā ghatapūrāni,</span><br />
</p>
<p id="thi-ap27c45p4">
<span class="pali m-text">vaṭṭīni ca sahassaso.</span><br />
</p>
<p id="thi-ap27c46p1">
<span class="pali m-text">Pakkhipitvā padīpetvā,</span><br />
</p>
<p id="thi-ap27c46p2">
<span class="pali m-text">ṭhapayiṁ sattapantiyo;</span><br />
</p>
<p id="thi-ap27c46p3">
<span class="pali m-text">Pūjanatthaṁ lokanāthassa,</span><br />
</p>
<p id="thi-ap27c46p4">
<span class="pali m-text">vippasannena cetasā.</span><br />
</p>
<p id="thi-ap27c47p1">
<span class="pali m-text">Tadāpi tamhi puññamhi,</span><br />
</p>
<p id="thi-ap27c47p2">
<span class="pali m-text">bhāginīhaṁ visesato;</span><br />
</p>
<p id="thi-ap27c47p3">
<span class="pali m-text">Puna kāsīsu sañjāto,</span><br />
</p>
<p id="thi-ap27c47p4">
<span class="pali m-text">sumitto iti vissuto.</span><br />
</p>
<p id="thi-ap27c48p1">
<span class="pali m-text">Tassāhaṁ bhariyā āsiṁ,</span><br />
</p>
<p id="thi-ap27c48p2">
<span class="pali m-text">sukhitā sajjitā piyā;</span><br />
</p>
<p id="thi-ap27c48p3">
<span class="pali m-text">Tadā paccekamunino,</span><br />
</p>
<p id="thi-ap27c48p4">
<span class="pali m-text">adāsiṁ ghanaveṭhanaṁ.</span><br />
</p>
<p id="thi-ap27c49p1">
<span class="pali m-text">Tassāpi bhāginī āsiṁ,</span><br />
</p>
<p id="thi-ap27c49p2">
<span class="pali m-text">moditvā dānamuttamaṁ;</span><br />
</p>
<p id="thi-ap27c49p3">
<span class="pali m-text">Punāpi kāsiraṭṭhamhi,</span><br />
</p>
<p id="thi-ap27c49p4">
<span class="pali m-text">jāto koliyajātiyā.</span><br />
</p>
<p id="thi-ap27c50p1">
<span class="pali m-text">Tadā koliyaputtānaṁ,</span><br />
</p>
<p id="thi-ap27c50p2">
<span class="pali m-text">satehi saha pañcahi;</span><br />
</p>
<p id="thi-ap27c50p3">
<span class="pali m-text">Pañcapaccekabuddhānaṁ,</span><br />
</p>
<p id="thi-ap27c50p4">
<span class="pali m-text">satāni samupaṭṭhahi.</span><br />
</p>
<p id="thi-ap27c51p1">
<span class="pali m-text">Temāsaṁ tappayitvāna,</span><br />
</p>
<p id="thi-ap27c51p2">
<span class="pali m-text">adāsi ca ticīvaraṁ;</span><br />
</p>
<p id="thi-ap27c51p3">
<span class="pali m-text">Jāyā tassa tadā āsiṁ,</span><br />
</p>
<p id="thi-ap27c51p4">
<span class="pali m-text">puññakammapathānugā.</span><br />
</p>
<p id="thi-ap27c52p1">
<span class="pali m-text">Tato cuto ahu rājā,</span><br />
</p>
<p id="thi-ap27c52p2">
<span class="pali m-text">nando nāma mahāyaso;</span><br />
</p>
<p id="thi-ap27c52p3">
<span class="pali m-text">Tassāpi mahesī āsiṁ,</span><br />
</p>
<p id="thi-ap27c52p4">
<span class="pali m-text">sabbakāmasamiddhinī.</span><br />
</p>
<p id="thi-ap27c53p1">
<span class="pali m-text">Tadā rājā bhavitvāna,</span><br />
</p>
<p id="thi-ap27c53p2">
<span class="pali m-text">brahmadatto mahīpati;</span><br />
</p>
<p id="thi-ap27c53p3">
<span class="pali m-text">Padumavatīputtānaṁ,</span><br />
</p>
<p id="thi-ap27c53p4">
<span class="pali m-text">paccekamuninaṁ tadā.</span><br />
</p>
<p id="thi-ap27c54p1">
<span class="pali m-text">Satāni pañcanūnāni,</span><br />
</p>
<p id="thi-ap27c54p2">
<span class="pali m-text">yāvajīvaṁ upaṭṭhahiṁ;</span><br />
</p>
<p id="thi-ap27c54p3">
<span class="pali m-text">Rājuyyāne nivāsetvā,</span><br />
</p>
<p id="thi-ap27c54p4">
<span class="pali m-text">nibbutāni ca pūjayiṁ.</span><br />
</p>
<p id="thi-ap27c55p1">
<span class="pali m-text">Cetiyāni ca kāretvā,</span><br />
</p>
<p id="thi-ap27c55p2">
<span class="pali m-text">pabbajitvā ubho mayaṁ;</span><br />
</p>
<p id="thi-ap27c55p3">
<span class="pali m-text">Bhāvetvā appamaññāyo,</span><br />
</p>
<p id="thi-ap27c55p4">
<span class="pali m-text">brahmalokaṁ agamhase.</span><br />
</p>
<p id="thi-ap27c56p1">
<span class="pali m-text">Tato cuto mahātitthe,</span><br />
</p>
<p id="thi-ap27c56p2">
<span class="pali m-text">sujāto pipphalāyano;</span><br />
</p>
<p id="thi-ap27c56p3">
<span class="pali m-text">Mātā sumanadevīti,</span><br />
</p>
<p id="thi-ap27c56p4">
<span class="pali m-text">kosigotto dijo pitā.</span><br />
</p>
<p id="thi-ap27c57p1">
<span class="pali m-text">Ahaṁ madde janapade,</span><br />
</p>
<p id="thi-ap27c57p2">
<span class="pali m-text">sākalāya puruttame;</span><br />
</p>
<p id="thi-ap27c57p3">
<span class="pali m-text">Kappilassa dijassāsiṁ,</span><br />
</p>
<p id="thi-ap27c57p4">
<span class="pali m-text">dhītā mātā sucīmati.</span><br />
</p>
<p id="thi-ap27c58p1">
<span class="pali m-text">Ghanakañcanabimbena,</span><br />
</p>
<p id="thi-ap27c58p2">
<span class="pali m-text">nimminitvāna maṁ pitā;</span><br />
</p>
<p id="thi-ap27c58p3">
<span class="pali m-text">Adā kassapadhīrassa,</span><br />
</p>
<p id="thi-ap27c58p4">
<span class="pali m-text">kāmehi vajjitassamaṁ.</span><br />
</p>
<p id="thi-ap27c59p1">
<span class="pali m-text">Kadāci so kāruṇiko,</span><br />
</p>
<p id="thi-ap27c59p2">
<span class="pali m-text">gantvā kammantapekkhako;</span><br />
</p>
<p id="thi-ap27c59p3">
<span class="pali m-text">Kākādikehi khajjante,</span><br />
</p>
<p id="thi-ap27c59p4">
<span class="pali m-text">pāṇe disvāna saṁviji.</span><br />
</p>
<p id="thi-ap27c60p1">
<span class="pali m-text">Gharevāhaṁ tile jāte,</span><br />
</p>
<p id="thi-ap27c60p2">
<span class="pali m-text">disvānātapatāpane;</span><br />
</p>
<p id="thi-ap27c60p3">
<span class="pali m-text">Kimī kākehi khajjante,</span><br />
</p>
<p id="thi-ap27c60p4">
<span class="pali m-text">saṁvegamalabhiṁ tadā.</span><br />
</p>
<p id="thi-ap27c61p1">
<span class="pali m-text">Tadā so pabbajī dhīro,</span><br />
</p>
<p id="thi-ap27c61p2">
<span class="pali m-text">ahaṁ tamanupabbajiṁ;</span><br />
</p>
<p id="thi-ap27c61p3">
<span class="pali m-text">Pañcavassāni nivasiṁ,</span><br />
</p>
<p id="thi-ap27c61p4">
<span class="pali m-text">paribbājavate ahaṁ.</span><br />
</p>
<p id="thi-ap27c62p1">
<span class="pali m-text">Yadā pabbajitā āsi,</span><br />
</p>
<p id="thi-ap27c62p2">
<span class="pali m-text">gotamī jinaposikā;</span><br />
</p>
<p id="thi-ap27c62p3">
<span class="pali m-text">Tadāhaṁ tamupagantvā,</span><br />
</p>
<p id="thi-ap27c62p4">
<span class="pali m-text">buddhena anusāsitā.</span><br />
</p>
<p id="thi-ap27c63p1">
<span class="pali m-text">Na cireneva kālena,</span><br />
</p>
<p id="thi-ap27c63p2">
<span class="pali m-text">arahattamapāpuṇiṁ;</span><br />
</p>
<p id="thi-ap27c63p3">
<span class="pali m-text">Aho kalyāṇamittattaṁ,</span><br />
</p>
<p id="thi-ap27c63p4">
<span class="pali m-text">kassapassa sirīmato.</span><br />
</p>
<p id="thi-ap27c64p1">
<span class="pali m-text">Suto buddhassa dāyādo,</span><br />
</p>
<p id="thi-ap27c64p2">
<span class="pali m-text">kassapo susamāhito;</span><br />
</p>
<p id="thi-ap27c64p3">
<span class="pali m-text">Pubbenivāsaṁ yo vedi,</span><br />
</p>
<p id="thi-ap27c64p4">
<span class="pali m-text">saggāpāyañca passati.</span><br />
</p>
<p id="thi-ap27c65p1">
<span class="pali m-text">Atho jātikkhayaṁ patto,</span><br />
</p>
<p id="thi-ap27c65p2">
<span class="pali m-text">abhiññāvosito muni;</span><br />
</p>
<p id="thi-ap27c65p3">
<span class="pali m-text">Etāhi tīhi vijjāhi,</span><br />
</p>
<p id="thi-ap27c65p4">
<span class="pali m-text">tevijjo hoti brāhmaṇo.</span><br />
</p>
<p id="thi-ap27c66p1">
<span class="pali m-text">Tatheva bhaddākāpilānī,</span><br />
</p>
<p id="thi-ap27c66p2">
<span class="pali m-text">tevijjā maccuhāyinī;</span><br />
</p>
<p id="thi-ap27c66p3">
<span class="pali m-text">Dhāreti antimaṁ dehaṁ,</span><br />
</p>
<p id="thi-ap27c66p4">
<span class="pali m-text">jitvā māraṁ savāhanaṁ.</span><br />
</p>
<p id="thi-ap27c67p1">
<span class="pali m-text">Disvā ādīnavaṁ loke,</span><br />
</p>
<p id="thi-ap27c67p2">
<span class="pali m-text">ubho pabbajitā mayaṁ;</span><br />
</p>
<p id="thi-ap27c67p3">
<span class="pali m-text">Tyamha khīṇāsavā dantā,</span><br />
</p>
<p id="thi-ap27c67p4">
<span class="pali m-text">sītibhūtāmha nibbutā.</span><br />
</p>
<p id="thi-ap27c68p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap27c68p2">
<span class="pali m-text">…pe…</span><br />
</p>
<p id="thi-ap27c68p3">
<span class="pali m-text">viharāmi anāsavā.</span><br />
</p>
<p id="thi-ap27c69p1">
<span class="pali m-text">Svāgataṁ vata me āsi,</span><br />
</p>
<p id="thi-ap27c69p2">
<span class="pali m-text">…pe…</span><br />
</p>
<p id="thi-ap27c69p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap27c70p1">
<span class="pali m-text">Paṭisambhidā catasso,</span><br />
</p>
<p id="thi-ap27c70p2">
<span class="pali m-text">…pe…</span><br />
</p>
<p id="thi-ap27c70p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap27c71p1">
<span class="pali m-text">Itthaṁ sudaṁ bhaddākāpilānī bhikkhunī imā gāthāyo abhāsitthāti.</span><br />
</p>
<p id="thi-ap27c72p1">
<span class="pali m-text">Bhaddākāpilānītheriyāpadānaṁ sattamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/thi-ap0026.html">Previous</a></div>
<div class="m-col-t-6 m-text-right">
<a href="../pages/thi-ap0028.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>