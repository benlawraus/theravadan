<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/ja0524.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/ja0523.html">Previous</a></div>
<div class="m-col-t-6 m-text-right">
<a href="../pages/ja0525.html">Next</a></div>
</div>
<p id="ja524c0p2">
<span class="pali m-text">Cattālīsanipāta</span><br />
</p>
<p id="ja524c0p3">
<span class="pali m-text">Tesakuṇavagga</span><br />
</p>
<section id="sankhapalajataka">
<span id="ja524c0p4"></span><h2><span class="pali m-text">4. Saṅkhapālajātaka</span></h2>
<p id="ja524c1p1">
<span class="pali m-text">“Ariyāvakāsosi pasannanetto,</span><br />
</p>
<p id="ja524c1p2">
<span class="pali m-text">Maññe bhavaṁ pabbajito kulamhā;</span><br />
</p>
<p id="ja524c1p3">
<span class="pali m-text">Kathaṁ nu vittāni pahāya bhoge,</span><br />
</p>
<p id="ja524c1p4">
<span class="pali m-text">Pabbaji nikkhamma gharā sapañña”.</span><br />
</p>
<p id="ja524c2p1">
<span class="pali m-text">“Sayaṁ vimānaṁ naradeva disvā,</span><br />
</p>
<p id="ja524c2p2">
<span class="pali m-text">Mahānubhāvassa mahoragassa;</span><br />
</p>
<p id="ja524c2p3">
<span class="pali m-text">Disvāna puññāna mahāvipākaṁ,</span><br />
</p>
<p id="ja524c2p4">
<span class="pali m-text">Saddhāyahaṁ pabbajitomhi rāja”.</span><br />
</p>
<p id="ja524c3p1">
<span class="pali m-text">“Na kāmakāmā na bhayā na dosā,</span><br />
</p>
<p id="ja524c3p2">
<span class="pali m-text">Vācaṁ musā pabbajitā bhaṇanti;</span><br />
</p>
<p id="ja524c3p3">
<span class="pali m-text">Akkhāhi me pucchito etamatthaṁ,</span><br />
</p>
<p id="ja524c3p4">
<span class="pali m-text">Sutvāna me jāyihitippasādo”.</span><br />
</p>
<p id="ja524c4p1">
<span class="pali m-text">“Vāṇijja raṭṭhādhipa gacchamāno,</span><br />
</p>
<p id="ja524c4p2">
<span class="pali m-text">Pathe addasāsimhi bhojaputte;</span><br />
</p>
<p id="ja524c4p3">
<span class="pali m-text">Pavaddhakāyaṁ uragaṁ mahantaṁ,</span><br />
</p>
<p id="ja524c4p4">
<span class="pali m-text">Ādāya gacchante pamodamāne.</span><br />
</p>
<p id="ja524c5p1">
<span class="pali m-text">Sohaṁ samāgamma janinda tehi,</span><br />
</p>
<p id="ja524c5p2">
<span class="pali m-text">Pahaṭṭhalomo avacamhi bhīto;</span><br />
</p>
<p id="ja524c5p3">
<span class="pali m-text">‘Kuhiṁ ayaṁ nīyati bhīmakāyo,</span><br />
</p>
<p id="ja524c5p4">
<span class="pali m-text">Nāgena kiṁ kāhatha bhojaputtā’.</span><br />
</p>
<p id="ja524c6p1">
<span class="pali m-text">‘Nāgo ayaṁ nīyati bhojanatthā,</span><br />
</p>
<p id="ja524c6p2">
<span class="pali m-text">Pavaddhakāyo urago mahanto;</span><br />
</p>
<p id="ja524c6p3">
<span class="pali m-text">Sāduñca thūlañca muduñca maṁsaṁ,</span><br />
</p>
<p id="ja524c6p4">
<span class="pali m-text">Na tvaṁ rasaññāsi videhaputta.</span><br />
</p>
<p id="ja524c7p1">
<span class="pali m-text">Ito mayaṁ gantvā sakaṁ niketaṁ,</span><br />
</p>
<p id="ja524c7p2">
<span class="pali m-text">Ādāya satthāni vikopayitvā;</span><br />
</p>
<p id="ja524c7p3">
<span class="pali m-text">Maṁsāni bhokkhāma pamodamānā,</span><br />
</p>
<p id="ja524c7p4">
<span class="pali m-text">Mayañhi ve sattavo pannagānaṁ’.</span><br />
</p>
<p id="ja524c8p1">
<span class="pali m-text">‘Sace ayaṁ nīyati bhojanatthā,</span><br />
</p>
<p id="ja524c8p2">
<span class="pali m-text">Pavaddhakāyo urago mahanto;</span><br />
</p>
<p id="ja524c8p3">
<span class="pali m-text">Dadāmi vo balibaddāni soḷasa,</span><br />
</p>
<p id="ja524c8p4">
<span class="pali m-text">Nāgaṁ imaṁ muñcatha bandhanasmā’.</span><br />
</p>
<p id="ja524c9p1">
<span class="pali m-text">‘Addhā hi no bhakkho ayaṁ manāpo,</span><br />
</p>
<p id="ja524c9p2">
<span class="pali m-text">Bahū ca no uragā bhuttapubbā;</span><br />
</p>
<p id="ja524c9p3">
<span class="pali m-text">Karoma te taṁ vacanaṁ aḷāra,</span><br />
</p>
<p id="ja524c9p4">
<span class="pali m-text">Mittañca no hohi videhaputta’.</span><br />
</p>
<p id="ja524c10p1">
<span class="pali m-text">Tadāssu te bandhanā mocayiṁsu,</span><br />
</p>
<p id="ja524c10p2">
<span class="pali m-text">Yaṁ natthuto paṭimokkassa pāse;</span><br />
</p>
<p id="ja524c10p3">
<span class="pali m-text">Mutto ca so bandhanā nāgarājā,</span><br />
</p>
<p id="ja524c10p4">
<span class="pali m-text">Pakkāmi pācīnamukho muhuttaṁ.</span><br />
</p>
<p id="ja524c11p1">
<span class="pali m-text">Gantvāna pācīnamukho muhuttaṁ,</span><br />
</p>
<p id="ja524c11p2">
<span class="pali m-text">Puṇṇehi nettehi palokayī maṁ;</span><br />
</p>
<p id="ja524c11p3">
<span class="pali m-text">Tadāssahaṁ piṭṭhito anvagacchiṁ,</span><br />
</p>
<p id="ja524c11p4">
<span class="pali m-text">Dasaṅguliṁ añjaliṁ paggahetvā.</span><br />
</p>
<p id="ja524c12p1">
<span class="pali m-text">‘Gaccheva kho tvaṁ taramānarūpo,</span><br />
</p>
<p id="ja524c12p2">
<span class="pali m-text">Mā taṁ amittā punaraggahesuṁ;</span><br />
</p>
<p id="ja524c12p3">
<span class="pali m-text">Dukkho hi luddehi punā samāgamo,</span><br />
</p>
<p id="ja524c12p4">
<span class="pali m-text">Adassanaṁ bhojaputtāna gaccha’.</span><br />
</p>
<p id="ja524c13p1">
<span class="pali m-text">Agamāsi so rahadaṁ vippasannaṁ,</span><br />
</p>
<p id="ja524c13p2">
<span class="pali m-text">Nīlobhāsaṁ ramaṇīyaṁ sutitthaṁ;</span><br />
</p>
<p id="ja524c13p3">
<span class="pali m-text">Samotataṁ jambuhi vetasāhi,</span><br />
</p>
<p id="ja524c13p4">
<span class="pali m-text">Pāvekkhi nittiṇṇabhayo patīto.</span><br />
</p>
<p id="ja524c14p1">
<span class="pali m-text">So taṁ pavissa na cirassa nāgo,</span><br />
</p>
<p id="ja524c14p2">
<span class="pali m-text">Dibbena me pāturahuṁ janinda;</span><br />
</p>
<p id="ja524c14p3">
<span class="pali m-text">Upaṭṭhahī maṁ pitaraṁva putto,</span><br />
</p>
<p id="ja524c14p4">
<span class="pali m-text">Hadayaṅgamaṁ kaṇṇasukhaṁ bhaṇanto.</span><br />
</p>
<p id="ja524c15p1">
<span class="pali m-text">‘Tvaṁ mesi mātā ca pitā aḷāra,</span><br />
</p>
<p id="ja524c15p2">
<span class="pali m-text">Abbhantaro pāṇadado sahāyo;</span><br />
</p>
<p id="ja524c15p3">
<span class="pali m-text">Sakañca iddhiṁ paṭilābhakosmi,</span><br />
</p>
<p id="ja524c15p4">
<span class="pali m-text">Aḷāra passa me nivesanāni;</span><br />
</p>
<p id="ja524c15p5">
<span class="pali m-text">Pahūtabhakkhaṁ bahuannapānaṁ,</span><br />
</p>
<p id="ja524c15p6">
<span class="pali m-text">Masakkasāraṁ viya vāsavassa.</span><br />
</p>
<p id="ja524c16p1">
<span class="pali m-text">Taṁ bhūmibhāgehi upetarūpaṁ,</span><br />
</p>
<p id="ja524c16p2">
<span class="pali m-text">Asakkharā ceva mudū subhā ca;</span><br />
</p>
<p id="ja524c16p3">
<span class="pali m-text">Nīcattiṇā apparajā ca bhūmi,</span><br />
</p>
<p id="ja524c16p4">
<span class="pali m-text">Pāsādikā yattha jahanti sokaṁ.</span><br />
</p>
<p id="ja524c17p1">
<span class="pali m-text">Anāvakulā veḷuriyūpanīlā,</span><br />
</p>
<p id="ja524c17p2">
<span class="pali m-text">Catuddisaṁ ambavanaṁ surammaṁ;</span><br />
</p>
<p id="ja524c17p3">
<span class="pali m-text">Pakkā ca pesī ca phalā suphullā,</span><br />
</p>
<p id="ja524c17p4">
<span class="pali m-text">Niccotukā dhārayantī phalāni’.</span><br />
</p>
<p id="ja524c18p1">
<span class="pali m-text">Tesaṁ vanānaṁ naradeva majjhe,</span><br />
</p>
<p id="ja524c18p2">
<span class="pali m-text">Nivesanaṁ bhassarasannikāsaṁ;</span><br />
</p>
<p id="ja524c18p3">
<span class="pali m-text">Rajataggaḷaṁ sovaṇṇamayaṁ uḷāraṁ,</span><br />
</p>
<p id="ja524c18p4">
<span class="pali m-text">Obhāsatī vijjurivantalikkhe.</span><br />
</p>
<p id="ja524c19p1">
<span class="pali m-text">Maṇīmayā soṇṇamayā uḷārā,</span><br />
</p>
<p id="ja524c19p2">
<span class="pali m-text">Anekacittā satataṁ sunimmitā;</span><br />
</p>
<p id="ja524c19p3">
<span class="pali m-text">Paripūrā kaññāhi alaṅkatābhi,</span><br />
</p>
<p id="ja524c19p4">
<span class="pali m-text">Suvaṇṇakāyūradharāhi rāja.</span><br />
</p>
<p id="ja524c20p1">
<span class="pali m-text">So saṅkhapālo taramānarūpo,</span><br />
</p>
<p id="ja524c20p2">
<span class="pali m-text">Pāsādamāruyha anomavaṇṇo;</span><br />
</p>
<p id="ja524c20p3">
<span class="pali m-text">Sahassathambhaṁ atulānubhāvaṁ,</span><br />
</p>
<p id="ja524c20p4">
<span class="pali m-text">Yatthassa bhariyā mahesī ahosi.</span><br />
</p>
<p id="ja524c21p1">
<span class="pali m-text">Ekā ca nārī taramānarūpā,</span><br />
</p>
<p id="ja524c21p2">
<span class="pali m-text">Ādāya veḷuriyamayaṁ mahagghaṁ;</span><br />
</p>
<p id="ja524c21p3">
<span class="pali m-text">Subhaṁ maṇiṁ jātimantūpapannaṁ,</span><br />
</p>
<p id="ja524c21p4">
<span class="pali m-text">Acoditā āsanamabbhihāsi.</span><br />
</p>
<p id="ja524c22p1">
<span class="pali m-text">Tato maṁ urago hatthe gahetvā,</span><br />
</p>
<p id="ja524c22p2">
<span class="pali m-text">Nisīdayī pāmukhaāsanasmiṁ;</span><br />
</p>
<p id="ja524c22p3">
<span class="pali m-text">‘Idamāsanaṁ atra bhavaṁ nisīdatu,</span><br />
</p>
<p id="ja524c22p4">
<span class="pali m-text">Bhavañhi me aññataro garūnaṁ’.</span><br />
</p>
<p id="ja524c23p1">
<span class="pali m-text">Aññā ca nārī taramānarūpā,</span><br />
</p>
<p id="ja524c23p2">
<span class="pali m-text">Ādāya vāriṁ upasaṅkamitvā;</span><br />
</p>
<p id="ja524c23p3">
<span class="pali m-text">Pādāni pakkhālayī me janinda,</span><br />
</p>
<p id="ja524c23p4">
<span class="pali m-text">Bhariyāva bhattū patino piyassa.</span><br />
</p>
<p id="ja524c24p1">
<span class="pali m-text">Aparā ca nārī taramānarūpā,</span><br />
</p>
<p id="ja524c24p2">
<span class="pali m-text">Paggayha sovaṇṇamayāya pātiyā;</span><br />
</p>
<p id="ja524c24p3">
<span class="pali m-text">Anekasūpaṁ vividhaṁ viyañjanaṁ,</span><br />
</p>
<p id="ja524c24p4">
<span class="pali m-text">Upanāmayī bhatta manuññarūpaṁ.</span><br />
</p>
<p id="ja524c25p1">
<span class="pali m-text">Turiyehi maṁ bhārata bhuttavantaṁ,</span><br />
</p>
<p id="ja524c25p2">
<span class="pali m-text">Upaṭṭhahuṁ bhattu mano viditvā;</span><br />
</p>
<p id="ja524c25p3">
<span class="pali m-text">Tatuttariṁ maṁ nipatī mahantaṁ,</span><br />
</p>
<p id="ja524c25p4">
<span class="pali m-text">Dibbehi kāmehi anappakehi.</span><br />
</p>
<p id="ja524c26p1">
<span class="pali m-text">‘Bhariyā mametā tisatā aḷāra,</span><br />
</p>
<p id="ja524c26p2">
<span class="pali m-text">Sabbattamajjhā padumuttarābhā;</span><br />
</p>
<p id="ja524c26p3">
<span class="pali m-text">Aḷāra etāssu te kāmakārā,</span><br />
</p>
<p id="ja524c26p4">
<span class="pali m-text">Dadāmi te tā paricārayassu’.</span><br />
</p>
<p id="ja524c27p1">
<span class="pali m-text">Saṁvaccharaṁ dibbarasānubhutvā,</span><br />
</p>
<p id="ja524c27p2">
<span class="pali m-text">Tadāssuhaṁ uttarimajjhabhāsiṁ;</span><br />
</p>
<p id="ja524c27p3">
<span class="pali m-text">‘Nāgassidaṁ kinti kathañca laddhaṁ,</span><br />
</p>
<p id="ja524c27p4">
<span class="pali m-text">Kathajjhagamāsi vimānaseṭṭhaṁ.</span><br />
</p>
<p id="ja524c28p1">
<span class="pali m-text">Adhiccaladdhaṁ pariṇāmajaṁ te,</span><br />
</p>
<p id="ja524c28p2">
<span class="pali m-text">Sayaṅkataṁ udāhu devehi dinnaṁ;</span><br />
</p>
<p id="ja524c28p3">
<span class="pali m-text">Pucchāmi taṁ nāgarājetamatthaṁ,</span><br />
</p>
<p id="ja524c28p4">
<span class="pali m-text">Kathajjhagamāsi vimānaseṭṭhaṁ’.</span><br />
</p>
<p id="ja524c29p1">
<span class="pali m-text">‘Nādhiccaladdhaṁ na pariṇāmajaṁ me,</span><br />
</p>
<p id="ja524c29p2">
<span class="pali m-text">Na sayaṅkataṁ nāpi devehi dinnaṁ;</span><br />
</p>
<p id="ja524c29p3">
<span class="pali m-text">Sakehi kammehi apāpakehi,</span><br />
</p>
<p id="ja524c29p4">
<span class="pali m-text">Puññehi me laddhamidaṁ vimānaṁ’.</span><br />
</p>
<p id="ja524c30p1">
<span class="pali m-text">‘Kiṁ te vataṁ kiṁ pana brahmacariyaṁ,</span><br />
</p>
<p id="ja524c30p2">
<span class="pali m-text">Kissa suciṇṇassa ayaṁ vipāko;</span><br />
</p>
<p id="ja524c30p3">
<span class="pali m-text">Akkhāhi me nāgarājetamatthaṁ,</span><br />
</p>
<p id="ja524c30p4">
<span class="pali m-text">Kathaṁ nu te laddhamidaṁ vimānaṁ’.</span><br />
</p>
<p id="ja524c31p1">
<span class="pali m-text">‘Rājā ahosiṁ magadhānamissaro,</span><br />
</p>
<p id="ja524c31p2">
<span class="pali m-text">Duyyodhano nāma mahānubhāvo;</span><br />
</p>
<p id="ja524c31p3">
<span class="pali m-text">So ittaraṁ jīvitaṁ saṁviditvā,</span><br />
</p>
<p id="ja524c31p4">
<span class="pali m-text">Asassataṁ vipariṇāmadhammaṁ.</span><br />
</p>
<p id="ja524c32p1">
<span class="pali m-text">Annañca pānañca pasannacitto,</span><br />
</p>
<p id="ja524c32p2">
<span class="pali m-text">Sakkacca dānaṁ vipulaṁ adāsiṁ;</span><br />
</p>
<p id="ja524c32p3">
<span class="pali m-text">Opānabhūtaṁ me gharaṁ tadāsi,</span><br />
</p>
<p id="ja524c32p4">
<span class="pali m-text">Santappitā samaṇabrāhmaṇā ca.</span><br />
</p>
<p id="ja524c33p1">
<span class="pali m-text">Mālañca gandhañca vilepanañca,</span><br />
</p>
<p id="ja524c33p2">
<span class="pali m-text">Padīpiyaṁ yānamupassayañca;</span><br />
</p>
<p id="ja524c33p3">
<span class="pali m-text">Acchādanaṁ seyyamathannapānaṁ,</span><br />
</p>
<p id="ja524c33p4">
<span class="pali m-text">Sakkacca dānāni adamha tattha.</span><br />
</p>
<p id="ja524c34p1">
<span class="pali m-text">Taṁ me vataṁ taṁ pana brahmacariyaṁ,</span><br />
</p>
<p id="ja524c34p2">
<span class="pali m-text">Tassa suciṇṇassa ayaṁ vipāko;</span><br />
</p>
<p id="ja524c34p3">
<span class="pali m-text">Teneva me laddhamidaṁ vimānaṁ,</span><br />
</p>
<p id="ja524c34p4">
<span class="pali m-text">Pahūtabhakkhaṁ bahuannapānaṁ;</span><br />
</p>
<p id="ja524c34p5">
<span class="pali m-text">Naccehi gītehi cupetarūpaṁ,</span><br />
</p>
<p id="ja524c34p6">
<span class="pali m-text">Ciraṭṭhitikaṁ na ca sassatāyaṁ’.</span><br />
</p>
<p id="ja524c35p1">
<span class="pali m-text">‘Appānubhāvā taṁ mahānubhāvaṁ,</span><br />
</p>
<p id="ja524c35p2">
<span class="pali m-text">Tejassinaṁ hanti atejavanto;</span><br />
</p>
<p id="ja524c35p3">
<span class="pali m-text">Kimeva dāṭhāvudha kiṁ paṭicca,</span><br />
</p>
<p id="ja524c35p4">
<span class="pali m-text">Hatthattamāgacchi vanibbakānaṁ.</span><br />
</p>
<p id="ja524c36p1">
<span class="pali m-text">Bhayaṁ nu te anvagataṁ mahantaṁ,</span><br />
</p>
<p id="ja524c36p2">
<span class="pali m-text">Tejo nu te nānvagaṁ dantamūlaṁ;</span><br />
</p>
<p id="ja524c36p3">
<span class="pali m-text">Kimeva dāṭhāvudha kiṁ paṭicca,</span><br />
</p>
<p id="ja524c36p4">
<span class="pali m-text">Kilesamāpajji vanibbakānaṁ’.</span><br />
</p>
<p id="ja524c37p1">
<span class="pali m-text">‘Na me bhayaṁ anvagataṁ mahantaṁ,</span><br />
</p>
<p id="ja524c37p2">
<span class="pali m-text">Tejo na sakkā mama tehi hantuṁ;</span><br />
</p>
<p id="ja524c37p3">
<span class="pali m-text">Satañca dhammāni sukittitāni,</span><br />
</p>
<p id="ja524c37p4">
<span class="pali m-text">Samuddavelāva duraccayāni.</span><br />
</p>
<p id="ja524c38p1">
<span class="pali m-text">Cātuddasiṁ pañcadasiṁ aḷāra,</span><br />
</p>
<p id="ja524c38p2">
<span class="pali m-text">Uposathaṁ niccamupāvasāmi;</span><br />
</p>
<p id="ja524c38p3">
<span class="pali m-text">Athāgamuṁ soḷasa bhojaputtā,</span><br />
</p>
<p id="ja524c38p4">
<span class="pali m-text">Rajjuṁ gahetvāna daḷhañca pāsaṁ.</span><br />
</p>
<p id="ja524c39p1">
<span class="pali m-text">Bhetvāna nāsaṁ atikassa rajjuṁ,</span><br />
</p>
<p id="ja524c39p2">
<span class="pali m-text">Nayiṁsu maṁ samparigayha luddā;</span><br />
</p>
<p id="ja524c39p3">
<span class="pali m-text">Etādisaṁ dukkhamahaṁ titikkhaṁ,</span><br />
</p>
<p id="ja524c39p4">
<span class="pali m-text">Uposathaṁ appaṭikopayanto’.</span><br />
</p>
<p id="ja524c40p1">
<span class="pali m-text">‘Ekāyane taṁ pathe addasaṁsu,</span><br />
</p>
<p id="ja524c40p2">
<span class="pali m-text">Balena vaṇṇena cupetarūpaṁ;</span><br />
</p>
<p id="ja524c40p3">
<span class="pali m-text">Siriyā paññāya ca bhāvitosi,</span><br />
</p>
<p id="ja524c40p4">
<span class="pali m-text">Kiṁ patthayaṁ nāga tapo karosi’.</span><br />
</p>
<p id="ja524c41p1">
<span class="pali m-text">‘Na puttahetū na dhanassa hetu,</span><br />
</p>
<p id="ja524c41p2">
<span class="pali m-text">Na āyuno cāpi aḷāra hetu;</span><br />
</p>
<p id="ja524c41p3">
<span class="pali m-text">Manussayoniṁ abhipatthayāno,</span><br />
</p>
<p id="ja524c41p4">
<span class="pali m-text">Tasmā parakkamma tapo karomi’.</span><br />
</p>
<p id="ja524c42p1">
<span class="pali m-text">‘Tvaṁ lohitakkho vihatantaraṁso,</span><br />
</p>
<p id="ja524c42p2">
<span class="pali m-text">Alaṅkato kappitakesamassu;</span><br />
</p>
<p id="ja524c42p3">
<span class="pali m-text">Surosito lohitacandanena,</span><br />
</p>
<p id="ja524c42p4">
<span class="pali m-text">Gandhabbarājāva disā pabhāsasi.</span><br />
</p>
<p id="ja524c43p1">
<span class="pali m-text">Deviddhipattosi mahānubhāvo,</span><br />
</p>
<p id="ja524c43p2">
<span class="pali m-text">Sabbehi kāmehi samaṅgibhūto;</span><br />
</p>
<p id="ja524c43p3">
<span class="pali m-text">Pucchāmi taṁ nāgarājetamatthaṁ,</span><br />
</p>
<p id="ja524c43p4">
<span class="pali m-text">Seyyo ito kena manussaloko’.</span><br />
</p>
<p id="ja524c44p1">
<span class="pali m-text">‘Aḷāra nāññatra manussalokā,</span><br />
</p>
<p id="ja524c44p2">
<span class="pali m-text">Suddhī va saṁvijjati saṁyamo vā;</span><br />
</p>
<p id="ja524c44p3">
<span class="pali m-text">Ahañca laddhāna manussayoniṁ,</span><br />
</p>
<p id="ja524c44p4">
<span class="pali m-text">Kāhāmi jātimaraṇassa antaṁ’.</span><br />
</p>
<p id="ja524c45p1">
<span class="pali m-text">‘Saṁvaccharo me vasato tavantike,</span><br />
</p>
<p id="ja524c45p2">
<span class="pali m-text">Annena pānena upaṭṭhitosmi;</span><br />
</p>
<p id="ja524c45p3">
<span class="pali m-text">Āmantayitvāna palemi nāga,</span><br />
</p>
<p id="ja524c45p4">
<span class="pali m-text">Cirappavutthosmi ahaṁ janinda’.</span><br />
</p>
<p id="ja524c46p1">
<span class="pali m-text">‘Puttā ca dārā anujīvino ca,</span><br />
</p>
<p id="ja524c46p2">
<span class="pali m-text">Niccānusiṭṭhā upatiṭṭhathetaṁ;</span><br />
</p>
<p id="ja524c46p3">
<span class="pali m-text">Kaccinnu taṁ nābhisapittha koci,</span><br />
</p>
<p id="ja524c46p4">
<span class="pali m-text">Piyañhi me dassanaṁ tuyhaṁ aḷāra’.</span><br />
</p>
<p id="ja524c47p1">
<span class="pali m-text">‘Yathāpi mātū ca pitū agāre,</span><br />
</p>
<p id="ja524c47p2">
<span class="pali m-text">Putto piyo paṭivihito vaseyya;</span><br />
</p>
<p id="ja524c47p3">
<span class="pali m-text">Tatopi mayhaṁ idhameva seyyo,</span><br />
</p>
<p id="ja524c47p4">
<span class="pali m-text">Cittañhi te nāga mayī pasannaṁ’.</span><br />
</p>
<p id="ja524c48p1">
<span class="pali m-text">‘Maṇī mamaṁ vijjati lohitaṅko,</span><br />
</p>
<p id="ja524c48p2">
<span class="pali m-text">Dhanāharo maṇiratanaṁ uḷāraṁ;</span><br />
</p>
<p id="ja524c48p3">
<span class="pali m-text">Ādāya tvaṁ gaccha sakaṁ niketaṁ,</span><br />
</p>
<p id="ja524c48p4">
<span class="pali m-text">Laddhā dhanaṁ taṁ maṇimossajassu’.</span><br />
</p>
<p id="ja524c49p1">
<span class="pali m-text">Diṭṭhā mayā mānusakāpi kāmā,</span><br />
</p>
<p id="ja524c49p2">
<span class="pali m-text">Asassatā vipariṇāmadhammā;</span><br />
</p>
<p id="ja524c49p3">
<span class="pali m-text">Ādīnavaṁ kāmaguṇesu disvā,</span><br />
</p>
<p id="ja524c49p4">
<span class="pali m-text">Saddhāyahaṁ pabbajitomhi rāja.</span><br />
</p>
<p id="ja524c50p1">
<span class="pali m-text">Dumapphalānīva patanti māṇavā,</span><br />
</p>
<p id="ja524c50p2">
<span class="pali m-text">Daharā ca vuddhā ca sarīrabhedā;</span><br />
</p>
<p id="ja524c50p3">
<span class="pali m-text">Etampi disvā pabbajitomhi rāja,</span><br />
</p>
<p id="ja524c50p4">
<span class="pali m-text">Apaṇṇakaṁ sāmaññameva seyyo”.</span><br />
</p>
<p id="ja524c51p1">
<span class="pali m-text">“Addhā have sevitabbā sapaññā,</span><br />
</p>
<p id="ja524c51p2">
<span class="pali m-text">Bahussutā ye bahuṭhānacintino;</span><br />
</p>
<p id="ja524c51p3">
<span class="pali m-text">Nāgañca sutvāna tavañcaḷāra,</span><br />
</p>
<p id="ja524c51p4">
<span class="pali m-text">Kāhāmi puññāni anappakāni”.</span><br />
</p>
<p id="ja524c52p1">
<span class="pali m-text">“Addhā have sevitabbā sapaññā,</span><br />
</p>
<p id="ja524c52p2">
<span class="pali m-text">Bahussutā ye bahuṭhānacintino;</span><br />
</p>
<p id="ja524c52p3">
<span class="pali m-text">Nāgañca sutvāna mamañca rāja,</span><br />
</p>
<p id="ja524c52p4">
<span class="pali m-text">Karohi puññāni anappakānī”ti.</span><br />
</p>
<p id="ja524c53p1">
<span class="pali m-text">Saṅkhapālajātakaṁ catutthaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/ja0523.html">Previous</a></div>
<div class="m-col-t-6 m-text-right">
<a href="../pages/ja0525.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>