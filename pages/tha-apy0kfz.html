<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0kfz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0kfz.html" />
  <meta property="og:description" content="Paṁsukūlavagga 7 Pulinuppādakattheraapadāna “Pabbate himavantamhi, devalo nāma tāpaso; Tattha me caṅkamo āsi, amanussehi māpito. Jaṭābhārena bharito, kamaṇḍaludharo sadā; Uttamatthaṁ gavesanto, vipinā nikkhamiṁ tadā. Cullāsītisahassāni, sissā mayhaṁ upaṭṭhahuṁ; Sakakammābhipasutā, vasanti vipine tadā. Assamā abhinikkhamma, akaṁ pulinacetiyaṁ; Nānāpupphaṁ samānetvā, taṁ cetiyamapūjayiṁ. Tattha cittaṁ pasādetvā, assamaṁ pavisāmahaṁ; Sabbe …" />
  <meta name="twitter:description" content="Paṁsukūlavagga 7 Pulinuppādakattheraapadāna “Pabbate himavantamhi, devalo nāma tāpaso; Tattha me caṅkamo āsi, amanussehi māpito. Jaṭābhārena bharito, kamaṇḍaludharo sadā; Uttamatthaṁ gavesanto, vipinā nikkhamiṁ tadā. Cullāsītisahassāni, sissā mayhaṁ upaṭṭhahuṁ; Sakakammābhipasutā, vasanti vipine tadā. Assamā abhinikkhamma, akaṁ pulinacetiyaṁ; Nānāpupphaṁ samānetvā, taṁ cetiyamapūjayiṁ. Tattha cittaṁ pasādetvā, assamaṁ pavisāmahaṁ; Sabbe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="pamsukulavagga">
<h2><a href="#pamsukulavagga">Paṁsukūlavagga</a></h2>
<section id="pulinuppadakattheraapadana">
<h3><a href="#pulinuppadakattheraapadana">7 Pulinuppādakattheraapadāna</a></h3>
<p id="tha-ap489c1p1">
<span class="m-text m-primary">“Pabbate himavantamhi,</span><br />
</p>
<p id="tha-ap489c1p2">
<span class="m-text m-primary">devalo nāma tāpaso;</span><br />
</p>
<p id="tha-ap489c1p3">
<span class="m-text m-primary">Tattha me caṅkamo āsi,</span><br />
</p>
<p id="tha-ap489c1p4">
<span class="m-text m-primary">amanussehi māpito.</span><br />
</p>
<p id="tha-ap489c2p1">
<span class="m-text m-primary">Jaṭābhārena bharito,</span><br />
</p>
<p id="tha-ap489c2p2">
<span class="m-text m-primary">kamaṇḍaludharo sadā;</span><br />
</p>
<p id="tha-ap489c2p3">
<span class="m-text m-primary">Uttamatthaṁ gavesanto,</span><br />
</p>
<p id="tha-ap489c2p4">
<span class="m-text m-primary">vipinā nikkhamiṁ tadā.</span><br />
</p>
<p id="tha-ap489c3p1">
<span class="m-text m-primary">Cullāsītisahassāni,</span><br />
</p>
<p id="tha-ap489c3p2">
<span class="m-text m-primary">sissā mayhaṁ upaṭṭhahuṁ;</span><br />
</p>
<p id="tha-ap489c3p3">
<span class="m-text m-primary">Sakakammābhipasutā,</span><br />
</p>
<p id="tha-ap489c3p4">
<span class="m-text m-primary">vasanti vipine tadā.</span><br />
</p>
<p id="tha-ap489c4p1">
<span class="m-text m-primary">Assamā abhinikkhamma,</span><br />
</p>
<p id="tha-ap489c4p2">
<span class="m-text m-primary">akaṁ pulinacetiyaṁ;</span><br />
</p>
<p id="tha-ap489c4p3">
<span class="m-text m-primary">Nānāpupphaṁ samānetvā,</span><br />
</p>
<p id="tha-ap489c4p4">
<span class="m-text m-primary">taṁ cetiyamapūjayiṁ.</span><br />
</p>
<p id="tha-ap489c5p1">
<span class="m-text m-primary">Tattha cittaṁ pasādetvā,</span><br />
</p>
<p id="tha-ap489c5p2">
<span class="m-text m-primary">assamaṁ pavisāmahaṁ;</span><br />
</p>
<p id="tha-ap489c5p3">
<span class="m-text m-primary">Sabbe sissā samāgantvā,</span><br />
</p>
<p id="tha-ap489c5p4">
<span class="m-text m-primary">etamatthaṁ pucchiṁsu maṁ.</span><br />
</p>
<p id="tha-ap489c6p1">
<span class="m-text m-primary">‘Pulinena kato thūpo,</span><br />
</p>
<p id="tha-ap489c6p2">
<span class="m-text m-primary">yaṁ tvaṁ deva namassasi;</span><br />
</p>
<p id="tha-ap489c6p3">
<span class="m-text m-primary">Mayampi ñātumicchāma,</span><br />
</p>
<p id="tha-ap489c6p4">
<span class="m-text m-primary">puṭṭho ācikkha no tuvaṁ’.</span><br />
</p>
<p id="tha-ap489c7p1">
<span class="m-text m-primary">‘Niddiṭṭhā nu mantapade,</span><br />
</p>
<p id="tha-ap489c7p2">
<span class="m-text m-primary">cakkhumanto mahāyasā;</span><br />
</p>
<p id="tha-ap489c7p3">
<span class="m-text m-primary">Te kho ahaṁ namassāmi,</span><br />
</p>
<p id="tha-ap489c7p4">
<span class="m-text m-primary">buddhaseṭṭhe mahāyase.</span><br />
</p>
<p id="tha-ap489c8p1">
<span class="m-text m-primary">Kīdisā te mahāvīrā,</span><br />
</p>
<p id="tha-ap489c8p2">
<span class="m-text m-primary">sabbaññū lokanāyakā;</span><br />
</p>
<p id="tha-ap489c8p3">
<span class="m-text m-primary">Kathaṁvaṇṇā kathaṁsīlā,</span><br />
</p>
<p id="tha-ap489c8p4">
<span class="m-text m-primary">kīdisā te mahāyasā.</span><br />
</p>
<p id="tha-ap489c9p1">
<span class="m-text m-primary">Bāttiṁsalakkhaṇā buddhā,</span><br />
</p>
<p id="tha-ap489c9p2">
<span class="m-text m-primary">cattālīsadijāpi ca;</span><br />
</p>
<p id="tha-ap489c9p3">
<span class="m-text m-primary">Nettā gopakhumā tesaṁ,</span><br />
</p>
<p id="tha-ap489c9p4">
<span class="m-text m-primary">jiñjukā phalasannibhā.</span><br />
</p>
<p id="tha-ap489c10p1">
<span class="m-text m-primary">Gacchamānā ca te buddhā,</span><br />
</p>
<p id="tha-ap489c10p2">
<span class="m-text m-primary">yugamattañca pekkhare;</span><br />
</p>
<p id="tha-ap489c10p3">
<span class="m-text m-primary">Na tesaṁ jāṇu nadati,</span><br />
</p>
<p id="tha-ap489c10p4">
<span class="m-text m-primary">sandhisaddo na suyyati.</span><br />
</p>
<p id="tha-ap489c11p1">
<span class="m-text m-primary">Gacchamānā ca sugatā,</span><br />
</p>
<p id="tha-ap489c11p2">
<span class="m-text m-primary">uddharantāva gacchare;</span><br />
</p>
<p id="tha-ap489c11p3">
<span class="m-text m-primary">Paṭhamaṁ dakkhiṇaṁ pādaṁ,</span><br />
</p>
<p id="tha-ap489c11p4">
<span class="m-text m-primary">buddhānaṁ esa dhammatā.</span><br />
</p>
<p id="tha-ap489c12p1">
<span class="m-text m-primary">Asambhītā ca te buddhā,</span><br />
</p>
<p id="tha-ap489c12p2">
<span class="m-text m-primary">migarājāva kesarī;</span><br />
</p>
<p id="tha-ap489c12p3">
<span class="m-text m-primary">Nevukkaṁsenti attānaṁ,</span><br />
</p>
<p id="tha-ap489c12p4">
<span class="m-text m-primary">no ca vambhenti pāṇinaṁ.</span><br />
</p>
<p id="tha-ap489c13p1">
<span class="m-text m-primary">Mānāvamānato muttā,</span><br />
</p>
<p id="tha-ap489c13p2">
<span class="m-text m-primary">samā sabbesu pāṇisu;</span><br />
</p>
<p id="tha-ap489c13p3">
<span class="m-text m-primary">Anattukkaṁsakā buddhā,</span><br />
</p>
<p id="tha-ap489c13p4">
<span class="m-text m-primary">buddhānaṁ esa dhammatā.</span><br />
</p>
<p id="tha-ap489c14p1">
<span class="m-text m-primary">Uppajjantā ca sambuddhā,</span><br />
</p>
<p id="tha-ap489c14p2">
<span class="m-text m-primary">ālokaṁ dassayanti te;</span><br />
</p>
<p id="tha-ap489c14p3">
<span class="m-text m-primary">Chappakāraṁ pakampenti,</span><br />
</p>
<p id="tha-ap489c14p4">
<span class="m-text m-primary">kevalaṁ vasudhaṁ imaṁ.</span><br />
</p>
<p id="tha-ap489c15p1">
<span class="m-text m-primary">Passanti nirayañcete,</span><br />
</p>
<p id="tha-ap489c15p2">
<span class="m-text m-primary">nibbāti nirayo tadā;</span><br />
</p>
<p id="tha-ap489c15p3">
<span class="m-text m-primary">Pavassati mahāmegho,</span><br />
</p>
<p id="tha-ap489c15p4">
<span class="m-text m-primary">buddhānaṁ esa dhammatā.</span><br />
</p>
<p id="tha-ap489c16p1">
<span class="m-text m-primary">Īdisā te mahānāgā,</span><br />
</p>
<p id="tha-ap489c16p2">
<span class="m-text m-primary">atulā ca mahāyasā;</span><br />
</p>
<p id="tha-ap489c16p3">
<span class="m-text m-primary">Vaṇṇato anatikkantā,</span><br />
</p>
<p id="tha-ap489c16p4">
<span class="m-text m-primary">appameyyā tathāgatā’.</span><br />
</p>
<p id="tha-ap489c17p1">
<span class="m-text m-primary">Anumodiṁsu me vākyaṁ,</span><br />
</p>
<p id="tha-ap489c17p2">
<span class="m-text m-primary">sabbe sissā sagāravā;</span><br />
</p>
<p id="tha-ap489c17p3">
<span class="m-text m-primary">Tathā ca paṭipajjiṁsu,</span><br />
</p>
<p id="tha-ap489c17p4">
<span class="m-text m-primary">yathāsatti yathābalaṁ.</span><br />
</p>
<p id="tha-ap489c18p1">
<span class="m-text m-primary">Paṭipūjenti pulinaṁ,</span><br />
</p>
<p id="tha-ap489c18p2">
<span class="m-text m-primary">sakakammābhilāsino;</span><br />
</p>
<p id="tha-ap489c18p3">
<span class="m-text m-primary">Saddahantā mama vākyaṁ,</span><br />
</p>
<p id="tha-ap489c18p4">
<span class="m-text m-primary">buddhasakkatamānasā.</span><br />
</p>
<p id="tha-ap489c19p1">
<span class="m-text m-primary">Tadā cavitvā tusitā,</span><br />
</p>
<p id="tha-ap489c19p2">
<span class="m-text m-primary">devaputto mahāyaso;</span><br />
</p>
<p id="tha-ap489c19p3">
<span class="m-text m-primary">Uppajji mātukucchimhi,</span><br />
</p>
<p id="tha-ap489c19p4">
<span class="m-text m-primary">dasasahassi kampatha.</span><br />
</p>
<p id="tha-ap489c20p1">
<span class="m-text m-primary">Assamassāvidūramhi,</span><br />
</p>
<p id="tha-ap489c20p2">
<span class="m-text m-primary">caṅkamamhi ṭhito ahaṁ;</span><br />
</p>
<p id="tha-ap489c20p3">
<span class="m-text m-primary">Sabbe sissā samāgantvā,</span><br />
</p>
<p id="tha-ap489c20p4">
<span class="m-text m-primary">āgacchuṁ mama santike.</span><br />
</p>
<p id="tha-ap489c21p1">
<span class="m-text m-primary">‘Usabhova mahī nadati,</span><br />
</p>
<p id="tha-ap489c21p2">
<span class="m-text m-primary">migarājāva kūjati;</span><br />
</p>
<p id="tha-ap489c21p3">
<span class="m-text m-primary">Susumārova saḷati,</span><br />
</p>
<p id="tha-ap489c21p4">
<span class="m-text m-primary">kiṁ vipāko bhavissati’.</span><br />
</p>
<p id="tha-ap489c22p1">
<span class="m-text m-primary">‘Yaṁ pakittemi sambuddhaṁ,</span><br />
</p>
<p id="tha-ap489c22p2">
<span class="m-text m-primary">sikatāthūpasantike;</span><br />
</p>
<p id="tha-ap489c22p3">
<span class="m-text m-primary">So dāni bhagavā satthā,</span><br />
</p>
<p id="tha-ap489c22p4">
<span class="m-text m-primary">mātukucchimupāgami’.</span><br />
</p>
<p id="tha-ap489c23p1">
<span class="m-text m-primary">Tesaṁ dhammakathaṁ vatvā,</span><br />
</p>
<p id="tha-ap489c23p2">
<span class="m-text m-primary">kittayitvā mahāmuniṁ;</span><br />
</p>
<p id="tha-ap489c23p3">
<span class="m-text m-primary">Uyyojetvā sake sisse,</span><br />
</p>
<p id="tha-ap489c23p4">
<span class="m-text m-primary">pallaṅkamābhujiṁ ahaṁ.</span><br />
</p>
<p id="tha-ap489c24p1">
<span class="m-text m-primary">Balañca vata me khīṇaṁ,</span><br />
</p>
<p id="tha-ap489c24p2">
<span class="m-text m-primary">byādhinā paramena taṁ;</span><br />
</p>
<p id="tha-ap489c24p3">
<span class="m-text m-primary">Buddhaseṭṭhaṁ saritvāna,</span><br />
</p>
<p id="tha-ap489c24p4">
<span class="m-text m-primary">tattha kālaṅkato ahaṁ.</span><br />
</p>
<p id="tha-ap489c25p1">
<span class="m-text m-primary">Sabbe sissā samāgantvā,</span><br />
</p>
<p id="tha-ap489c25p2">
<span class="m-text m-primary">akaṁsu citakaṁ tadā;</span><br />
</p>
<p id="tha-ap489c25p3">
<span class="m-text m-primary">Kaḷevarañca me gayha,</span><br />
</p>
<p id="tha-ap489c25p4">
<span class="m-text m-primary">citakaṁ abhiropayuṁ.</span><br />
</p>
<p id="tha-ap489c26p1">
<span class="m-text m-primary">Citakaṁ parivāretvā,</span><br />
</p>
<p id="tha-ap489c26p2">
<span class="m-text m-primary">sīse katvāna añjaliṁ;</span><br />
</p>
<p id="tha-ap489c26p3">
<span class="m-text m-primary">Sokasallaparetā te,</span><br />
</p>
<p id="tha-ap489c26p4">
<span class="m-text m-primary">vikkandiṁsu samāgatā.</span><br />
</p>
<p id="tha-ap489c27p1">
<span class="m-text m-primary">Tesaṁ lālappamānānaṁ,</span><br />
</p>
<p id="tha-ap489c27p2">
<span class="m-text m-primary">agamaṁ citakaṁ tadā;</span><br />
</p>
<p id="tha-ap489c27p3">
<span class="m-text m-primary">‘Ahaṁ ācariyo tumhaṁ,</span><br />
</p>
<p id="tha-ap489c27p4">
<span class="m-text m-primary">mā socittha sumedhasā.</span><br />
</p>
<p id="tha-ap489c28p1">
<span class="m-text m-primary">Sadatthe vāyameyyātha,</span><br />
</p>
<p id="tha-ap489c28p2">
<span class="m-text m-primary">rattindivamatanditā;</span><br />
</p>
<p id="tha-ap489c28p3">
<span class="m-text m-primary">Mā vo pamattā ahuttha,</span><br />
</p>
<p id="tha-ap489c28p4">
<span class="m-text m-primary">khaṇo vo paṭipādito’.</span><br />
</p>
<p id="tha-ap489c29p1">
<span class="m-text m-primary">Sake sissenusāsitvā,</span><br />
</p>
<p id="tha-ap489c29p2">
<span class="m-text m-primary">devalokaṁ punāgamiṁ;</span><br />
</p>
<p id="tha-ap489c29p3">
<span class="m-text m-primary">Aṭṭhārasa ca kappāni,</span><br />
</p>
<p id="tha-ap489c29p4">
<span class="m-text m-primary">devaloke ramāmahaṁ.</span><br />
</p>
<p id="tha-ap489c30p1">
<span class="m-text m-primary">Satānaṁ pañcakkhattuñca,</span><br />
</p>
<p id="tha-ap489c30p2">
<span class="m-text m-primary">cakkavattī ahosahaṁ;</span><br />
</p>
<p id="tha-ap489c30p3">
<span class="m-text m-primary">Anekasatakkhattuñca,</span><br />
</p>
<p id="tha-ap489c30p4">
<span class="m-text m-primary">devarajjamakārayiṁ.</span><br />
</p>
<p id="tha-ap489c31p1">
<span class="m-text m-primary">Avasesesu kappesu,</span><br />
</p>
<p id="tha-ap489c31p2">
<span class="m-text m-primary">vokiṇṇo saṁsariṁ ahaṁ;</span><br />
</p>
<p id="tha-ap489c31p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap489c31p4">
<span class="m-text m-primary">uppādassa idaṁ phalaṁ.</span><br />
</p>
<p id="tha-ap489c32p1">
<span class="m-text m-primary">Yathā komudike māse,</span><br />
</p>
<p id="tha-ap489c32p2">
<span class="m-text m-primary">bahū pupphanti pādapā;</span><br />
</p>
<p id="tha-ap489c32p3">
<span class="m-text m-primary">Tathevāhampi samaye,</span><br />
</p>
<p id="tha-ap489c32p4">
<span class="m-text m-primary">pupphitomhi mahesinā.</span><br />
</p>
<p id="tha-ap489c33p1">
<span class="m-text m-primary">Vīriyaṁ me dhuradhorayhaṁ,</span><br />
</p>
<p id="tha-ap489c33p2">
<span class="m-text m-primary">yogakkhemādhivāhanaṁ;</span><br />
</p>
<p id="tha-ap489c33p3">
<span class="m-text m-primary">Nāgova bandhanaṁ chetvā,</span><br />
</p>
<p id="tha-ap489c33p4">
<span class="m-text m-primary">viharāmi anāsavo.</span><br />
</p>
<p id="tha-ap489c34p1">
<span class="m-text m-primary">Satasahassito kappe,</span><br />
</p>
<p id="tha-ap489c34p2">
<span class="m-text m-primary">yaṁ buddhamabhikittayiṁ;</span><br />
</p>
<p id="tha-ap489c34p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap489c34p4">
<span class="m-text m-primary">kittanāya idaṁ phalaṁ.</span><br />
</p>
<p id="tha-ap489c35p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap489c35p2">
<span class="m-text m-primary">…pe…</span><br />
</p>
<p id="tha-ap489c35p3">
<span class="m-text m-primary">viharāmi anāsavo.</span><br />
</p>
<p id="tha-ap489c36p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap489c36p2">
<span class="m-text m-primary">…pe…</span><br />
</p>
<p id="tha-ap489c36p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap489c37p1">
<span class="m-text m-primary">Paṭisambhidā catasso,</span><br />
</p>
<p id="tha-ap489c37p2">
<span class="m-text m-primary">…pe…</span><br />
</p>
<p id="tha-ap489c37p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap489c38p1">
<span class="m-text m-primary">Itthaṁ sudaṁ āyasmā pulinuppādako thero imā gāthāyo abhāsitthāti.</span><br />
</p>
<p id="tha-ap489c39p1">
<span class="m-text m-primary">Pulinuppādakattherassāpadānaṁ sattamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>