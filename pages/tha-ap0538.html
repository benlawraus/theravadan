<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0538.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0537.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0539.html">Next</a></div>
</div>
<p id="tha-ap538c0p2">
<span class="pali m-text">Kaccāyanavagga</span><br />
</p>
<section id="bahiyattheraapadana">
<span id="tha-ap538c0p3"></span><h2><span class="pali m-text">6. Bāhiyattheraapadāna</span></h2>
<p id="tha-ap538c1p1">
<span class="pali m-text">“Ito satasahassamhi,</span><br />
</p>
<p id="tha-ap538c1p2">
<span class="pali m-text">kappe uppajji nāyako;</span><br />
</p>
<p id="tha-ap538c1p3">
<span class="pali m-text">Mahappabho tilokaggo,</span><br />
</p>
<p id="tha-ap538c1p4">
<span class="pali m-text">nāmena padumuttaro.</span><br />
</p>
<p id="tha-ap538c2p1">
<span class="pali m-text">Khippābhiññassa bhikkhussa,</span><br />
</p>
<p id="tha-ap538c2p2">
<span class="pali m-text">guṇaṁ kittayato mune;</span><br />
</p>
<p id="tha-ap538c2p3">
<span class="pali m-text">Sutvā udaggacittohaṁ,</span><br />
</p>
<p id="tha-ap538c2p4">
<span class="pali m-text">kāraṁ katvā mahesino.</span><br />
</p>
<p id="tha-ap538c3p1">
<span class="pali m-text">Datvā sattāhikaṁ dānaṁ,</span><br />
</p>
<p id="tha-ap538c3p2">
<span class="pali m-text">sasissassa mune ahaṁ;</span><br />
</p>
<p id="tha-ap538c3p3">
<span class="pali m-text">Abhivādiya sambuddhaṁ,</span><br />
</p>
<p id="tha-ap538c3p4">
<span class="pali m-text">taṁ ṭhānaṁ patthayiṁ tadā.</span><br />
</p>
<p id="tha-ap538c4p1">
<span class="pali m-text">Tato maṁ byākari buddho,</span><br />
</p>
<p id="tha-ap538c4p2">
<span class="pali m-text">‘etaṁ passatha brāhmaṇaṁ;</span><br />
</p>
<p id="tha-ap538c4p3">
<span class="pali m-text">Patitaṁ pādamūle me,</span><br />
</p>
<p id="tha-ap538c4p4">
<span class="pali m-text">cariyaṁ paccavekkhaṇaṁ.</span><br />
</p>
<p id="tha-ap538c5p1">
<span class="pali m-text">Hemayaññopacitaṅgaṁ,</span><br />
</p>
<p id="tha-ap538c5p2">
<span class="pali m-text">avadātatanuttacaṁ;</span><br />
</p>
<p id="tha-ap538c5p3">
<span class="pali m-text">Palambabimbatamboṭṭhaṁ,</span><br />
</p>
<p id="tha-ap538c5p4">
<span class="pali m-text">setatiṇhasamaṁ dijaṁ.</span><br />
</p>
<p id="tha-ap538c6p1">
<span class="pali m-text">Guṇathāmabahutaraṁ,</span><br />
</p>
<p id="tha-ap538c6p2">
<span class="pali m-text">samuggatatanūruhaṁ;</span><br />
</p>
<p id="tha-ap538c6p3">
<span class="pali m-text">Guṇoghāyatanībhūtaṁ,</span><br />
</p>
<p id="tha-ap538c6p4">
<span class="pali m-text">pītisamphullitānanaṁ.</span><br />
</p>
<p id="tha-ap538c7p1">
<span class="pali m-text">Eso patthayate ṭhānaṁ,</span><br />
</p>
<p id="tha-ap538c7p2">
<span class="pali m-text">khippābhiññassa bhikkhuno;</span><br />
</p>
<p id="tha-ap538c7p3">
<span class="pali m-text">Anāgate mahāvīro,</span><br />
</p>
<p id="tha-ap538c7p4">
<span class="pali m-text">gotamo nāma hessati.</span><br />
</p>
<p id="tha-ap538c8p1">
<span class="pali m-text">Tassa dhammesu dāyādo,</span><br />
</p>
<p id="tha-ap538c8p2">
<span class="pali m-text">oraso dhammanimmito;</span><br />
</p>
<p id="tha-ap538c8p3">
<span class="pali m-text">Bāhiyo nāma nāmena,</span><br />
</p>
<p id="tha-ap538c8p4">
<span class="pali m-text">hessati satthu sāvako’.</span><br />
</p>
<p id="tha-ap538c9p1">
<span class="pali m-text">Tadā hi tuṭṭho vuṭṭhāya,</span><br />
</p>
<p id="tha-ap538c9p2">
<span class="pali m-text">yāvajīvaṁ mahāmune;</span><br />
</p>
<p id="tha-ap538c9p3">
<span class="pali m-text">Kāraṁ katvā cuto saggaṁ,</span><br />
</p>
<p id="tha-ap538c9p4">
<span class="pali m-text">agaṁ sabhavanaṁ yathā.</span><br />
</p>
<p id="tha-ap538c10p1">
<span class="pali m-text">Devabhūto manusso vā,</span><br />
</p>
<p id="tha-ap538c10p2">
<span class="pali m-text">sukhito tassa kammuno;</span><br />
</p>
<p id="tha-ap538c10p3">
<span class="pali m-text">Vāhasā saṁsaritvāna,</span><br />
</p>
<p id="tha-ap538c10p4">
<span class="pali m-text">sampattimanubhomahaṁ.</span><br />
</p>
<p id="tha-ap538c11p1">
<span class="pali m-text">Puna kassapavīrassa,</span><br />
</p>
<p id="tha-ap538c11p2">
<span class="pali m-text">atthamentamhi sāsane;</span><br />
</p>
<p id="tha-ap538c11p3">
<span class="pali m-text">Āruyha selasikharaṁ,</span><br />
</p>
<p id="tha-ap538c11p4">
<span class="pali m-text">yuñjitvā jinasāsanaṁ.</span><br />
</p>
<p id="tha-ap538c12p1">
<span class="pali m-text">Visuddhasīlo sappañño,</span><br />
</p>
<p id="tha-ap538c12p2">
<span class="pali m-text">jinasāsanakārako;</span><br />
</p>
<p id="tha-ap538c12p3">
<span class="pali m-text">Tato cutā pañca janā,</span><br />
</p>
<p id="tha-ap538c12p4">
<span class="pali m-text">devalokaṁ agamhase.</span><br />
</p>
<p id="tha-ap538c13p1">
<span class="pali m-text">Tatohaṁ bāhiyo jāto,</span><br />
</p>
<p id="tha-ap538c13p2">
<span class="pali m-text">bhārukacche puruttame;</span><br />
</p>
<p id="tha-ap538c13p3">
<span class="pali m-text">Tato nāvāya pakkhando,</span><br />
</p>
<p id="tha-ap538c13p4">
<span class="pali m-text">sāgaraṁ appasiddhiyaṁ.</span><br />
</p>
<p id="tha-ap538c14p1">
<span class="pali m-text">Tato nāvā abhijjittha,</span><br />
</p>
<p id="tha-ap538c14p2">
<span class="pali m-text">gantvāna katipāhakaṁ;</span><br />
</p>
<p id="tha-ap538c14p3">
<span class="pali m-text">Tadā bhīsanake ghore,</span><br />
</p>
<p id="tha-ap538c14p4">
<span class="pali m-text">patito makarākare.</span><br />
</p>
<p id="tha-ap538c15p1">
<span class="pali m-text">Tadāhaṁ vāyamitvāna,</span><br />
</p>
<p id="tha-ap538c15p2">
<span class="pali m-text">santaritvā mahodadhiṁ;</span><br />
</p>
<p id="tha-ap538c15p3">
<span class="pali m-text">Suppārapaṭṭanavaraṁ,</span><br />
</p>
<p id="tha-ap538c15p4">
<span class="pali m-text">sampatto mandavedhito.</span><br />
</p>
<p id="tha-ap538c16p1">
<span class="pali m-text">Dārucīraṁ nivāsetvā,</span><br />
</p>
<p id="tha-ap538c16p2">
<span class="pali m-text">gāmaṁ piṇḍāya pāvisiṁ;</span><br />
</p>
<p id="tha-ap538c16p3">
<span class="pali m-text">Tadāha so jano tuṭṭho,</span><br />
</p>
<p id="tha-ap538c16p4">
<span class="pali m-text">‘arahāyamidhāgato.</span><br />
</p>
<p id="tha-ap538c17p1">
<span class="pali m-text">Imaṁ annena pānena,</span><br />
</p>
<p id="tha-ap538c17p2">
<span class="pali m-text">vatthena sayanena ca;</span><br />
</p>
<p id="tha-ap538c17p3">
<span class="pali m-text">Bhesajjena ca sakkatvā,</span><br />
</p>
<p id="tha-ap538c17p4">
<span class="pali m-text">hessāma sukhitā mayaṁ’.</span><br />
</p>
<p id="tha-ap538c18p1">
<span class="pali m-text">Paccayānaṁ tadā lābhī,</span><br />
</p>
<p id="tha-ap538c18p2">
<span class="pali m-text">tehi sakkatapūjito;</span><br />
</p>
<p id="tha-ap538c18p3">
<span class="pali m-text">Arahāhanti saṅkappaṁ,</span><br />
</p>
<p id="tha-ap538c18p4">
<span class="pali m-text">uppādesiṁ ayoniso.</span><br />
</p>
<p id="tha-ap538c19p1">
<span class="pali m-text">Tato me cittamaññāya,</span><br />
</p>
<p id="tha-ap538c19p2">
<span class="pali m-text">codayī pubbadevatā;</span><br />
</p>
<p id="tha-ap538c19p3">
<span class="pali m-text">‘Na tvaṁ upāyamaggaññū,</span><br />
</p>
<p id="tha-ap538c19p4">
<span class="pali m-text">kuto tvaṁ arahā bhave’.</span><br />
</p>
<p id="tha-ap538c20p1">
<span class="pali m-text">Codito tāya saṁviggo,</span><br />
</p>
<p id="tha-ap538c20p2">
<span class="pali m-text">tadāhaṁ paripucchi taṁ;</span><br />
</p>
<p id="tha-ap538c20p3">
<span class="pali m-text">‘Ke vā ete kuhiṁ loke,</span><br />
</p>
<p id="tha-ap538c20p4">
<span class="pali m-text">arahanto naruttamā’.</span><br />
</p>
<p id="tha-ap538c21p1">
<span class="pali m-text">‘Sāvatthiyaṁ kosalamandire jino,</span><br />
</p>
<p id="tha-ap538c21p2">
<span class="pali m-text">Pahūtapañño varabhūrimedhaso;</span><br />
</p>
<p id="tha-ap538c21p3">
<span class="pali m-text">So sakyaputto arahā anāsavo,</span><br />
</p>
<p id="tha-ap538c21p4">
<span class="pali m-text">Deseti dhammaṁ arahattapattiyā’.</span><br />
</p>
<p id="tha-ap538c22p1">
<span class="pali m-text">Tadassa sutvā vacanaṁ supīṇito,</span><br />
</p>
<p id="tha-ap538c22p2">
<span class="pali m-text">Nidhiṁva laddhā kapaṇoti vimhito;</span><br />
</p>
<p id="tha-ap538c22p3">
<span class="pali m-text">Udaggacitto arahattamuttamaṁ,</span><br />
</p>
<p id="tha-ap538c22p4">
<span class="pali m-text">Sudassanaṁ daṭṭhumanantagocaraṁ.</span><br />
</p>
<p id="tha-ap538c23p1">
<span class="pali m-text">Tadā tato nikkhamitvāna ‘satthuno,</span><br />
</p>
<p id="tha-ap538c23p2">
<span class="pali m-text">Sadā jinaṁ passāmi vimalānanaṁ’;</span><br />
</p>
<p id="tha-ap538c23p3">
<span class="pali m-text">Upecca rammaṁ vijitavhayaṁ vanaṁ,</span><br />
</p>
<p id="tha-ap538c23p4">
<span class="pali m-text">Dije apucchiṁ ‘kuhiṁ lokanandano’.</span><br />
</p>
<p id="tha-ap538c24p1">
<span class="pali m-text">‘Tato avocuṁ naradevavandito,</span><br />
</p>
<p id="tha-ap538c24p2">
<span class="pali m-text">Puraṁ paviṭṭho asanesanāya so;</span><br />
</p>
<p id="tha-ap538c24p3">
<span class="pali m-text">Sasova khippaṁ munidassanussuko,</span><br />
</p>
<p id="tha-ap538c24p4">
<span class="pali m-text">Upecca vandāhi tamaggapuggalaṁ’.</span><br />
</p>
<p id="tha-ap538c25p1">
<span class="pali m-text">Tatohaṁ tuvaṭaṁ gantvā,</span><br />
</p>
<p id="tha-ap538c25p2">
<span class="pali m-text">sāvatthiṁ puramuttamaṁ;</span><br />
</p>
<p id="tha-ap538c25p3">
<span class="pali m-text">Vicarantaṁ tamaddakkhiṁ,</span><br />
</p>
<p id="tha-ap538c25p4">
<span class="pali m-text">piṇḍatthaṁ apihāgidhaṁ.</span><br />
</p>
<p id="tha-ap538c26p1">
<span class="pali m-text">Pattapāṇiṁ alolakkhaṁ,</span><br />
</p>
<p id="tha-ap538c26p2">
<span class="pali m-text">pācayantaṁ pītākaraṁ;</span><br />
</p>
<p id="tha-ap538c26p3">
<span class="pali m-text">Sirīnilayasaṅkāsaṁ,</span><br />
</p>
<p id="tha-ap538c26p4">
<span class="pali m-text">ravidittiharānanaṁ.</span><br />
</p>
<p id="tha-ap538c27p1">
<span class="pali m-text">Taṁ samecca nipaccāhaṁ,</span><br />
</p>
<p id="tha-ap538c27p2">
<span class="pali m-text">idaṁ vacanamabraviṁ;</span><br />
</p>
<p id="tha-ap538c27p3">
<span class="pali m-text">‘Kupathe vippanaṭṭhassa,</span><br />
</p>
<p id="tha-ap538c27p4">
<span class="pali m-text">saraṇaṁ hohi gotama’.</span><br />
</p>
<p id="tha-ap538c28p1">
<span class="pali m-text">‘Pāṇasantāraṇatthāya,</span><br />
</p>
<p id="tha-ap538c28p2">
<span class="pali m-text">piṇḍāya vicarāmahaṁ;</span><br />
</p>
<p id="tha-ap538c28p3">
<span class="pali m-text">Na te dhammakathākālo’,</span><br />
</p>
<p id="tha-ap538c28p4">
<span class="pali m-text">iccāha munisattamo.</span><br />
</p>
<p id="tha-ap538c29p1">
<span class="pali m-text">Tadā punappunaṁ buddhaṁ,</span><br />
</p>
<p id="tha-ap538c29p2">
<span class="pali m-text">āyāciṁ dhammalālaso;</span><br />
</p>
<p id="tha-ap538c29p3">
<span class="pali m-text">Yo me dhammamadesesi,</span><br />
</p>
<p id="tha-ap538c29p4">
<span class="pali m-text">gambhīraṁ suññataṁ padaṁ.</span><br />
</p>
<p id="tha-ap538c30p1">
<span class="pali m-text">Tassa dhammaṁ suṇitvāna,</span><br />
</p>
<p id="tha-ap538c30p2">
<span class="pali m-text">pāpuṇiṁ āsavakkhayaṁ;</span><br />
</p>
<p id="tha-ap538c30p3">
<span class="pali m-text">Parikkhīṇāyuko santo,</span><br />
</p>
<p id="tha-ap538c30p4">
<span class="pali m-text">aho satthānukampako.</span><br />
</p>
<p id="tha-ap538c31p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap538c31p2">
<span class="pali m-text">…pe…</span><br />
</p>
<p id="tha-ap538c31p3">
<span class="pali m-text">viharāmi anāsavo.</span><br />
</p>
<p id="tha-ap538c32p1">
<span class="pali m-text">Svāgataṁ vata me āsi,</span><br />
</p>
<p id="tha-ap538c32p2">
<span class="pali m-text">…pe…</span><br />
</p>
<p id="tha-ap538c32p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap538c33p1">
<span class="pali m-text">Paṭisambhidā catasso,</span><br />
</p>
<p id="tha-ap538c33p2">
<span class="pali m-text">…pe…</span><br />
</p>
<p id="tha-ap538c33p3">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap538c34p1">
<span class="pali m-text">Evaṁ thero viyākāsi,</span><br />
</p>
<p id="tha-ap538c34p2">
<span class="pali m-text">bāhiyo dārucīriyo;</span><br />
</p>
<p id="tha-ap538c34p3">
<span class="pali m-text">Saṅkārakūṭe patito,</span><br />
</p>
<p id="tha-ap538c34p4">
<span class="pali m-text">bhūtāviṭṭhāya gāviyā.</span><br />
</p>
<p id="tha-ap538c35p1">
<span class="pali m-text">Attano pubbacariyaṁ,</span><br />
</p>
<p id="tha-ap538c35p2">
<span class="pali m-text">kittayitvā mahāmati;</span><br />
</p>
<p id="tha-ap538c35p3">
<span class="pali m-text">Parinibbāyi so thero,</span><br />
</p>
<p id="tha-ap538c35p4">
<span class="pali m-text">sāvatthiyaṁ puruttame.</span><br />
</p>
<p id="tha-ap538c36p1">
<span class="pali m-text">Nagarā nikkhamanto taṁ,</span><br />
</p>
<p id="tha-ap538c36p2">
<span class="pali m-text">disvāna isisattamo;</span><br />
</p>
<p id="tha-ap538c36p3">
<span class="pali m-text">Dārucīradharaṁ dhīraṁ,</span><br />
</p>
<p id="tha-ap538c36p4">
<span class="pali m-text">bāhiyaṁ bāhitāgamaṁ.</span><br />
</p>
<p id="tha-ap538c37p1">
<span class="pali m-text">Bhūmiyaṁ patitaṁ dantaṁ,</span><br />
</p>
<p id="tha-ap538c37p2">
<span class="pali m-text">indaketūva pātitaṁ;</span><br />
</p>
<p id="tha-ap538c37p3">
<span class="pali m-text">Gatāyuṁ sukkhakilesaṁ,</span><br />
</p>
<p id="tha-ap538c37p4">
<span class="pali m-text">jinasāsanakārakaṁ.</span><br />
</p>
<p id="tha-ap538c38p1">
<span class="pali m-text">Tato āmantayī satthā,</span><br />
</p>
<p id="tha-ap538c38p2">
<span class="pali m-text">sāvake sāsane rate;</span><br />
</p>
<p id="tha-ap538c38p3">
<span class="pali m-text">‘Gaṇhatha netvā jhāpetha,</span><br />
</p>
<p id="tha-ap538c38p4">
<span class="pali m-text">tanuṁ sabrahmacārino.</span><br />
</p>
<p id="tha-ap538c39p1">
<span class="pali m-text">Thūpaṁ karotha pūjetha,</span><br />
</p>
<p id="tha-ap538c39p2">
<span class="pali m-text">nibbuto so mahāmati;</span><br />
</p>
<p id="tha-ap538c39p3">
<span class="pali m-text">Khippābhiññānamesaggo,</span><br />
</p>
<p id="tha-ap538c39p4">
<span class="pali m-text">sāvako me vacokaro.</span><br />
</p>
<p id="tha-ap538c40p1">
<span class="pali m-text">Sahassamapi ce gāthā,</span><br />
</p>
<p id="tha-ap538c40p2">
<span class="pali m-text">anatthapadasañhitā;</span><br />
</p>
<p id="tha-ap538c40p3">
<span class="pali m-text">Ekaṁ gāthāpadaṁ seyyo,</span><br />
</p>
<p id="tha-ap538c40p4">
<span class="pali m-text">yaṁ sutvā upasammati.</span><br />
</p>
<p id="tha-ap538c41p1">
<span class="pali m-text">Yattha āpo ca pathavī,</span><br />
</p>
<p id="tha-ap538c41p2">
<span class="pali m-text">tejo vāyo na gādhati;</span><br />
</p>
<p id="tha-ap538c41p3">
<span class="pali m-text">Na tattha sukkā jotanti,</span><br />
</p>
<p id="tha-ap538c41p4">
<span class="pali m-text">ādicco na pakāsati.</span><br />
</p>
<p id="tha-ap538c42p1">
<span class="pali m-text">Na tattha candimā bhāti,</span><br />
</p>
<p id="tha-ap538c42p2">
<span class="pali m-text">tamo tattha na vijjati;</span><br />
</p>
<p id="tha-ap538c42p3">
<span class="pali m-text">Yadā ca attanā vedi,</span><br />
</p>
<p id="tha-ap538c42p4">
<span class="pali m-text">munimonena brāhmaṇo.</span><br />
</p>
<p id="tha-ap538c43p1">
<span class="pali m-text">Atha rūpā arūpā ca,</span><br />
</p>
<p id="tha-ap538c43p2">
<span class="pali m-text">sukhadukkhā vimuccati’;</span><br />
</p>
<p id="tha-ap538c43p3">
<span class="pali m-text">Iccevaṁ abhaṇī nātho,</span><br />
</p>
<p id="tha-ap538c43p4">
<span class="pali m-text">tilokasaraṇo muni”.</span><br />
</p>
<p id="tha-ap538c44p1">
<span class="pali m-text">Itthaṁ sudaṁ āyasmā bāhiyo thero imā gāthāyo abhāsitthāti.</span><br />
</p>
<p id="tha-ap538c45p1">
<span class="pali m-text">Bāhiyattherassāpadānaṁ chaṭṭhaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0537.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0539.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>