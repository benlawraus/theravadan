<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; mnd &raquo; Mahāniddesa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/mndy00bz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Mahāniddesa" />
  <meta name="twitter:title" content="Mahāniddesa" />
  <meta property="og:url" content="/pages/mndy00bz.html" />
  <meta property="og:description" content="Aṭṭhakavagga 10. Purābhedasuttaniddesa Atha purābhedasuttaniddesaṁ vakkhati— **Kathaṁdassī kathaṁsīlo,** **upasantoti vuccati;** **Taṁ me gotama pabrūhi,** **pucchito uttamaṁ naraṁ.** **Kathaṁdassī kathaṁsīlo, upasantoti vuccatī**ti. **Kathaṁdassī**ti kīdisena dassanena samannāgato, kiṁsaṇṭhitena, kiṁpakārena, kiṁpaṭibhāgenāti— kathaṁdassī. **Kathaṁsīlo**ti kīdisena sīlena samannāgato, ki …" />
  <meta name="twitter:description" content="Aṭṭhakavagga 10. Purābhedasuttaniddesa Atha purābhedasuttaniddesaṁ vakkhati— **Kathaṁdassī kathaṁsīlo,** **upasantoti vuccati;** **Taṁ me gotama pabrūhi,** **pucchito uttamaṁ naraṁ.** **Kathaṁdassī kathaṁsīlo, upasantoti vuccatī**ti. **Kathaṁdassī**ti kīdisena dassanena samannāgato, kiṁsaṇṭhitena, kiṁpakārena, kiṁpaṭibhāgenāti— kathaṁdassī. **Kathaṁsīlo**ti kīdisena sīlena samannāgato, ki …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-mnd-index.html">mnd</a> &raquo;
          </span>
          Mahāniddesa
        </h1>
<!-- content -->
<section id="atthakavagga">
<h2><a href="#atthakavagga">Aṭṭhakavagga</a></h2>
<section id="purabhedasuttaniddesa">
<h3><a href="#purabhedasuttaniddesa">10. Purābhedasuttaniddesa</a></h3>
<p id="mnd10c1p1">
<span class="pali m-text">Atha purābhedasuttaniddesaṁ vakkhati—</span><br />
</p>
<p id="mnd10c2p1">
<span class="pali m-text">**Kathaṁdassī kathaṁsīlo,**</span><br />
</p>
<p id="mnd10c2p2">
<span class="pali m-text">**upasantoti vuccati;**</span><br />
</p>
<p id="mnd10c2p3">
<span class="pali m-text">**Taṁ me gotama pabrūhi,**</span><br />
</p>
<p id="mnd10c2p4">
<span class="pali m-text">**pucchito uttamaṁ naraṁ.**</span><br />
</p>
<p id="mnd10c3p1">
<span class="pali m-text">**Kathaṁdassī kathaṁsīlo, upasantoti vuccatī**ti.</span><br />
</p>
<p id="mnd10c3p2">
<span class="pali m-text">**Kathaṁdassī**ti kīdisena dassanena samannāgato, kiṁsaṇṭhitena, kiṁpakārena, kiṁpaṭibhāgenāti—</span><br />
</p>
<p id="mnd10c3p3">
<span class="pali m-text">kathaṁdassī.</span><br />
</p>
<p id="mnd10c3p4">
<span class="pali m-text">**Kathaṁsīlo**ti kīdisena sīlena samannāgato, kiṁsaṇṭhitena, kiṁpakārena, kiṁpaṭibhāgenāti—</span><br />
</p>
<p id="mnd10c3p5">
<span class="pali m-text">kathaṁdassī kathaṁsīlo.</span><br />
</p>
<p id="mnd10c3p6">
<span class="pali m-text">**Upasantoti vuccatī**ti santo upasanto vūpasanto nibbuto paṭipassaddhoti vuccati pavuccati kathīyati bhaṇīyati dīpīyati voharīyati.</span><br />
</p>
<p id="mnd10c3p7">
<span class="pali m-text">Kathaṁdassīti adhipaññaṁ pucchati, kathaṁsīloti adhisīlaṁ pucchati, upasantoti adhicittaṁ pucchatīti—</span><br />
</p>
<p id="mnd10c3p8">
<span class="pali m-text">kathaṁdassī kathaṁsīlo upasantoti vuccati.</span><br />
</p>
<p id="mnd10c4p1">
<span class="pali m-text">**Taṁ me gotama pabrūhī**ti.</span><br />
</p>
<p id="mnd10c4p2">
<span class="pali m-text">**Tan**ti yaṁ pucchāmi, yaṁ yācāmi, yaṁ ajjhesāmi, yaṁ pasādemi.</span><br />
</p>
<p id="mnd10c4p3">
<span class="pali m-text">**Gotamā**ti so nimmito buddhaṁ bhagavantaṁ gottena ālapati.</span><br />
</p>
<p id="mnd10c4p4">
<span class="pali m-text">**Pabrūhī**ti brūhi ācikkha desehi paññapehi paṭṭhapehi vivara vibhaja uttānīkarohi pakāsehīti—</span><br />
</p>
<p id="mnd10c4p5">
<span class="pali m-text">taṁ me gotama pabrūhi.</span><br />
</p>
<p id="mnd10c5p1">
<span class="pali m-text">**Pucchito uttamaṁ naran**ti.</span><br />
</p>
<p id="mnd10c5p2">
<span class="pali m-text">**Pucchito**ti puṭṭho pucchito yācito ajjhesito pasādito.</span><br />
</p>
<p id="mnd10c5p3">
<span class="pali m-text">**Uttamaṁ naran**ti aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ naranti—</span><br />
</p>
<p id="mnd10c5p4">
<span class="pali m-text">pucchito uttamaṁ naraṁ.</span><br />
</p>
<p id="mnd10c6p1">
<span class="pali m-text">Tenāha so nimmito—</span><br />
</p>
<p id="mnd10c7p1">
<span class="pali m-text">“Kathaṁdassī kathaṁsīlo,</span><br />
</p>
<p id="mnd10c7p2">
<span class="pali m-text">upasantoti vuccati;</span><br />
</p>
<p id="mnd10c7p3">
<span class="pali m-text">Taṁ me gotama pabrūhi,</span><br />
</p>
<p id="mnd10c7p4">
<span class="pali m-text">pucchito uttamaṁ naran”ti.</span><br />
</p>
<p id="mnd10c8p1">
<span class="pali m-text">**Vītataṇho purā bhedā,**</span><br />
</p>
<p id="mnd10c8p2">
<span class="pali m-text">(iti bhagavā)</span><br />
</p>
<p id="mnd10c8p3">
<span class="pali m-text">**Pubbamantamanissito;**</span><br />
</p>
<p id="mnd10c8p4">
<span class="pali m-text">**Vemajjhe nupasaṅkheyyo,**</span><br />
</p>
<p id="mnd10c8p5">
<span class="pali m-text">**Tassa natthi purakkhataṁ.**</span><br />
</p>
<p id="mnd10c9p1">
<span class="pali m-text">**Vītataṇho purā bhedā**ti.</span><br />
</p>
<p id="mnd10c9p2">
<span class="pali m-text">Purā kāyassa bhedā, purā attabhāvassa bhedā, purā kaḷevarassa nikkhepā, purā jīvitindriyassa upacchedā vītataṇho vigatataṇho cattataṇho vantataṇho muttataṇho pahīnataṇho paṭinissaṭṭhataṇho, vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo, nicchāto nibbuto sītibhūto sukhappaṭisaṁvedī brahmabhūtena attanā viharati.</span><br />
</p>
<p id="mnd10c10p1">
<span class="pali m-text">**Bhagavā**ti gāravādhivacanaṁ.</span><br />
</p>
<p id="mnd10c10p2">
<span class="pali m-text">Api ca bhaggarāgoti bhagavā,</span><br />
</p>
<p id="mnd10c10p3">
<span class="pali m-text">bhaggadosoti bhagavā,</span><br />
</p>
<p id="mnd10c10p4">
<span class="pali m-text">bhaggamohoti bhagavā,</span><br />
</p>
<p id="mnd10c10p5">
<span class="pali m-text">bhaggamānoti bhagavā,</span><br />
</p>
<p id="mnd10c10p6">
<span class="pali m-text">bhaggadiṭṭhīti bhagavā,</span><br />
</p>
<p id="mnd10c10p7">
<span class="pali m-text">bhaggataṇhoti bhagavā,</span><br />
</p>
<p id="mnd10c10p8">
<span class="pali m-text">bhaggakilesoti bhagavā,</span><br />
</p>
<p id="mnd10c10p9">
<span class="pali m-text">bhaji vibhaji pavibhaji dhammaratananti bhagavā,</span><br />
</p>
<p id="mnd10c10p10">
<span class="pali m-text">bhavānaṁ antakaroti bhagavā,</span><br />
</p>
<p id="mnd10c10p11">
<span class="pali m-text">bhāvitakāyo bhāvitasīlo bhāvitacitto bhāvitapaññoti bhagavā,</span><br />
</p>
<p id="mnd10c10p12">
<span class="pali m-text">bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā,</span><br />
</p>
<p id="mnd10c10p13">
<span class="pali m-text">bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā,</span><br />
</p>
<p id="mnd10c10p14">
<span class="pali m-text">bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā,</span><br />
</p>
<p id="mnd10c10p15">
<span class="pali m-text">bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā,</span><br />
</p>
<p id="mnd10c10p16">
<span class="pali m-text">bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbavihārasamāpattīnanti bhagavā,</span><br />
</p>
<p id="mnd10c10p17">
<span class="pali m-text">bhāgī vā bhagavā dasannaṁ paññābhāvanānaṁ dasannaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā,</span><br />
</p>
<p id="mnd10c10p18">
<span class="pali m-text">bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā,</span><br />
</p>
<p id="mnd10c10p19">
<span class="pali m-text">bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā.</span><br />
</p>
<p id="mnd10c10p20">
<span class="pali m-text">Bhagavāti netaṁ nāmaṁ mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi kataṁ;</span><br />
</p>
<p id="mnd10c10p21">
<span class="pali m-text">vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti yadidaṁ bhagavāti—</span><br />
</p>
<p id="mnd10c10p22">
<span class="pali m-text">vītataṇho purābhedāti bhagavā.</span><br />
</p>
<p id="mnd10c11p1">
<span class="pali m-text">**Pubbamantamanissito**ti pubbanto vuccati atīto addhā.</span><br />
</p>
<p id="mnd10c11p2">
<span class="pali m-text">Atītaṁ addhānaṁ ārabbha taṇhā pahīnā, diṭṭhi paṭinissaṭṭhā taṇhāya pahīnattā, diṭṭhiyā paṭinissaṭṭhattā.</span><br />
</p>
<p id="mnd10c11p3">
<span class="pali m-text">Evampi pubbamantamanissito.</span><br />
</p>
<p id="mnd10c11p4">
<span class="pali m-text">Atha vā “evaṁrūpo ahosiṁ atītamaddhānan”ti tattha nandiṁ na samannāneti,</span><br />
</p>
<p id="mnd10c11p5">
<span class="pali m-text">“evaṁvedano ahosiṁ …</span><br />
</p>
<p id="mnd10c11p6">
<span class="pali m-text">evaṁsañño ahosiṁ …</span><br />
</p>
<p id="mnd10c11p7">
<span class="pali m-text">evaṁsaṅkhāro ahosiṁ …</span><br />
</p>
<p id="mnd10c11p8">
<span class="pali m-text">evaṁviññāṇo ahosiṁ atītamaddhānan”ti tattha nandiṁ na samannāneti.</span><br />
</p>
<p id="mnd10c11p9">
<span class="pali m-text">Evampi pubbamantamanissito.</span><br />
</p>
<p id="mnd10c11p10">
<span class="pali m-text">Atha vā “iti me cakkhu ahosi atītamaddhānaṁ—</span><br />
</p>
<p id="mnd10c11p11">
<span class="pali m-text">iti rūpā”ti tattha na chandarāgapaṭibaddhaṁ hoti viññāṇaṁ, na chandarāgapaṭibaddhattā viññāṇassa na tadabhinandati;</span><br />
</p>
<p id="mnd10c11p12">
<span class="pali m-text">na tadabhinandanto.</span><br />
</p>
<p id="mnd10c11p13">
<span class="pali m-text">Evampi pubbamantamanissito.</span><br />
</p>
<p id="mnd10c11p14">
<span class="pali m-text">“Iti me sotaṁ ahosi atītamaddhānaṁ—</span><br />
</p>
<p id="mnd10c11p15">
<span class="pali m-text">iti saddā”ti, “iti me ghānaṁ ahosi atītamaddhānaṁ—</span><br />
</p>
<p id="mnd10c11p16">
<span class="pali m-text">iti gandhā”ti, “iti me jivhā ahosi atītamaddhānaṁ—</span><br />
</p>
<p id="mnd10c11p17">
<span class="pali m-text">iti rasā”ti, “iti me kāyo ahosi atītamaddhānaṁ—</span><br />
</p>
<p id="mnd10c11p18">
<span class="pali m-text">iti phoṭṭhabbā”ti, “iti me mano ahosi atītamaddhānaṁ—</span><br />
</p>
<p id="mnd10c11p19">
<span class="pali m-text">iti dhammā”ti tattha na chandarāgapaṭibaddhaṁ hoti viññāṇaṁ, na chandarāgapaṭibaddhattā viññāṇassa na tadabhinandati;</span><br />
</p>
<p id="mnd10c11p20">
<span class="pali m-text">na tadabhinandanto.</span><br />
</p>
<p id="mnd10c11p21">
<span class="pali m-text">Evampi pubbamantamanissito.</span><br />
</p>
<p id="mnd10c11p22">
<span class="pali m-text">Atha vā yāni tāni pubbe mātugāmena saddhiṁ hasitalapitakīḷitāni na tadassādeti, na taṁ nikāmeti, na ca tena vittiṁ āpajjati.</span><br />
</p>
<p id="mnd10c11p23">
<span class="pali m-text">Evampi pubbamantamanissito.</span><br />
</p>
<p id="mnd10c12p1">
<span class="pali m-text">**Vemajjhe nupasaṅkheyyo**ti.</span><br />
</p>
<p id="mnd10c12p2">
<span class="pali m-text">**Vemajjhaṁ** vuccati paccuppanno addhā.</span><br />
</p>
<p id="mnd10c12p3">
<span class="pali m-text">Paccuppannaṁ addhānaṁ ārabbha taṇhā pahīnā, diṭṭhi paṭinissaṭṭhā.</span><br />
</p>
<p id="mnd10c12p4">
<span class="pali m-text">Taṇhāya pahīnattā, diṭṭhiyā paṭinissaṭṭhattā rattoti nupasaṅkheyyo, duṭṭhoti nupasaṅkheyyo, mūḷhoti nupasaṅkheyyo, vinibaddhoti nupasaṅkheyyo, parāmaṭṭhoti nupasaṅkheyyo, vikkhepagatoti nupasaṅkheyyo, aniṭṭhaṅgatoti nupasaṅkheyyo, thāmagatoti nupasaṅkheyyo;</span><br />
</p>
<p id="mnd10c12p5">
<span class="pali m-text">te abhisaṅkhārā pahīnā;</span><br />
</p>
<p id="mnd10c12p6">
<span class="pali m-text">abhisaṅkhārānaṁ pahīnattā gatiyā nupasaṅkheyyo, nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.</span><br />
</p>
<p id="mnd10c12p7">
<span class="pali m-text">So hetu natthi paccayo natthi kāraṇaṁ natthi yena saṅkhaṁ gaccheyyāti—</span><br />
</p>
<p id="mnd10c12p8">
<span class="pali m-text">vemajjhe nupasaṅkheyyo.</span><br />
</p>
<p id="mnd10c13p1">
<span class="pali m-text">**Tassa natthi purakkhatan**ti.</span><br />
</p>
<p id="mnd10c13p2">
<span class="pali m-text">**Tassā**ti arahato khīṇāsavassa.</span><br />
</p>
<p id="mnd10c13p3">
<span class="pali m-text">**Purekkhārā**ti dve purekkhārā—</span><br />
</p>
<p id="mnd10c13p4">
<span class="pali m-text">taṇhāpurekkhāro ca diṭṭhipurekkhāro ca …pe…</span><br />
</p>
<p id="mnd10c13p5">
<span class="pali m-text">ayaṁ taṇhāpurekkhāro …pe…</span><br />
</p>
<p id="mnd10c13p6">
<span class="pali m-text">ayaṁ diṭṭhipurekkhāro.</span><br />
</p>
<p id="mnd10c13p7">
<span class="pali m-text">Tassa taṇhāpurekkhāro pahīno, diṭṭhipurekkhāro paṭinissaṭṭho.</span><br />
</p>
<p id="mnd10c13p8">
<span class="pali m-text">Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā diṭṭhiṁ vā purato katvā carati, na taṇhādhajo na taṇhāketu na taṇhādhipateyyo, na diṭṭhidhajo na diṭṭhiketu na diṭṭhādhipateyyo, na taṇhāya vā diṭṭhiyā vā parivārito carati.</span><br />
</p>
<p id="mnd10c13p9">
<span class="pali m-text">Evampi tassa natthi purakkhataṁ.</span><br />
</p>
<p id="mnd10c13p10">
<span class="pali m-text">Atha vā “evaṁrūpo siyaṁ anāgatamaddhānan”ti tattha nandiṁ na samannāneti,</span><br />
</p>
<p id="mnd10c13p11">
<span class="pali m-text">“evaṁvedano siyaṁ …</span><br />
</p>
<p id="mnd10c13p12">
<span class="pali m-text">evaṁsañño siyaṁ …</span><br />
</p>
<p id="mnd10c13p13">
<span class="pali m-text">evaṁsaṅkhāro siyaṁ …</span><br />
</p>
<p id="mnd10c13p14">
<span class="pali m-text">evaṁviññāṇo siyaṁ anāgatamaddhānan”ti tattha nandiṁ na samannāneti.</span><br />
</p>
<p id="mnd10c13p15">
<span class="pali m-text">Evampi tassa natthi purakkhataṁ.</span><br />
</p>
<p id="mnd10c13p16">
<span class="pali m-text">Atha vā “iti me cakkhu siyā anāgatamaddhānaṁ—</span><br />
</p>
<p id="mnd10c13p17">
<span class="pali m-text">iti rūpā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c13p18">
<span class="pali m-text">na tadabhinandanto.</span><br />
</p>
<p id="mnd10c13p19">
<span class="pali m-text">Evampi tassa natthi purakkhataṁ.</span><br />
</p>
<p id="mnd10c13p20">
<span class="pali m-text">“Iti me sotaṁ siyā anāgatamaddhānaṁ—</span><br />
</p>
<p id="mnd10c13p21">
<span class="pali m-text">iti saddā”ti, “iti me ghānaṁ siyā anāgatamaddhānaṁ—</span><br />
</p>
<p id="mnd10c13p22">
<span class="pali m-text">iti gandhā”ti, “iti me jivhā siyā anāgatamaddhānaṁ—</span><br />
</p>
<p id="mnd10c13p23">
<span class="pali m-text">iti rasā”ti, “iti me kāyo siyā anāgatamaddhānaṁ—</span><br />
</p>
<p id="mnd10c13p24">
<span class="pali m-text">iti phoṭṭhabbā”ti, “iti me mano siyā anāgatamaddhānaṁ—</span><br />
</p>
<p id="mnd10c13p25">
<span class="pali m-text">iti dhammā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c13p26">
<span class="pali m-text">na tadabhinandanto.</span><br />
</p>
<p id="mnd10c13p27">
<span class="pali m-text">Evampi tassa natthi purakkhataṁ.</span><br />
</p>
<p id="mnd10c13p28">
<span class="pali m-text">Atha vā “imināhaṁ sīlena vā vatena vā tapena vā brahmacariyena vā devo vā bhavissāmi devaññataro”ti vā appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c13p29">
<span class="pali m-text">na tadabhinandanto.</span><br />
</p>
<p id="mnd10c13p30">
<span class="pali m-text">Evampi tassa natthi purakkhataṁ.</span><br />
</p>
<p id="mnd10c14p1">
<span class="pali m-text">Tenāha bhagavā—</span><br />
</p>
<p id="mnd10c15p1">
<span class="pali m-text">“Vītataṇho purā bhedā,</span><br />
</p>
<p id="mnd10c15p2">
<span class="pali m-text">(iti bhagavā)</span><br />
</p>
<p id="mnd10c15p3">
<span class="pali m-text">Pubbamantamanissito;</span><br />
</p>
<p id="mnd10c15p4">
<span class="pali m-text">Vemajjhe nupasaṅkheyyo,</span><br />
</p>
<p id="mnd10c15p5">
<span class="pali m-text">Tassa natthi purakkhatan”ti.</span><br />
</p>
<p id="mnd10c16p1">
<span class="pali m-text">**Akkodhano asantāsī,**</span><br />
</p>
<p id="mnd10c16p2">
<span class="pali m-text">**avikatthī akukkuco;**</span><br />
</p>
<p id="mnd10c16p3">
<span class="pali m-text">**Mantabhāṇī anuddhato,**</span><br />
</p>
<p id="mnd10c16p4">
<span class="pali m-text">**sa ve vācāyato muni.**</span><br />
</p>
<p id="mnd10c17p1">
<span class="pali m-text">**Akkodhano asantāsī**ti.</span><br />
</p>
<p id="mnd10c17p2">
<span class="pali m-text">**Akkodhano**ti yañhi kho vuttaṁ.</span><br />
</p>
<p id="mnd10c17p3">
<span class="pali m-text">Api ca kodho tāva vattabbo.</span><br />
</p>
<p id="mnd10c17p4">
<span class="pali m-text">Dasahākārehi kodho jāyati—</span><br />
</p>
<p id="mnd10c17p5">
<span class="pali m-text">“anatthaṁ me acarī”ti kodho jāyati,</span><br />
</p>
<p id="mnd10c17p6">
<span class="pali m-text">“anatthaṁ me caratī”ti kodho jāyati,</span><br />
</p>
<p id="mnd10c17p7">
<span class="pali m-text">“anatthaṁ me carissatī”ti kodho jāyati,</span><br />
</p>
<p id="mnd10c17p8">
<span class="pali m-text">“piyassa me manāpassa anatthaṁ acari …</span><br />
</p>
<p id="mnd10c17p9">
<span class="pali m-text">anatthaṁ carati …</span><br />
</p>
<p id="mnd10c17p10">
<span class="pali m-text">anatthaṁ carissatī”ti kodho jāyati,</span><br />
</p>
<p id="mnd10c17p11">
<span class="pali m-text">“appiyassa me amanāpassa atthaṁ acari …</span><br />
</p>
<p id="mnd10c17p12">
<span class="pali m-text">atthaṁ carati …</span><br />
</p>
<p id="mnd10c17p13">
<span class="pali m-text">atthaṁ carissatī”ti kodho jāyati,</span><br />
</p>
<p id="mnd10c17p14">
<span class="pali m-text">aṭṭhāne vā pana kodho jāyati.</span><br />
</p>
<p id="mnd10c17p15">
<span class="pali m-text">Yo evarūpo cittassa āghāto paṭighāto, paṭighaṁ paṭivirodho, kopo pakopo sampakopo, doso padoso sampadoso, cittassa byāpatti manopadoso, kodho kujjhanā kujjhitattaṁ, doso dussanā dussitattaṁ, byāpatti byāpajjanā byāpajjitattaṁ, virodho paṭivirodho caṇḍikkaṁ, asuropo anattamanatā cittassa—</span><br />
</p>
<p id="mnd10c17p16">
<span class="pali m-text">ayaṁ vuccati kodho.</span><br />
</p>
<p id="mnd10c18p1">
<span class="pali m-text">Api ca kodhassa adhimattaparittatā veditabbā.</span><br />
</p>
<p id="mnd10c18p2">
<span class="pali m-text">Atthi kañci kālaṁ kodho cittāvilakaraṇamatto hoti, na ca tāva mukhakulānavikulāno hoti;</span><br />
</p>
<p id="mnd10c18p3">
<span class="pali m-text">atthi kañci kālaṁ kodho mukhakulānavikulānamatto hoti, na ca tāva hanusañcopano hoti;</span><br />
</p>
<p id="mnd10c18p4">
<span class="pali m-text">atthi kañci kālaṁ kodho hanusañcopanamatto hoti, na ca tāva pharusavācaṁ nicchāraṇo hoti;</span><br />
</p>
<p id="mnd10c18p5">
<span class="pali m-text">atthi kañci kālaṁ kodho pharusavācaṁ nicchāraṇamatto hoti, na ca tāva disāvidisānuvilokano hoti;</span><br />
</p>
<p id="mnd10c18p6">
<span class="pali m-text">atthi kañci kālaṁ kodho disāvidisānuvilokanamatto hoti, na ca tāva daṇḍasatthaparāmasano hoti;</span><br />
</p>
<p id="mnd10c18p7">
<span class="pali m-text">atthi kañci kālaṁ kodho daṇḍasatthaparāmasanamatto hoti, na ca tāva daṇḍasatthaabbhukkiraṇo hoti;</span><br />
</p>
<p id="mnd10c18p8">
<span class="pali m-text">atthi kañci kālaṁ kodho daṇḍasatthaabbhukkiraṇamatto hoti, na ca tāva daṇḍasatthaabhinipātano hoti;</span><br />
</p>
<p id="mnd10c18p9">
<span class="pali m-text">atthi kañci kālaṁ kodho daṇḍasatthaabhinipātamatto hoti, na ca tāva chinnavicchinnakaraṇo hoti;</span><br />
</p>
<p id="mnd10c18p10">
<span class="pali m-text">atthi kañci kālaṁ kodho chinnavicchinnakaraṇamatto hoti, na ca tāva sambhañjanapalibhañjano hoti;</span><br />
</p>
<p id="mnd10c18p11">
<span class="pali m-text">atthi kañci kālaṁ kodho sambhañjanapalibhañjanamatto hoti, na ca tāva aṅgamaṅgaapakaḍḍhano hoti;</span><br />
</p>
<p id="mnd10c18p12">
<span class="pali m-text">atthi kañci kālaṁ kodho aṅgamaṅgaapakaḍḍhanamatto hoti, na ca tāva jīvitāvoropano hoti;</span><br />
</p>
<p id="mnd10c18p13">
<span class="pali m-text">atthi kañci kālaṁ kodho jīvitāvoropanamatto hoti, na ca tāva sabbacāgapariccāgāya saṇṭhito hoti.</span><br />
</p>
<p id="mnd10c18p14">
<span class="pali m-text">Yato kodho parapuggalaṁ ghāṭetvā attānaṁ ghāṭeti, ettāvatā kodho paramussadagato paramavepullappatto hoti.</span><br />
</p>
<p id="mnd10c18p15">
<span class="pali m-text">Yassa so kodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati akkodhano.</span><br />
</p>
<p id="mnd10c18p16">
<span class="pali m-text">Kodhassa pahīnattā akkodhano, kodhavatthussa pariññātattā akkodhano, kodhahetussa upacchinnattā akkodhanoti—</span><br />
</p>
<p id="mnd10c18p17">
<span class="pali m-text">akkodhano.</span><br />
</p>
<p id="mnd10c19p1">
<span class="pali m-text">**Asantāsī**ti idhekacco tāsī hoti uttāsī parittāsī, so tasati uttasati parittasati bhāyati santāsaṁ āpajjati.</span><br />
</p>
<p id="mnd10c19p2">
<span class="pali m-text">Kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhīti tasati uttasati parittasati bhāyati santāsaṁ āpajjati.</span><br />
</p>
<p id="mnd10c20p1">
<span class="pali m-text">Idha bhikkhu asantāsī hoti anuttāsī aparittāsī;</span><br />
</p>
<p id="mnd10c20p2">
<span class="pali m-text">so na tasati na uttasati na parittasati na bhāyati na santāsaṁ āpajjati.</span><br />
</p>
<p id="mnd10c20p3">
<span class="pali m-text">Kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhīti na tasati na uttasati na parittasati na bhāyati na santāsaṁ āpajjatīti—</span><br />
</p>
<p id="mnd10c20p4">
<span class="pali m-text">akkodhano asantāsī.</span><br />
</p>
<p id="mnd10c21p1">
<span class="pali m-text">**Avikatthī akukkuco**ti.</span><br />
</p>
<p id="mnd10c21p2">
<span class="pali m-text">Idhekacco katthī hoti vikatthī, so katthati vikatthati—</span><br />
</p>
<p id="mnd10c21p3">
<span class="pali m-text">ahamasmi sīlasampannoti vā vatasampannoti vā sīlabbatasampannoti vā</span><br />
</p>
<p id="mnd10c21p4">
<span class="pali m-text">jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā.</span><br />
</p>
<p id="mnd10c21p5">
<span class="pali m-text">Uccā kulā pabbajitoti vā mahākulā pabbajitoti vā, mahābhogakulā pabbajitoti vā uḷārabhogakulā pabbajitoti vā, ñāto yasassī gahaṭṭhapabbajitānanti vā,</span><br />
</p>
<p id="mnd10c21p6">
<span class="pali m-text">lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā vinayadharoti vā dhammakathikoti vā, āraññikoti vā piṇḍapātikoti vā paṁsukūlikoti vā tecīvarikoti vā, sapadānacārikoti vā khalupacchābhattikoti vā nesajjikoti vā yathāsanthatikoti vā,</span><br />
</p>
<p id="mnd10c21p7">
<span class="pali m-text">paṭhamassa jhānassa lābhīti vā dutiyassa jhānassa lābhīti vā tatiyassa jhānassa lābhīti vā catutthassa jhānassa lābhīti vā, ākāsānañcāyatanasamāpattiyā …</span><br />
</p>
<p id="mnd10c21p8">
<span class="pali m-text">viññāṇañcāyatanasamāpattiyā …</span><br />
</p>
<p id="mnd10c21p9">
<span class="pali m-text">ākiñcaññāyatanasamāpattiyā …</span><br />
</p>
<p id="mnd10c21p10">
<span class="pali m-text">nevasaññānāsaññāyatanasamāpattiyā lābhīti vā katthati vikatthati.</span><br />
</p>
<p id="mnd10c21p11">
<span class="pali m-text">Evaṁ na katthati na vikatthati, katthanā vikatthanā ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—</span><br />
</p>
<p id="mnd10c21p12">
<span class="pali m-text">avikatthī.</span><br />
</p>
<p id="mnd10c22p1">
<span class="pali m-text">**Akukkuco**ti.</span><br />
</p>
<p id="mnd10c22p2">
<span class="pali m-text">**Kukkuccan**ti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ, akappiye kappiyasaññitā kappiye akappiyasaññitā, vikāle kālasaññitā kāle vikālasaññitā, avajje vajjasaññitā vajje avajjasaññitā;</span><br />
</p>
<p id="mnd10c22p3">
<span class="pali m-text">yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho—</span><br />
</p>
<p id="mnd10c22p4">
<span class="pali m-text">idaṁ vuccati kukkuccaṁ.</span><br />
</p>
<p id="mnd10c23p1">
<span class="pali m-text">Api ca dvīhi kāraṇehi uppajjati kukkuccaṁ cetaso vippaṭisāro manovilekho katattā ca akatattā ca.</span><br />
</p>
<p id="mnd10c23p2">
<span class="pali m-text">Kathaṁ katattā ca akatattā ca uppajjati kukkuccaṁ cetaso vippaṭisāro manovilekho?</span><br />
</p>
<p id="mnd10c23p3">
<span class="pali m-text">“Kataṁ me kāyaduccaritaṁ, akataṁ me kāyasucaritan”ti uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c23p4">
<span class="pali m-text">“kataṁ me vacīduccaritaṁ, akataṁ me vacīsucaritaṁ …</span><br />
</p>
<p id="mnd10c23p5">
<span class="pali m-text">kataṁ me manoduccaritaṁ, akataṁ me manosucaritan”ti—</span><br />
</p>
<p id="mnd10c23p6">
<span class="pali m-text">uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c23p7">
<span class="pali m-text">“kato me pāṇātipāto, akatā me pāṇātipātā veramaṇī”ti—</span><br />
</p>
<p id="mnd10c23p8">
<span class="pali m-text">uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c23p9">
<span class="pali m-text">“kataṁ me adinnādānaṁ, akatā me adinnādānā veramaṇī”ti—</span><br />
</p>
<p id="mnd10c23p10">
<span class="pali m-text">uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c23p11">
<span class="pali m-text">“kato me kāmesumicchācāro, akatā me kāmesumicchācārā veramaṇī”ti—</span><br />
</p>
<p id="mnd10c23p12">
<span class="pali m-text">uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c23p13">
<span class="pali m-text">“kato me musāvādo, akatā me musāvādā veramaṇī”ti …</span><br />
</p>
<p id="mnd10c23p14">
<span class="pali m-text">“katā me pisuṇā vācā, akatā me pisuṇāya vācāya veramaṇī”ti …</span><br />
</p>
<p id="mnd10c23p15">
<span class="pali m-text">“katā me pharusā vācā, akatā me pharusāya vācāya veramaṇī”ti …</span><br />
</p>
<p id="mnd10c23p16">
<span class="pali m-text">“kato me samphappalāpo, akatā me samphappalāpā veramaṇī”ti …</span><br />
</p>
<p id="mnd10c23p17">
<span class="pali m-text">“katā me abhijjhā, akatā me anabhijjhā”ti …</span><br />
</p>
<p id="mnd10c23p18">
<span class="pali m-text">“kato me byāpādo, akato me abyāpādo”ti …</span><br />
</p>
<p id="mnd10c23p19">
<span class="pali m-text">“katā me micchādiṭṭhi, akatā me sammādiṭṭhī”ti—</span><br />
</p>
<p id="mnd10c23p20">
<span class="pali m-text">uppajjati kukkuccaṁ cetaso vippaṭisāro manovilekho.</span><br />
</p>
<p id="mnd10c23p21">
<span class="pali m-text">Evaṁ katattā ca akatattā ca uppajjati kukkuccaṁ cetaso vippaṭisāro manovilekho.</span><br />
</p>
<p id="mnd10c24p1">
<span class="pali m-text">Atha vā “sīlesumhi na paripūrakārī”ti—</span><br />
</p>
<p id="mnd10c24p2">
<span class="pali m-text">uppajjati kukkuccaṁ cetaso vippaṭisāro manovilekho;</span><br />
</p>
<p id="mnd10c24p3">
<span class="pali m-text">“indriyesumhi aguttadvāro”ti …</span><br />
</p>
<p id="mnd10c24p4">
<span class="pali m-text">“bhojane amattaññumhī”ti …</span><br />
</p>
<p id="mnd10c24p5">
<span class="pali m-text">“jāgariyaṁ ananuyuttomhī”ti …</span><br />
</p>
<p id="mnd10c24p6">
<span class="pali m-text">“na satisampajaññena samannāgatomhī”ti …</span><br />
</p>
<p id="mnd10c24p7">
<span class="pali m-text">“abhāvitā me cattāro satipaṭṭhānā”ti …</span><br />
</p>
<p id="mnd10c24p8">
<span class="pali m-text">“abhāvitā me cattāro sammappadhānā”ti …</span><br />
</p>
<p id="mnd10c24p9">
<span class="pali m-text">“abhāvitā me cattāro iddhipādā”ti …</span><br />
</p>
<p id="mnd10c24p10">
<span class="pali m-text">“abhāvitāni me pañcindriyānī”ti …</span><br />
</p>
<p id="mnd10c24p11">
<span class="pali m-text">“abhāvitāni me pañca balānī”ti …</span><br />
</p>
<p id="mnd10c24p12">
<span class="pali m-text">“abhāvitā me satta bojjhaṅgā”ti …</span><br />
</p>
<p id="mnd10c24p13">
<span class="pali m-text">“abhāvito me ariyo aṭṭhaṅgiko maggo”ti …</span><br />
</p>
<p id="mnd10c24p14">
<span class="pali m-text">“dukkhaṁ me apariññātan”ti …</span><br />
</p>
<p id="mnd10c24p15">
<span class="pali m-text">“samudayo me appahīno”ti …</span><br />
</p>
<p id="mnd10c24p16">
<span class="pali m-text">“maggo me abhāvito”ti …</span><br />
</p>
<p id="mnd10c24p17">
<span class="pali m-text">“nirodho me asacchikato”ti—</span><br />
</p>
<p id="mnd10c24p18">
<span class="pali m-text">uppajjati kukkuccaṁ cetaso vippaṭisāro manovilekho.</span><br />
</p>
<p id="mnd10c24p19">
<span class="pali m-text">Yassetaṁ kukkuccaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati akukkuccoti—</span><br />
</p>
<p id="mnd10c24p20">
<span class="pali m-text">avikatthī akukkuco.</span><br />
</p>
<p id="mnd10c25p1">
<span class="pali m-text">**Mantabhāṇī anuddhato**ti.</span><br />
</p>
<p id="mnd10c25p2">
<span class="pali m-text">**Mantā** vuccati paññā.</span><br />
</p>
<p id="mnd10c25p3">
<span class="pali m-text">Yā paññā pajānanā …pe… amoho dhammavicayo sammādiṭṭhi.</span><br />
</p>
<p id="mnd10c25p4">
<span class="pali m-text">Mantāya pariggahetvā pariggahetvā vācaṁ bhāsati bahumpi kathento bahumpi bhaṇanto bahumpi dīpayanto bahumpi voharanto.</span><br />
</p>
<p id="mnd10c25p5">
<span class="pali m-text">Dukkathitaṁ dubbhaṇitaṁ dullapitaṁ duruttaṁ dubbhāsitaṁ vācaṁ na bhāsatīti—</span><br />
</p>
<p id="mnd10c25p6">
<span class="pali m-text">mantabhāṇī.</span><br />
</p>
<p id="mnd10c25p7">
<span class="pali m-text">**Anuddhato**ti.</span><br />
</p>
<p id="mnd10c25p8">
<span class="pali m-text">Tattha katamaṁ uddhaccaṁ?</span><br />
</p>
<p id="mnd10c25p9">
<span class="pali m-text">Yaṁ cittassa uddhaccaṁ avūpasamo cetaso vikkhepo bhantattaṁ cittassa—</span><br />
</p>
<p id="mnd10c25p10">
<span class="pali m-text">idaṁ vuccati uddhaccaṁ.</span><br />
</p>
<p id="mnd10c25p11">
<span class="pali m-text">Yassetaṁ uddhaccaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati anuddhatoti—</span><br />
</p>
<p id="mnd10c25p12">
<span class="pali m-text">mantabhāṇī anuddhato.</span><br />
</p>
<p id="mnd10c26p1">
<span class="pali m-text">**Sa ve vācāyato munī**ti.</span><br />
</p>
<p id="mnd10c26p2">
<span class="pali m-text">Idha bhikkhu musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa.</span><br />
</p>
<p id="mnd10c26p3">
<span class="pali m-text">Pisuṇaṁ vācaṁ pahāya pisuṇāya vācāya paṭivirato hoti—</span><br />
</p>
<p id="mnd10c26p4">
<span class="pali m-text">ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya.</span><br />
</p>
<p id="mnd10c26p5">
<span class="pali m-text">Iti bhinnānaṁ vā sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā hoti.</span><br />
</p>
<p id="mnd10c26p6">
<span class="pali m-text">Pharusaṁ vācaṁ pahāya pharusāya vācāya paṭivirato hoti—</span><br />
</p>
<p id="mnd10c26p7">
<span class="pali m-text">yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.</span><br />
</p>
<p id="mnd10c26p8">
<span class="pali m-text">Samphappalāpaṁ pahāya samphappalāpā paṭivirato hoti—</span><br />
</p>
<p id="mnd10c26p9">
<span class="pali m-text">kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ.</span><br />
</p>
<p id="mnd10c26p10">
<span class="pali m-text">Catūhi vacīsucaritehi samannāgato catuddosāpagataṁ vācaṁ bhāsati, bāttiṁsāya tiracchānakathāya ārato assa virato paṭivirato nikkhanto nissaṭo vippamutto visaññutto vimariyādikatena cetasā viharati.</span><br />
</p>
<p id="mnd10c27p1">
<span class="pali m-text">Dasa kathāvatthūni kathesi, seyyathidaṁ—</span><br />
</p>
<p id="mnd10c27p2">
<span class="pali m-text">appicchakathaṁ katheti, santuṭṭhīkathaṁ katheti, pavivekakathaṁ …</span><br />
</p>
<p id="mnd10c27p3">
<span class="pali m-text">asaṁsaggakathaṁ …</span><br />
</p>
<p id="mnd10c27p4">
<span class="pali m-text">vīriyārambhakathaṁ …</span><br />
</p>
<p id="mnd10c27p5">
<span class="pali m-text">sīlakathaṁ …</span><br />
</p>
<p id="mnd10c27p6">
<span class="pali m-text">samādhikathaṁ …</span><br />
</p>
<p id="mnd10c27p7">
<span class="pali m-text">paññākathaṁ …</span><br />
</p>
<p id="mnd10c27p8">
<span class="pali m-text">vimuttikathaṁ …</span><br />
</p>
<p id="mnd10c27p9">
<span class="pali m-text">vimuttiñāṇadassanakathaṁ …</span><br />
</p>
<p id="mnd10c27p10">
<span class="pali m-text">satipaṭṭhānakathaṁ …</span><br />
</p>
<p id="mnd10c27p11">
<span class="pali m-text">sammappadhānakathaṁ …</span><br />
</p>
<p id="mnd10c27p12">
<span class="pali m-text">iddhipādakathaṁ …</span><br />
</p>
<p id="mnd10c27p13">
<span class="pali m-text">indriyakathaṁ …</span><br />
</p>
<p id="mnd10c27p14">
<span class="pali m-text">balakathaṁ …</span><br />
</p>
<p id="mnd10c27p15">
<span class="pali m-text">bojjhaṅgakathaṁ …</span><br />
</p>
<p id="mnd10c27p16">
<span class="pali m-text">maggakathaṁ …</span><br />
</p>
<p id="mnd10c27p17">
<span class="pali m-text">phalakathaṁ …</span><br />
</p>
<p id="mnd10c27p18">
<span class="pali m-text">nibbānakathaṁ katheti.</span><br />
</p>
<p id="mnd10c27p19">
<span class="pali m-text">**Vācāyato**ti yatto pariyatto gutto gopito rakkhito vūpasanto.</span><br />
</p>
<p id="mnd10c27p20">
<span class="pali m-text">**Munī**ti.</span><br />
</p>
<p id="mnd10c27p21">
<span class="pali m-text">**Monaṁ** vuccati ñāṇaṁ.</span><br />
</p>
<p id="mnd10c27p22">
<span class="pali m-text">Yā paññā pajānanā …pe… amoho dhammavicayo sammādiṭṭhi …pe…</span><br />
</p>
<p id="mnd10c27p23">
<span class="pali m-text">saṅgajālamaticca so munīti—</span><br />
</p>
<p id="mnd10c27p24">
<span class="pali m-text">sa ve vācāyato muni.</span><br />
</p>
<p id="mnd10c28p1">
<span class="pali m-text">Tenāha bhagavā—</span><br />
</p>
<p id="mnd10c29p1">
<span class="pali m-text">“Akkodhano asantāsī,</span><br />
</p>
<p id="mnd10c29p2">
<span class="pali m-text">avikatthī akukkuco;</span><br />
</p>
<p id="mnd10c29p3">
<span class="pali m-text">Mantabhāṇī anuddhato,</span><br />
</p>
<p id="mnd10c29p4">
<span class="pali m-text">sa ve vācāyato munī”ti.</span><br />
</p>
<p id="mnd10c30p1">
<span class="pali m-text">**Nirāsatti anāgate,**</span><br />
</p>
<p id="mnd10c30p2">
<span class="pali m-text">**atītaṁ nānusocati;**</span><br />
</p>
<p id="mnd10c30p3">
<span class="pali m-text">**Vivekadassī phassesu,**</span><br />
</p>
<p id="mnd10c30p4">
<span class="pali m-text">**diṭṭhīsu ca na nīyati.**</span><br />
</p>
<p id="mnd10c31p1">
<span class="pali m-text">**Nirāsatti anāgate**ti.</span><br />
</p>
<p id="mnd10c31p2">
<span class="pali m-text">**Āsatti** vuccati taṇhā.</span><br />
</p>
<p id="mnd10c31p3">
<span class="pali m-text">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="mnd10c31p4">
<span class="pali m-text">Yassesā āsatti taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti.</span><br />
</p>
<p id="mnd10c31p5">
<span class="pali m-text">Evampi nirāsatti anāgate.</span><br />
</p>
<p id="mnd10c31p6">
<span class="pali m-text">Atha vā “evaṁrūpo siyaṁ anāgatamaddhānan”ti tattha nandiṁ na samannāneti,</span><br />
</p>
<p id="mnd10c31p7">
<span class="pali m-text">“evaṁvedano siyaṁ …</span><br />
</p>
<p id="mnd10c31p8">
<span class="pali m-text">evaṁsañño siyaṁ …</span><br />
</p>
<p id="mnd10c31p9">
<span class="pali m-text">evaṁsaṅkhāro siyaṁ …</span><br />
</p>
<p id="mnd10c31p10">
<span class="pali m-text">evaṁviññāṇo siyaṁ anāgatamaddhānan”ti tattha nandiṁ na samannāneti.</span><br />
</p>
<p id="mnd10c31p11">
<span class="pali m-text">Evampi nirāsatti anāgate.</span><br />
</p>
<p id="mnd10c31p12">
<span class="pali m-text">Atha vā “iti me cakkhu siyā anāgatamaddhānaṁ—</span><br />
</p>
<p id="mnd10c31p13">
<span class="pali m-text">iti rūpā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c31p14">
<span class="pali m-text">na tadabhinandanto.</span><br />
</p>
<p id="mnd10c31p15">
<span class="pali m-text">Evampi nirāsatti anāgate.</span><br />
</p>
<p id="mnd10c31p16">
<span class="pali m-text">“Iti me sotaṁ siyā anāgatamaddhānaṁ—</span><br />
</p>
<p id="mnd10c31p17">
<span class="pali m-text">iti saddā”ti …pe…</span><br />
</p>
<p id="mnd10c31p18">
<span class="pali m-text">“iti me mano siyā anāgatamaddhānaṁ—</span><br />
</p>
<p id="mnd10c31p19">
<span class="pali m-text">iti dhammā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c31p20">
<span class="pali m-text">na tadabhinandanto.</span><br />
</p>
<p id="mnd10c31p21">
<span class="pali m-text">Evampi nirāsatti anāgate.</span><br />
</p>
<p id="mnd10c31p22">
<span class="pali m-text">Atha vā “imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati;</span><br />
</p>
<p id="mnd10c31p23">
<span class="pali m-text">na tadabhinandanto.</span><br />
</p>
<p id="mnd10c31p24">
<span class="pali m-text">Evampi nirāsatti anāgate.</span><br />
</p>
<p id="mnd10c32p1">
<span class="pali m-text">**Atītaṁ nānusocatī**ti.</span><br />
</p>
<p id="mnd10c32p2">
<span class="pali m-text">Vipariṇataṁ vā vatthuṁ na socati, vipariṇatasmiṁ vā vatthusmiṁ na socati, “cakkhu me vipariṇatan”ti na socati,</span><br />
</p>
<p id="mnd10c32p3">
<span class="pali m-text">“sotaṁ me …</span><br />
</p>
<p id="mnd10c32p4">
<span class="pali m-text">ghānaṁ me …</span><br />
</p>
<p id="mnd10c32p5">
<span class="pali m-text">jivhā me …</span><br />
</p>
<p id="mnd10c32p6">
<span class="pali m-text">kāyo me …</span><br />
</p>
<p id="mnd10c32p7">
<span class="pali m-text">rūpā me …</span><br />
</p>
<p id="mnd10c32p8">
<span class="pali m-text">saddā me …</span><br />
</p>
<p id="mnd10c32p9">
<span class="pali m-text">gandhā me …</span><br />
</p>
<p id="mnd10c32p10">
<span class="pali m-text">rasā me …</span><br />
</p>
<p id="mnd10c32p11">
<span class="pali m-text">phoṭṭhabbā me …</span><br />
</p>
<p id="mnd10c32p12">
<span class="pali m-text">kulaṁ me …</span><br />
</p>
<p id="mnd10c32p13">
<span class="pali m-text">gaṇo me …</span><br />
</p>
<p id="mnd10c32p14">
<span class="pali m-text">āvāso me …</span><br />
</p>
<p id="mnd10c32p15">
<span class="pali m-text">lābho me …</span><br />
</p>
<p id="mnd10c32p16">
<span class="pali m-text">yaso me …</span><br />
</p>
<p id="mnd10c32p17">
<span class="pali m-text">pasaṁsā me …</span><br />
</p>
<p id="mnd10c32p18">
<span class="pali m-text">sukhaṁ me …</span><br />
</p>
<p id="mnd10c32p19">
<span class="pali m-text">cīvaraṁ me …</span><br />
</p>
<p id="mnd10c32p20">
<span class="pali m-text">piṇḍapāto me …</span><br />
</p>
<p id="mnd10c32p21">
<span class="pali m-text">senāsanaṁ me …</span><br />
</p>
<p id="mnd10c32p22">
<span class="pali m-text">gilānapaccayabhesajjaparikkhāro me …</span><br />
</p>
<p id="mnd10c32p23">
<span class="pali m-text">mātā me …</span><br />
</p>
<p id="mnd10c32p24">
<span class="pali m-text">pitā me …</span><br />
</p>
<p id="mnd10c32p25">
<span class="pali m-text">bhātā me …</span><br />
</p>
<p id="mnd10c32p26">
<span class="pali m-text">bhaginī me …</span><br />
</p>
<p id="mnd10c32p27">
<span class="pali m-text">putto me …</span><br />
</p>
<p id="mnd10c32p28">
<span class="pali m-text">dhītā me …</span><br />
</p>
<p id="mnd10c32p29">
<span class="pali m-text">mittā me …</span><br />
</p>
<p id="mnd10c32p30">
<span class="pali m-text">amaccā me …</span><br />
</p>
<p id="mnd10c32p31">
<span class="pali m-text">ñātakā me …</span><br />
</p>
<p id="mnd10c32p32">
<span class="pali m-text">sālohitā me vipariṇatā”ti na socati na kilamati na paridevati na urattāḷiṁ kandati na sammohaṁ āpajjatīti—</span><br />
</p>
<p id="mnd10c32p33">
<span class="pali m-text">atītaṁ nānusocati.</span><br />
</p>
<p id="mnd10c33p1">
<span class="pali m-text">**Vivekadassī phassesū**ti.</span><br />
</p>
<p id="mnd10c33p2">
<span class="pali m-text">Cakkhusamphasso sotasamphasso ghānasamphasso jivhāsamphasso kāyasamphasso manosamphasso, adhivacanasamphasso paṭighasamphasso, sukhavedanīyo phasso dukkhavedanīyo phasso adukkhamasukhavedanīyo phasso, kusalo phasso akusalo phasso abyākato phasso, kāmāvacaro phasso rūpāvacaro phasso arūpāvacaro phasso, suññato phasso animitto phasso appaṇihito phasso, lokiyo phasso lokuttaro phasso, atīto phasso anāgato phasso paccuppanno phasso;</span><br />
</p>
<p id="mnd10c33p3">
<span class="pali m-text">yo evarūpo phasso phusanā samphusanā samphusitattaṁ—</span><br />
</p>
<p id="mnd10c33p4">
<span class="pali m-text">ayaṁ vuccati phasso.</span><br />
</p>
<p id="mnd10c34p1">
<span class="pali m-text">**Vivekadassī phassesū**ti.</span><br />
</p>
<p id="mnd10c34p2">
<span class="pali m-text">Cakkhusamphassaṁ vivittaṁ passati attena vā attaniyena vā niccena vā dhuvena vā sassatena vā avipariṇāmadhammena vā,</span><br />
</p>
<p id="mnd10c34p3">
<span class="pali m-text">sotasamphassaṁ vivittaṁ passati …</span><br />
</p>
<p id="mnd10c34p4">
<span class="pali m-text">ghānasamphassaṁ vivittaṁ passati …</span><br />
</p>
<p id="mnd10c34p5">
<span class="pali m-text">jivhāsamphassaṁ vivittaṁ passati …</span><br />
</p>
<p id="mnd10c34p6">
<span class="pali m-text">kāyasamphassaṁ vivittaṁ passati …</span><br />
</p>
<p id="mnd10c34p7">
<span class="pali m-text">manosamphassaṁ vivittaṁ passati …</span><br />
</p>
<p id="mnd10c34p8">
<span class="pali m-text">adhivacanasamphassaṁ vivittaṁ passati …</span><br />
</p>
<p id="mnd10c34p9">
<span class="pali m-text">paṭighasamphassaṁ vivittaṁ passati …</span><br />
</p>
<p id="mnd10c34p10">
<span class="pali m-text">sukhavedanīyaṁ phassaṁ …</span><br />
</p>
<p id="mnd10c34p11">
<span class="pali m-text">dukkhavedanīyaṁ phassaṁ …</span><br />
</p>
<p id="mnd10c34p12">
<span class="pali m-text">adukkhamasukhavedanīyaṁ phassaṁ …</span><br />
</p>
<p id="mnd10c34p13">
<span class="pali m-text">kusalaṁ phassaṁ …</span><br />
</p>
<p id="mnd10c34p14">
<span class="pali m-text">akusalaṁ phassaṁ …</span><br />
</p>
<p id="mnd10c34p15">
<span class="pali m-text">abyākataṁ phassaṁ …</span><br />
</p>
<p id="mnd10c34p16">
<span class="pali m-text">kāmāvacaraṁ phassaṁ …</span><br />
</p>
<p id="mnd10c34p17">
<span class="pali m-text">rūpāvacaraṁ phassaṁ …</span><br />
</p>
<p id="mnd10c34p18">
<span class="pali m-text">arūpāvacaraṁ phassaṁ …</span><br />
</p>
<p id="mnd10c34p19">
<span class="pali m-text">lokiyaṁ phassaṁ vivittaṁ passati attena vā attaniyena vā niccena vā dhuvena vā sassatena vā avipariṇāmadhammena vā.</span><br />
</p>
<p id="mnd10c35p1">
<span class="pali m-text">Atha vā atītaṁ phassaṁ anāgatehi ca paccuppannehi ca phassehi vivittaṁ passati, anāgataṁ phassaṁ atītehi ca paccuppannehi ca phassehi vivittaṁ passati, paccuppannaṁ phassaṁ atītehi ca anāgatehi ca phassehi vivittaṁ passati.</span><br />
</p>
<p id="mnd10c35p2">
<span class="pali m-text">Atha vā ye te phassā ariyā anāsavā lokuttarā suññatapaṭisaññuttā, te phasse vivitte passati rāgena dosena mohena kodhena upanāhena makkhena paḷāsena issāya macchariyena māyāya sāṭheyyena thambhena sārambhena mānena atimānena madena pamādena sabbakilesehi sabbaduccaritehi sabbadarathehi sabbapariḷāhehi sabbasantāpehi sabbākusalābhisaṅkhārehi vivitte passatīti—</span><br />
</p>
<p id="mnd10c35p3">
<span class="pali m-text">vivekadassī phassesu.</span><br />
</p>
<p id="mnd10c36p1">
<span class="pali m-text">**Diṭṭhīsu ca na nīyatī**ti.</span><br />
</p>
<p id="mnd10c36p2">
<span class="pali m-text">Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni.</span><br />
</p>
<p id="mnd10c36p3">
<span class="pali m-text">So diṭṭhiyā na yāyati na nīyati na vuyhati na saṁharīyati;</span><br />
</p>
<p id="mnd10c36p4">
<span class="pali m-text">napi taṁ diṭṭhigataṁ sārato pacceti na paccāgacchatīti—</span><br />
</p>
<p id="mnd10c36p5">
<span class="pali m-text">diṭṭhīsu ca na nīyati.</span><br />
</p>
<p id="mnd10c37p1">
<span class="pali m-text">Tenāha bhagavā—</span><br />
</p>
<p id="mnd10c38p1">
<span class="pali m-text">“Nirāsatti anāgate,</span><br />
</p>
<p id="mnd10c38p2">
<span class="pali m-text">atītaṁ nānusocati;</span><br />
</p>
<p id="mnd10c38p3">
<span class="pali m-text">Vivekadassī phassesu,</span><br />
</p>
<p id="mnd10c38p4">
<span class="pali m-text">diṭṭhīsu ca na nīyatī”ti.</span><br />
</p>
<p id="mnd10c39p1">
<span class="pali m-text">**Patilīno akuhako,**</span><br />
</p>
<p id="mnd10c39p2">
<span class="pali m-text">**apihālu amaccharī;**</span><br />
</p>
<p id="mnd10c39p3">
<span class="pali m-text">**Appagabbho ajeguccho,**</span><br />
</p>
<p id="mnd10c39p4">
<span class="pali m-text">**pesuṇeyye ca no yuto.**</span><br />
</p>
<p id="mnd10c40p1">
<span class="pali m-text">**Patilīno akuhako**ti.</span><br />
</p>
<p id="mnd10c40p2">
<span class="pali m-text">**Patilīno**ti rāgassa pahīnattā patilīno, dosassa pahīnattā patilīno, mohassa pahīnattā patilīno, kodhassa … upanāhassa … makkhassa … paḷāsassa … issāya … macchariyassa …pe…</span><br />
</p>
<p id="mnd10c40p3">
<span class="pali m-text">sabbākusalābhisaṅkhārānaṁ pahīnattā patilīno.</span><br />
</p>
<p id="mnd10c40p4">
<span class="pali m-text">Vuttañhetaṁ bhagavatā—</span><br />
</p>
<p id="mnd10c40p5">
<span class="pali m-text">“kathañca, bhikkhave, bhikkhu patilīno hoti?</span><br />
</p>
<p id="mnd10c40p6">
<span class="pali m-text">Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṅkato āyatiṁ anuppādadhammo.</span><br />
</p>
<p id="mnd10c40p7">
<span class="pali m-text">Evaṁ kho, bhikkhave, bhikkhu patilīno hotī”ti—</span><br />
</p>
<p id="mnd10c40p8">
<span class="pali m-text">patilīno.</span><br />
</p>
<p id="mnd10c41p1">
<span class="pali m-text">**Akuhako**ti tīṇi kuhanavatthūni—</span><br />
</p>
<p id="mnd10c41p2">
<span class="pali m-text">paccayapaṭisevanasaṅkhātaṁ kuhanavatthu, iriyāpathasaṅkhātaṁ kuhanavatthu, sāmantajappanasaṅkhātaṁ kuhanavatthu.</span><br />
</p>
<p id="mnd10c42p1">
<span class="pali m-text">Katamaṁ paccayapaṭisevanasaṅkhātaṁ kuhanavatthu?</span><br />
</p>
<p id="mnd10c42p2">
<span class="pali m-text">Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi.</span><br />
</p>
<p id="mnd10c42p3">
<span class="pali m-text">So pāpiccho icchāpakato atthiko cīvarapiṇḍapātasenāsanagilānapaccayabhesajjaparikkhārānaṁ bhiyyokamyataṁ upādāya cīvaraṁ paccakkhāti, piṇḍapātaṁ paccakkhāti, senāsanaṁ paccakkhāti, gilānapaccayabhesajjaparikkhāraṁ paccakkhāti.</span><br />
</p>
<p id="mnd10c42p4">
<span class="pali m-text">So evamāha—</span><br />
</p>
<p id="mnd10c42p5">
<span class="pali m-text">“kiṁ samaṇassa mahagghena cīvarena.</span><br />
</p>
<p id="mnd10c42p6">
<span class="pali m-text">Etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṁ katvā dhāreyya.</span><br />
</p>
<p id="mnd10c42p7">
<span class="pali m-text">Kiṁ samaṇassa mahagghena piṇḍapātena.</span><br />
</p>
<p id="mnd10c42p8">
<span class="pali m-text">Etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya.</span><br />
</p>
<p id="mnd10c42p9">
<span class="pali m-text">Kiṁ samaṇassa mahagghena senāsanena.</span><br />
</p>
<p id="mnd10c42p10">
<span class="pali m-text">Etaṁ sāruppaṁ yaṁ samaṇo rukkhamūliko vā assa sosāniko vā abbhokāsiko vā.</span><br />
</p>
<p id="mnd10c42p11">
<span class="pali m-text">Kiṁ samaṇassa mahagghena gilānapaccayabhesajjaparikkhārena.</span><br />
</p>
<p id="mnd10c42p12">
<span class="pali m-text">Etaṁ sāruppaṁ yaṁ samaṇo pūtimuttena vā haritakīkhaṇḍena vā osadhaṁ kareyyā”ti.</span><br />
</p>
<p id="mnd10c42p13">
<span class="pali m-text">Tadupādāya lūkhaṁ cīvaraṁ dhāreti, lūkhaṁ piṇḍapātaṁ paribhuñjati, lūkhaṁ senāsanaṁ paṭisevati, lūkhaṁ gilānapaccayabhesajjaparikkhāraṁ paṭisevati.</span><br />
</p>
<p id="mnd10c42p14">
<span class="pali m-text">Tamenaṁ gahapatikā evaṁ jānanti—</span><br />
</p>
<p id="mnd10c42p15">
<span class="pali m-text">“ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo”ti bhiyyo bhiyyo nimantenti cīvarapiṇḍapātasenāsanagilānapaccayabhesajjaparikkhārehi.</span><br />
</p>
<p id="mnd10c42p16">
<span class="pali m-text">So evamāha—</span><br />
</p>
<p id="mnd10c42p17">
<span class="pali m-text">“tiṇṇaṁ sammukhībhāvā saddho kulaputto bahuṁ puññaṁ pasavati.</span><br />
</p>
<p id="mnd10c42p18">
<span class="pali m-text">Saddhāya sammukhībhāvā saddho kulaputto bahuṁ puññaṁ pasavati, deyyadhammassa sammukhībhāvā saddho kulaputto bahuṁ puññaṁ pasavati, dakkhiṇeyyānaṁ sammukhībhāvā saddho kulaputto bahuṁ puññaṁ pasavati.</span><br />
</p>
<p id="mnd10c42p19">
<span class="pali m-text">‘Tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako.</span><br />
</p>
<p id="mnd10c42p20">
<span class="pali m-text">Sacehaṁ na paṭiggahessāmi, evaṁ tumhe puññena paribāhirā bhavissatha.</span><br />
</p>
<p id="mnd10c42p21">
<span class="pali m-text">Na mayhaṁ iminā attho.</span><br />
</p>
<p id="mnd10c42p22">
<span class="pali m-text">Api ca tumhākaṁyeva anukampāya paṭiggaṇhāmī’”ti.</span><br />
</p>
<p id="mnd10c42p23">
<span class="pali m-text">Tadupādāya bahumpi cīvaraṁ paṭiggaṇhāti, bahumpi piṇḍapātaṁ paṭiggaṇhāti, bahumpi senāsanaṁ paṭiggaṇhāti, bahumpi gilānapaccayabhesajjaparikkhāraṁ paṭiggaṇhāti.</span><br />
</p>
<p id="mnd10c42p24">
<span class="pali m-text">Yā evarūpā bhākuṭikā bhākuṭiyaṁ kuhanā kuhāyanā kuhitattaṁ—</span><br />
</p>
<p id="mnd10c42p25">
<span class="pali m-text">idaṁ paccayapaṭisevanasaṅkhātaṁ kuhanavatthu.</span><br />
</p>
<p id="mnd10c43p1">
<span class="pali m-text">Katamaṁ iriyāpathasaṅkhātaṁ kuhanavatthu?</span><br />
</p>
<p id="mnd10c43p2">
<span class="pali m-text">Idhekacco pāpiccho icchāpakato sambhāvanādhippāyo, “evaṁ maṁ jano sambhāvessatī”ti, gamanaṁ saṇṭhapeti ṭhānaṁ saṇṭhapeti nisajjaṁ saṇṭhapeti sayanaṁ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṁ kappeti, samāhito viya gacchati samāhito viya tiṭṭhati samāhito viya nisīdati samāhito viya seyyaṁ kappeti, āpāthakajjhāyīva hoti.</span><br />
</p>
<p id="mnd10c43p3">
<span class="pali m-text">Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ—</span><br />
</p>
<p id="mnd10c43p4">
<span class="pali m-text">idaṁ iriyāpathasaṅkhātaṁ kuhanavatthu.</span><br />
</p>
<p id="mnd10c44p1">
<span class="pali m-text">Katamaṁ sāmantajappanasaṅkhātaṁ kuhanavatthu?</span><br />
</p>
<p id="mnd10c44p2">
<span class="pali m-text">Idhekacco pāpiccho icchāpakato sambhāvanādhippāyo, “evaṁ maṁ jano sambhāvessatī”ti, ariyadhammasannissitaṁ vācaṁ bhāsati.</span><br />
</p>
<p id="mnd10c44p3">
<span class="pali m-text">“Yo evarūpaṁ cīvaraṁ dhāreti so samaṇo mahesakkho”ti bhaṇati;</span><br />
</p>
<p id="mnd10c44p4">
<span class="pali m-text">“yo evarūpaṁ pattaṁ dhāreti …</span><br />
</p>
<p id="mnd10c44p5">
<span class="pali m-text">lohathālakaṁ dhāreti …</span><br />
</p>
<p id="mnd10c44p6">
<span class="pali m-text">dhammakaraṇaṁ dhāreti …</span><br />
</p>
<p id="mnd10c44p7">
<span class="pali m-text">parisāvanaṁ dhāreti …</span><br />
</p>
<p id="mnd10c44p8">
<span class="pali m-text">kuñcikaṁ dhāreti …</span><br />
</p>
<p id="mnd10c44p9">
<span class="pali m-text">upāhanaṁ dhāreti …</span><br />
</p>
<p id="mnd10c44p10">
<span class="pali m-text">kāyabandhanaṁ dhāreti …</span><br />
</p>
<p id="mnd10c44p11">
<span class="pali m-text">āyogaṁ dhāreti so samaṇo mahesakkho”ti bhaṇati;</span><br />
</p>
<p id="mnd10c44p12">
<span class="pali m-text">“yassa evarūpo upajjhāyo so samaṇo mahesakkho”ti bhaṇati;</span><br />
</p>
<p id="mnd10c44p13">
<span class="pali m-text">“yassa evarūpo ācariyo …</span><br />
</p>
<p id="mnd10c44p14">
<span class="pali m-text">evarūpā samānupajjhāyakā …</span><br />
</p>
<p id="mnd10c44p15">
<span class="pali m-text">samānācariyakā …</span><br />
</p>
<p id="mnd10c44p16">
<span class="pali m-text">mittā …</span><br />
</p>
<p id="mnd10c44p17">
<span class="pali m-text">sandiṭṭhā …</span><br />
</p>
<p id="mnd10c44p18">
<span class="pali m-text">sambhattā …</span><br />
</p>
<p id="mnd10c44p19">
<span class="pali m-text">sahāyā so samaṇo mahesakkho”ti bhaṇati;</span><br />
</p>
<p id="mnd10c44p20">
<span class="pali m-text">“yo evarūpe vihāre vasati so samaṇo mahesakkho”ti bhaṇati;</span><br />
</p>
<p id="mnd10c44p21">
<span class="pali m-text">“yo evarūpe aḍḍhayoge vasati …</span><br />
</p>
<p id="mnd10c44p22">
<span class="pali m-text">pāsāde vasati …</span><br />
</p>
<p id="mnd10c44p23">
<span class="pali m-text">hammiye vasati …</span><br />
</p>
<p id="mnd10c44p24">
<span class="pali m-text">guhāyaṁ vasati …</span><br />
</p>
<p id="mnd10c44p25">
<span class="pali m-text">leṇe vasati …</span><br />
</p>
<p id="mnd10c44p26">
<span class="pali m-text">kuṭiyā vasati …</span><br />
</p>
<p id="mnd10c44p27">
<span class="pali m-text">kūṭāgāre vasati …</span><br />
</p>
<p id="mnd10c44p28">
<span class="pali m-text">aṭṭe vasati …</span><br />
</p>
<p id="mnd10c44p29">
<span class="pali m-text">māḷe vasati …</span><br />
</p>
<p id="mnd10c44p30">
<span class="pali m-text">uddaṇḍe vasati …</span><br />
</p>
<p id="mnd10c44p31">
<span class="pali m-text">upaṭṭhānasālāyaṁ vasati …</span><br />
</p>
<p id="mnd10c44p32">
<span class="pali m-text">maṇḍape vasati …</span><br />
</p>
<p id="mnd10c44p33">
<span class="pali m-text">rukkhamūle vasati, so samaṇo mahesakkho”ti bhaṇati.</span><br />
</p>
<p id="mnd10c45p1">
<span class="pali m-text">Atha vā korajikakorajiko bhākuṭikabhākuṭiko kuhakakuhako lapakalapako mukhasambhāviko, “ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī”ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaṁyuttaṁ kathaṁ kathesi.</span><br />
</p>
<p id="mnd10c45p2">
<span class="pali m-text">Yā evarūpā bhākuṭikā bhākuṭiyaṁ kuhanā kuhāyanā kuhitattaṁ—</span><br />
</p>
<p id="mnd10c45p3">
<span class="pali m-text">idaṁ sāmantajappanasaṅkhātaṁ kuhanavatthu.</span><br />
</p>
<p id="mnd10c45p4">
<span class="pali m-text">Yassimāni tīṇi kuhanavatthūni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, so vuccati akuhakoti—</span><br />
</p>
<p id="mnd10c45p5">
<span class="pali m-text">patilīno akuhako.</span><br />
</p>
<p id="mnd10c46p1">
<span class="pali m-text">**Apihālu amaccharī**ti.</span><br />
</p>
<p id="mnd10c46p2">
<span class="pali m-text">**Pihā** vuccati taṇhā.</span><br />
</p>
<p id="mnd10c46p3">
<span class="pali m-text">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="mnd10c46p4">
<span class="pali m-text">Yassesā pihā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati apihālu.</span><br />
</p>
<p id="mnd10c46p5">
<span class="pali m-text">So rūpe na piheti, sadde … gandhe … rase … phoṭṭhabbe … kulaṁ … gaṇaṁ … āvāsaṁ … lābhaṁ … yasaṁ … pasaṁsaṁ … sukhaṁ … cīvaraṁ … piṇḍapātaṁ … senāsanaṁ … gilānapaccayabhesajjaparikkhāraṁ … kāmadhātuṁ … rūpadhātuṁ … arūpadhātuṁ … kāmabhavaṁ … rūpabhavaṁ … arūpabhavaṁ … saññābhavaṁ … asaññābhavaṁ … nevasaññānāsaññābhavaṁ … ekavokārabhavaṁ … catuvokārabhavaṁ … pañcavokārabhavaṁ … atītaṁ … anāgataṁ … paccuppannaṁ … diṭṭhasutamutaviññātabbe dhamme na piheti na icchati na sādiyati na pattheti nābhijappatīti—</span><br />
</p>
<p id="mnd10c46p6">
<span class="pali m-text">apihālu.</span><br />
</p>
<p id="mnd10c46p7">
<span class="pali m-text">**Amaccharī**ti pañca macchariyāni—</span><br />
</p>
<p id="mnd10c46p8">
<span class="pali m-text">āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.</span><br />
</p>
<p id="mnd10c46p9">
<span class="pali m-text">Yaṁ evarūpaṁ maccharaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span><br />
</p>
<p id="mnd10c46p10">
<span class="pali m-text">idaṁ vuccati macchariyaṁ.</span><br />
</p>
<p id="mnd10c46p11">
<span class="pali m-text">Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ gāho—</span><br />
</p>
<p id="mnd10c46p12">
<span class="pali m-text">idaṁ vuccati macchariyaṁ.</span><br />
</p>
<p id="mnd10c46p13">
<span class="pali m-text">Yassetaṁ macchariyaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati amaccharīti—</span><br />
</p>
<p id="mnd10c46p14">
<span class="pali m-text">apihālu amaccharī.</span><br />
</p>
<p id="mnd10c47p1">
<span class="pali m-text">**Appagabbho ajeguccho**ti.</span><br />
</p>
<p id="mnd10c47p2">
<span class="pali m-text">**Pāgabbhiyan**ti tīṇi pāgabbhiyāni—</span><br />
</p>
<p id="mnd10c47p3">
<span class="pali m-text">kāyikaṁ pāgabbhiyaṁ, vācasikaṁ pāgabbhiyaṁ, cetasikaṁ pāgabbhiyaṁ.</span><br />
</p>
<p id="mnd10c47p4">
<span class="pali m-text">Katamaṁ kāyikaṁ pāgabbhiyaṁ?</span><br />
</p>
<p id="mnd10c47p5">
<span class="pali m-text">Idhekacco saṅghagatopi kāyikaṁ pāgabbhiyaṁ dasseti, gaṇagatopi kāyikaṁ pāgabbhiyaṁ dasseti, bhojanasālāyampi kāyikaṁ pāgabbhiyaṁ dasseti, jantāgharepi kāyikaṁ pāgabbhiyaṁ dasseti, udakatitthepi kāyikaṁ pāgabbhiyaṁ dasseti, antaragharaṁ pavisantopi kāyikaṁ pāgabbhiyaṁ dasseti, antaragharaṁ paviṭṭhopi kāyikaṁ pāgabbhiyaṁ dasseti.</span><br />
</p>
<p id="mnd10c48p1">
<span class="pali m-text">Kathaṁ saṅghagato kāyikaṁ pāgabbhiyaṁ dasseti?</span><br />
</p>
<p id="mnd10c48p2">
<span class="pali m-text">Idhekacco saṅghagato acittīkārakato there bhikkhū ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvāpi nisīdati, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c48p3">
<span class="pali m-text">Evaṁ saṅghagato kāyikaṁ pāgabbhiyaṁ dasseti.</span><br />
</p>
<p id="mnd10c49p1">
<span class="pali m-text">Kathaṁ gaṇagato kāyikaṁ pāgabbhiyaṁ dasseti?</span><br />
</p>
<p id="mnd10c49p2">
<span class="pali m-text">Idhekacco gaṇagato acittīkārakato therānaṁ bhikkhūnaṁ anupāhanānaṁ caṅkamantānaṁ saupāhano caṅkamati, nīce caṅkame caṅkamantānaṁ ucce caṅkame caṅkamati, chamāya caṅkamantānaṁ caṅkame caṅkamati, ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvā nisīdati, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c49p3">
<span class="pali m-text">Evaṁ gaṇagato kāyikaṁ pāgabbhiyaṁ dasseti.</span><br />
</p>
<p id="mnd10c50p1">
<span class="pali m-text">Kathaṁ bhojanasālāyaṁ kāyikaṁ pāgabbhiyaṁ dasseti?</span><br />
</p>
<p id="mnd10c50p2">
<span class="pali m-text">Idhekacco bhojanasālāyaṁ acittīkārakato there bhikkhū anupakhajja nisīdati, navepi bhikkhū āsanena paṭibāhati, ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvāpi nisīdati, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c50p3">
<span class="pali m-text">Evaṁ bhojanasālāyaṁ kāyikaṁ pāgabbhiyaṁ dasseti.</span><br />
</p>
<p id="mnd10c51p1">
<span class="pali m-text">Kathaṁ jantāghare kāyikaṁ pāgabbhiyaṁ dasseti?</span><br />
</p>
<p id="mnd10c51p2">
<span class="pali m-text">Idhekacco jantāghare acittīkārakato there bhikkhū ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, anāpucchampi anajjhiṭṭhopi kaṭṭhaṁ pakkhipati, dvārampi pidahati, bāhāvikkhepakopi bhaṇati.</span><br />
</p>
<p id="mnd10c51p3">
<span class="pali m-text">Evaṁ jantāghare kāyikaṁ pāgabbhiyaṁ dasseti.</span><br />
</p>
<p id="mnd10c52p1">
<span class="pali m-text">Kathaṁ udakatitthe kāyikaṁ pāgabbhiyaṁ dasseti?</span><br />
</p>
<p id="mnd10c52p2">
<span class="pali m-text">Idhekacco udakatitthe acittīkārakato there bhikkhū ghaṭṭayantopi otarati, puratopi otarati, ghaṭṭayantopi nhāyati, puratopi nhāyati, uparitopi nhāyati, ghaṭṭayantopi uttarati, puratopi uttarati, uparitopi uttarati.</span><br />
</p>
<p id="mnd10c52p3">
<span class="pali m-text">Evaṁ udakatitthe kāyikaṁ pāgabbhiyaṁ dasseti.</span><br />
</p>
<p id="mnd10c53p1">
<span class="pali m-text">Kathaṁ antaragharaṁ pavisanto kāyikaṁ pāgabbhiyaṁ dasseti?</span><br />
</p>
<p id="mnd10c53p2">
<span class="pali m-text">Idhekacco antaragharaṁ pavisanto acittīkārakato there bhikkhū ghaṭṭayantopi gacchati, puratopi gacchati, vokkammāpi therānaṁ bhikkhūnaṁ purato purato gacchati.</span><br />
</p>
<p id="mnd10c53p3">
<span class="pali m-text">Evaṁ antaragharaṁ pavisanto kāyikaṁ pāgabbhiyaṁ dasseti.</span><br />
</p>
<p id="mnd10c54p1">
<span class="pali m-text">Kathaṁ antaragharaṁ paviṭṭho kāyikaṁ pāgabbhiyaṁ dasseti?</span><br />
</p>
<p id="mnd10c54p2">
<span class="pali m-text">Idhekacco antaragharaṁ paviṭṭho, “na pavisa, bhante”ti vuccamāno pavisati, “na tiṭṭha, bhante”ti vuccamāno tiṭṭhati, “na nisīda, bhante”ti vuccamāno nisīdati, anokāsampi pavisati, anokāsepi tiṭṭhati, anokāsepi nisīdati, yānipi tāni honti kulānaṁ ovarakāni gūḷhāni ca paṭicchannāni ca.</span><br />
</p>
<p id="mnd10c54p3">
<span class="pali m-text">Yattha kulitthiyo kuladhītaro kulasuṇhāyo kulakumāriyo nisīdanti, tatthapi sahasā pavisati kumārakassapi siraṁ parāmasati.</span><br />
</p>
<p id="mnd10c54p4">
<span class="pali m-text">Evaṁ antaragharaṁ paviṭṭho kāyikaṁ pāgabbhiyaṁ dasseti—</span><br />
</p>
<p id="mnd10c54p5">
<span class="pali m-text">idaṁ kāyikaṁ pāgabbhiyaṁ dasseti.</span><br />
</p>
<p id="mnd10c55p1">
<span class="pali m-text">Katamaṁ vācasikaṁ pāgabbhiyaṁ dasseti?</span><br />
</p>
<p id="mnd10c55p2">
<span class="pali m-text">Idhekacco saṅghagatopi vācasikaṁ pāgabbhiyaṁ dasseti, gaṇagatopi vācasikaṁ pāgabbhiyaṁ dasseti, antaragharaṁ paviṭṭhopi vācasikaṁ pāgabbhiyaṁ dasseti.</span><br />
</p>
<p id="mnd10c56p1">
<span class="pali m-text">Kathaṁ saṅghagato vācasikaṁ pāgabbhiyaṁ dasseti?</span><br />
</p>
<p id="mnd10c56p2">
<span class="pali m-text">Idhekacco saṅghagato acittīkārakato there bhikkhū anāpucchaṁ vā anajjhiṭṭho vā ārāmagatānaṁ bhikkhūnaṁ dhammaṁ bhaṇati, pañhaṁ visajjeti, pātimokkhaṁ uddisati, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c56p3">
<span class="pali m-text">Evaṁ saṅghagato vācasikaṁ pāgabbhiyaṁ dasseti.</span><br />
</p>
<p id="mnd10c57p1">
<span class="pali m-text">Kathaṁ gaṇagato vācasikaṁ pāgabbhiyaṁ dasseti?</span><br />
</p>
<p id="mnd10c57p2">
<span class="pali m-text">Idhekacco gaṇagato acittīkārakato there bhikkhū anāpucchaṁ vā anajjhiṭṭho vā ārāmagatānaṁ bhikkhūnaṁ dhammaṁ bhaṇati, pañhaṁ visajjeti, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c57p3">
<span class="pali m-text">Ārāmagatānaṁ bhikkhunīnaṁ upāsakānaṁ upāsikānaṁ dhammaṁ bhaṇati, pañhaṁ visajjeti, ṭhitakopi bhaṇati, bāhāvikkhepakopi bhaṇati.</span><br />
</p>
<p id="mnd10c57p4">
<span class="pali m-text">Evaṁ gaṇagato vācasikaṁ pāgabbhiyaṁ dasseti.</span><br />
</p>
<p id="mnd10c58p1">
<span class="pali m-text">Kathaṁ antaragharaṁ paviṭṭho vācasikaṁ pāgabbhiyaṁ dasseti?</span><br />
</p>
<p id="mnd10c58p2">
<span class="pali m-text">Idhekacco antaragharaṁ paviṭṭho itthiṁ vā kumāriṁ vā evamāha—</span><br />
</p>
<p id="mnd10c58p3">
<span class="pali m-text">“itthannāme itthaṅgotte kiṁ atthi?</span><br />
</p>
<p id="mnd10c58p4">
<span class="pali m-text">Yāgu atthi, bhattaṁ atthi, khādanīyaṁ atthi.</span><br />
</p>
<p id="mnd10c58p5">
<span class="pali m-text">Kiṁ pivissāma, kiṁ bhuñjissāma, kiṁ khādissāma?</span><br />
</p>
<p id="mnd10c58p6">
<span class="pali m-text">Kiṁ vā atthi, kiṁ vā me dassathā”ti vippalapati, yā evarūpā vācā palāpo vippalāpo lālappo lālappanā lālappitattaṁ.</span><br />
</p>
<p id="mnd10c58p7">
<span class="pali m-text">Evaṁ antaragharaṁ paviṭṭho vācasikaṁ pāgabbhiyaṁ dasseti—</span><br />
</p>
<p id="mnd10c58p8">
<span class="pali m-text">idaṁ vācasikaṁ pāgabbhiyaṁ.</span><br />
</p>
<p id="mnd10c59p1">
<span class="pali m-text">Katamaṁ cetasikaṁ pāgabbhiyaṁ?</span><br />
</p>
<p id="mnd10c59p2">
<span class="pali m-text">Idhekacco na uccā kulā pabbajito samāno uccā kulā pabbajitena saddhiṁ sadisaṁ attānaṁ dahati cittena, na mahākulā pabbajito samāno mahākulā pabbajitena saddhiṁ sadisaṁ attānaṁ dahati cittena, na mahābhogakulā pabbajito samāno mahābhogakulā pabbajitena saddhiṁ sadisaṁ attānaṁ dahati cittena, na uḷārabhogakulā pabbajito samāno … na suttantiko samāno suttantikena saddhiṁ sadisaṁ attānaṁ dahati cittena, na vinayadharo samāno … na dhammakathiko samāno … na āraññiko samāno … na piṇḍapātiko samāno … na paṁsukūliko samāno … na tecīvariko samāno … na sapadānacāriko samāno … na khalupacchābhattiko samāno … na nesajjiko samāno … na yathāsanthatiko samāno … na paṭhamassa jhānassa lābhī samāno paṭhamassa jhānassa lābhinā saddhiṁ sadisaṁ attānaṁ dahati cittena …pe…</span><br />
</p>
<p id="mnd10c59p3">
<span class="pali m-text">na nevasaññānāsaññāyatanasamāpattiyā lābhī samāno nevasaññānāsaññāyatanasamāpattiyā lābhinā saddhiṁ sadisaṁ attānaṁ dahati cittena—</span><br />
</p>
<p id="mnd10c59p4">
<span class="pali m-text">idaṁ cetasikaṁ pāgabbhiyaṁ.</span><br />
</p>
<p id="mnd10c59p5">
<span class="pali m-text">Yassimāni tīṇi pāgabbhiyāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, so vuccati appagabbhoti—</span><br />
</p>
<p id="mnd10c59p6">
<span class="pali m-text">appagabbho.</span><br />
</p>
<p id="mnd10c60p1">
<span class="pali m-text">**Ajeguccho**ti.</span><br />
</p>
<p id="mnd10c60p2">
<span class="pali m-text">Atthi puggalo jeguccho, atthi ajeguccho.</span><br />
</p>
<p id="mnd10c60p3">
<span class="pali m-text">Katamo ca puggalo jeguccho?</span><br />
</p>
<p id="mnd10c60p4">
<span class="pali m-text">Idhekacco puggalo dussīlo hoti pāpadhammo asucisaṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto—</span><br />
</p>
<p id="mnd10c60p5">
<span class="pali m-text">ayaṁ vuccati puggalo jeguccho.</span><br />
</p>
<p id="mnd10c60p6">
<span class="pali m-text">Atha vā kodhano hoti upāyāsabahulo, appampi vutto samāno abhisajjati kuppati byāpajjati patiṭṭhīyati, kopañca dosañca appaccayañca pātukaroti—</span><br />
</p>
<p id="mnd10c60p7">
<span class="pali m-text">ayaṁ vuccati puggalo jeguccho.</span><br />
</p>
<p id="mnd10c60p8">
<span class="pali m-text">Atha vā kodhano hoti upanāhī, makkhī hoti paḷāsī, issukī hoti maccharī, saṭho hoti māyāvī, thaddho hoti atimānī, pāpiccho hoti micchādiṭṭhi, sandiṭṭhiparāmāsī hoti ādānaggāhī duppaṭinissaggī—</span><br />
</p>
<p id="mnd10c60p9">
<span class="pali m-text">ayaṁ vuccati puggalo jeguccho.</span><br />
</p>
<p id="mnd10c61p1">
<span class="pali m-text">Katamo ca puggalo ajeguccho?</span><br />
</p>
<p id="mnd10c61p2">
<span class="pali m-text">Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu—</span><br />
</p>
<p id="mnd10c61p3">
<span class="pali m-text">ayaṁ vuccati puggalo ajeguccho.</span><br />
</p>
<p id="mnd10c61p4">
<span class="pali m-text">Atha vā akkodhano hoti anupāyāsabahulo, bahumpi vutto samāno na abhisajjati na kuppati na byāpajjati na patiṭṭhīyati, na kopañca dosañca appaccayañca pātukaroti—</span><br />
</p>
<p id="mnd10c61p5">
<span class="pali m-text">ayaṁ vuccati puggalo ajeguccho.</span><br />
</p>
<p id="mnd10c61p6">
<span class="pali m-text">Atha vā akkodhano hoti anupanāhī, amakkhī hoti apaḷāsī, anissukī hoti amaccharī, asaṭho hoti amāyāvī, athaddho hoti anatimānī, na pāpiccho hoti na micchādiṭṭhi, asandiṭṭhiparāmāsī hoti anādānaggāhī suppaṭinissaggī—</span><br />
</p>
<p id="mnd10c61p7">
<span class="pali m-text">ayaṁ vuccati puggalo ajeguccho.</span><br />
</p>
<p id="mnd10c61p8">
<span class="pali m-text">Sabbe bālaputhujjanā jegucchā, puthujjanakalyāṇakaṁ upādāya aṭṭha ariyapuggalā ajegucchāti—</span><br />
</p>
<p id="mnd10c61p9">
<span class="pali m-text">appagabbho ajeguccho.</span><br />
</p>
<p id="mnd10c62p1">
<span class="pali m-text">**Pesuṇeyye ca no yuto**ti.</span><br />
</p>
<p id="mnd10c62p2">
<span class="pali m-text">**Pesuññan**ti idhekacco pisuṇavāco hoti, ito sutvā amutra akkhātā imesaṁ bhedāya, amutra vā sutvā imesaṁ akkhātā amūsaṁ bhedāya.</span><br />
</p>
<p id="mnd10c62p3">
<span class="pali m-text">Iti samaggānaṁ vā bhettā, bhinnānaṁ vā anuppadātā, vaggārāmo, vaggarato, vagganandī, vaggakaraṇiṁ vācaṁ bhāsitā hoti—</span><br />
</p>
<p id="mnd10c62p4">
<span class="pali m-text">idaṁ vuccati pesuññaṁ.</span><br />
</p>
<p id="mnd10c63p1">
<span class="pali m-text">Api ca dvīhi kāraṇehi pesuññaṁ upasaṁharati—</span><br />
</p>
<p id="mnd10c63p2">
<span class="pali m-text">piyakamyatāya vā, bhedādhippāyena vā.</span><br />
</p>
<p id="mnd10c63p3">
<span class="pali m-text">Kathaṁ piyakamyatāya pesuññaṁ upasaṁharati?</span><br />
</p>
<p id="mnd10c63p4">
<span class="pali m-text">“Imassa piyo bhavissāmi, manāpo bhavissāmi, vissāsiko bhavissāmi, abbhantariko bhavissāmi, suhadayo bhavissāmī”ti.</span><br />
</p>
<p id="mnd10c63p5">
<span class="pali m-text">Evaṁ piyakamyatāya pesuññaṁ upasaṁharati.</span><br />
</p>
<p id="mnd10c63p6">
<span class="pali m-text">Kathaṁ bhedādhippāyena pesuññaṁ upasaṁharati?</span><br />
</p>
<p id="mnd10c63p7">
<span class="pali m-text">“Kathaṁ ime nānā assu vinā assu vaggā assu dvedhā assu dvejjhā assu dve pakkhā assu bhijjeyyuṁ na samāgaccheyyuṁ dukkhaṁ na phāsu vihareyyun”ti.</span><br />
</p>
<p id="mnd10c63p8">
<span class="pali m-text">Evaṁ bhedādhippāyena pesuññaṁ upasaṁharati.</span><br />
</p>
<p id="mnd10c63p9">
<span class="pali m-text">Yassetaṁ pesuññaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so pesuññe no yuto na yutto na payutto na sammāyuttoti—</span><br />
</p>
<p id="mnd10c63p10">
<span class="pali m-text">pesuṇeyye ca no yuto.</span><br />
</p>
<p id="mnd10c64p1">
<span class="pali m-text">Tenāha bhagavā—</span><br />
</p>
<p id="mnd10c65p1">
<span class="pali m-text">“Patilīno akuhako,</span><br />
</p>
<p id="mnd10c65p2">
<span class="pali m-text">apihālu amaccharī;</span><br />
</p>
<p id="mnd10c65p3">
<span class="pali m-text">Appagabbho ajeguccho,</span><br />
</p>
<p id="mnd10c65p4">
<span class="pali m-text">pesuṇeyye ca no yuto”ti.</span><br />
</p>
<p id="mnd10c66p1">
<span class="pali m-text">**Sātiyesu anassāvī,**</span><br />
</p>
<p id="mnd10c66p2">
<span class="pali m-text">**atimāne ca no yuto;**</span><br />
</p>
<p id="mnd10c66p3">
<span class="pali m-text">**Saṇho ca paṭibhānavā,**</span><br />
</p>
<p id="mnd10c66p4">
<span class="pali m-text">**na saddho na virajjati.**</span><br />
</p>
<p id="mnd10c67p1">
<span class="pali m-text">**Sātiyesu anassāvī**ti.</span><br />
</p>
<p id="mnd10c67p2">
<span class="pali m-text">**Sātiyā** vuccanti pañca kāmaguṇā.</span><br />
</p>
<p id="mnd10c67p3">
<span class="pali m-text">Kiṅkāraṇā sātiyā vuccanti pañca kāmaguṇā?</span><br />
</p>
<p id="mnd10c67p4">
<span class="pali m-text">Yebhuyyena devamanussā pañca kāmaguṇe icchanti sātiyanti patthayanti pihayanti abhijappanti, taṅkāraṇā sātiyā vuccanti pañca kāmaguṇā.</span><br />
</p>
<p id="mnd10c67p5">
<span class="pali m-text">Yesaṁ esā sātiyā taṇhā appahīnā tesaṁ cakkhuto rūpataṇhā savati āsavati sandati pavattati, sotato saddataṇhā … ghānato gandhataṇhā … jivhāto rasataṇhā … kāyato phoṭṭhabbataṇhā … manato dhammataṇhā savati āsavati sandati pavattati.</span><br />
</p>
<p id="mnd10c67p6">
<span class="pali m-text">Yesaṁ esā sātiyā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā tesaṁ cakkhuto rūpataṇhā na savati nāsavati na sandati na pavattati, sotato saddataṇhā …pe…</span><br />
</p>
<p id="mnd10c67p7">
<span class="pali m-text">manato dhammataṇhā na savati nāsavati na sandati na pavattatīti—</span><br />
</p>
<p id="mnd10c67p8">
<span class="pali m-text">sātiyesu anassāvī.</span><br />
</p>
<p id="mnd10c68p1">
<span class="pali m-text">**Atimāne ca no yuto**ti.</span><br />
</p>
<p id="mnd10c68p2">
<span class="pali m-text">Katamo atimāno?</span><br />
</p>
<p id="mnd10c68p3">
<span class="pali m-text">Idhekacco paraṁ atimaññati jātiyā vā gottena vā …pe… aññataraññatarena vā vatthunā.</span><br />
</p>
<p id="mnd10c68p4">
<span class="pali m-text">Yo evarūpo māno maññanā maññitattaṁ unnati unnamo dhajo sampaggāho ketukamyatā cittassa—</span><br />
</p>
<p id="mnd10c68p5">
<span class="pali m-text">ayaṁ vuccati atimāno.</span><br />
</p>
<p id="mnd10c68p6">
<span class="pali m-text">Yasseso atimāno pahīno samucchinno vūpasanto paṭipassaddho abhabbuppattiko ñāṇagginā daḍḍho, so atimāne ca no yuto na yutto nappayutto na sammāyuttoti—</span><br />
</p>
<p id="mnd10c68p7">
<span class="pali m-text">atimāne ca no yuto.</span><br />
</p>
<p id="mnd10c69p1">
<span class="pali m-text">**Saṇho ca paṭibhānavā**ti.</span><br />
</p>
<p id="mnd10c69p2">
<span class="pali m-text">**Saṇho**ti saṇhena kāyakammena samannāgatoti saṇho, saṇhena vacīkammena … saṇhena manokammena samannāgatoti saṇho, saṇhehi satipaṭṭhānehi samannāgatoti saṇho, saṇhehi sammappadhānehi … saṇhehi iddhipādehi … saṇhehi indriyehi … saṇhehi balehi … saṇhehi bojjhaṅgehi samannāgatoti saṇho, saṇhena ariyena aṭṭhaṅgikena maggena samannāgatoti—</span><br />
</p>
<p id="mnd10c69p3">
<span class="pali m-text">saṇho.</span><br />
</p>
<p id="mnd10c70p1">
<span class="pali m-text">**Paṭibhānavā**ti tayo paṭibhānavanto—</span><br />
</p>
<p id="mnd10c70p2">
<span class="pali m-text">pariyattipaṭibhānavā, paripucchāpaṭibhānavā, adhigamapaṭibhānavā.</span><br />
</p>
<p id="mnd10c70p3">
<span class="pali m-text">Katamo pariyattipaṭibhānavā?</span><br />
</p>
<p id="mnd10c70p4">
<span class="pali m-text">Idhekaccassa pakatiyā pariyāpuṭaṁ hoti—</span><br />
</p>
<p id="mnd10c70p5">
<span class="pali m-text">suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ, tassa pariyattiṁ nissāya paṭibhāyati—</span><br />
</p>
<p id="mnd10c70p6">
<span class="pali m-text">ayaṁ pariyattipaṭibhānavā.</span><br />
</p>
<p id="mnd10c70p7">
<span class="pali m-text">Katamo paripucchāpaṭibhānavā?</span><br />
</p>
<p id="mnd10c70p8">
<span class="pali m-text">Idhekacco paripucchitā hoti attatthe ca ñāyatthe ca lakkhaṇe ca kāraṇe ca ṭhānāṭhāne ca, tassa taṁ paripucchaṁ nissāya paṭibhāyati—</span><br />
</p>
<p id="mnd10c70p9">
<span class="pali m-text">ayaṁ paripucchāpaṭibhānavā.</span><br />
</p>
<p id="mnd10c70p10">
<span class="pali m-text">Katamo adhigamapaṭibhānavā?</span><br />
</p>
<p id="mnd10c70p11">
<span class="pali m-text">Idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo cha abhiññāyo,</span><br />
</p>
<p id="mnd10c70p12">
<span class="pali m-text">tassa attho ñāto dhammo ñāto nirutti ñātā,</span><br />
</p>
<p id="mnd10c70p13">
<span class="pali m-text">atthe ñāte attho paṭibhāyati,</span><br />
</p>
<p id="mnd10c70p14">
<span class="pali m-text">dhamme ñāte dhammo paṭibhāyati,</span><br />
</p>
<p id="mnd10c70p15">
<span class="pali m-text">niruttiyā ñātāya nirutti paṭibhāyati;</span><br />
</p>
<p id="mnd10c70p16">
<span class="pali m-text">imesu tīsu ñāṇesu ñāṇaṁ paṭibhānapaṭisambhidā.</span><br />
</p>
<p id="mnd10c70p17">
<span class="pali m-text">Imāya paṭibhānapaṭisambhidāya upeto samupeto upagato samupagato upapanno samupapanno samannāgato so vuccati paṭibhānavā.</span><br />
</p>
<p id="mnd10c70p18">
<span class="pali m-text">Yassa pariyatti natthi, paripucchā natthi, adhigamo natthi, kiṁ tassa paṭibhāyissatīti—</span><br />
</p>
<p id="mnd10c70p19">
<span class="pali m-text">saṇho ca paṭibhānavā.</span><br />
</p>
<p id="mnd10c71p1">
<span class="pali m-text">**Na saddho na virajjatī**ti.</span><br />
</p>
<p id="mnd10c71p2">
<span class="pali m-text">**Na saddho**ti sāmaṁ sayaṁ abhiññātaṁ attapaccakkhaṁ dhammaṁ na kassaci saddahati aññassa samaṇassa vā brāhmaṇassa vā devassa vā mārassa vā brahmuno vā.</span><br />
</p>
<p id="mnd10c71p3">
<span class="pali m-text">“Sabbe saṅkhārā aniccā”ti sāmaṁ sayaṁ abhiññātaṁ …pe…</span><br />
</p>
<p id="mnd10c71p4">
<span class="pali m-text">“sabbe saṅkhārā dukkhā”ti …</span><br />
</p>
<p id="mnd10c71p5">
<span class="pali m-text">“sabbe dhammā anattā”ti …</span><br />
</p>
<p id="mnd10c71p6">
<span class="pali m-text">“avijjāpaccayā saṅkhārā”ti …pe…</span><br />
</p>
<p id="mnd10c71p7">
<span class="pali m-text">“jātipaccayā jarāmaraṇan”ti …</span><br />
</p>
<p id="mnd10c71p8">
<span class="pali m-text">“avijjānirodhā saṅkhāranirodho”ti …pe…</span><br />
</p>
<p id="mnd10c71p9">
<span class="pali m-text">“jātinirodhā jarāmaraṇanirodho”ti …</span><br />
</p>
<p id="mnd10c71p10">
<span class="pali m-text">“idaṁ dukkhan”ti …pe…</span><br />
</p>
<p id="mnd10c71p11">
<span class="pali m-text">“ayaṁ dukkhanirodhagāminī paṭipadā”ti …</span><br />
</p>
<p id="mnd10c71p12">
<span class="pali m-text">“ime āsavā”ti …pe…</span><br />
</p>
<p id="mnd10c71p13">
<span class="pali m-text">“ayaṁ āsavanirodhagāminī paṭipadā”ti …</span><br />
</p>
<p id="mnd10c71p14">
<span class="pali m-text">“ime dhammā abhiññeyyā”ti …pe…</span><br />
</p>
<p id="mnd10c71p15">
<span class="pali m-text">“ime dhammā sacchikātabbā”ti sāmaṁ sayaṁ abhiññātaṁ …pe…</span><br />
</p>
<p id="mnd10c71p16">
<span class="pali m-text">channaṁ phassāyatanānaṁ samudayañca atthaṅgamañca assādañca ādīnavañca nissaraṇañca, pañcannaṁ upādānakkhandhānaṁ samudayañca …pe…</span><br />
</p>
<p id="mnd10c71p17">
<span class="pali m-text">catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca sāmaṁ sayaṁ abhiññātaṁ …pe…</span><br />
</p>
<p id="mnd10c71p18">
<span class="pali m-text">“yaṁ kiñci samudayadhammaṁ sabbaṁ taṁ nirodhadhamman”ti sāmaṁ sayaṁ abhiññātaṁ attapaccakkhaṁ dhammaṁ na kassaci saddahati aññassa samaṇassa vā brāhmaṇassa vā devassa vā mārassa vā brahmuno vā.</span><br />
</p>
<p id="mnd10c72p1">
<span class="pali m-text">Vuttañhetaṁ bhagavatā—</span><br />
</p>
<p id="mnd10c72p2">
<span class="pali m-text">“saddahasi tvaṁ, sāriputta, saddhindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ;</span><br />
</p>
<p id="mnd10c72p3">
<span class="pali m-text">vīriyindriyaṁ …</span><br />
</p>
<p id="mnd10c72p4">
<span class="pali m-text">satindriyaṁ …</span><br />
</p>
<p id="mnd10c72p5">
<span class="pali m-text">samādhindriyaṁ …</span><br />
</p>
<p id="mnd10c72p6">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti?</span><br />
</p>
<p id="mnd10c73p1">
<span class="pali m-text">“Na khvāhaṁ ettha, bhante, bhagavato saddhāya gacchāmi saddhindriyaṁ …</span><br />
</p>
<p id="mnd10c73p2">
<span class="pali m-text">vīriyindriyaṁ …</span><br />
</p>
<p id="mnd10c73p3">
<span class="pali m-text">satindriyaṁ …</span><br />
</p>
<p id="mnd10c73p4">
<span class="pali m-text">samādhindriyaṁ …</span><br />
</p>
<p id="mnd10c73p5">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ.</span><br />
</p>
<p id="mnd10c73p6">
<span class="pali m-text">Yesaṁ hetaṁ, bhante, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ saddhindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ.</span><br />
</p>
<p id="mnd10c73p7">
<span class="pali m-text">Vīriyindriyaṁ …</span><br />
</p>
<p id="mnd10c73p8">
<span class="pali m-text">satindriyaṁ …</span><br />
</p>
<p id="mnd10c73p9">
<span class="pali m-text">samādhindriyaṁ …</span><br />
</p>
<p id="mnd10c73p10">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ.</span><br />
</p>
<p id="mnd10c73p11">
<span class="pali m-text">Yesañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhā te tattha nibbicikicchā.</span><br />
</p>
<p id="mnd10c73p12">
<span class="pali m-text">Saddhindriyaṁ …</span><br />
</p>
<p id="mnd10c73p13">
<span class="pali m-text">vīriyindriyaṁ …</span><br />
</p>
<p id="mnd10c73p14">
<span class="pali m-text">satindriyaṁ …</span><br />
</p>
<p id="mnd10c73p15">
<span class="pali m-text">samādhindriyaṁ …</span><br />
</p>
<p id="mnd10c73p16">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ.</span><br />
</p>
<p id="mnd10c73p17">
<span class="pali m-text">Mayhañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhohaṁ tattha nibbicikiccho.</span><br />
</p>
<p id="mnd10c73p18">
<span class="pali m-text">Saddhindriyaṁ …</span><br />
</p>
<p id="mnd10c73p19">
<span class="pali m-text">vīriyindriyaṁ …</span><br />
</p>
<p id="mnd10c73p20">
<span class="pali m-text">satindriyaṁ …</span><br />
</p>
<p id="mnd10c73p21">
<span class="pali m-text">samādhindriyaṁ …</span><br />
</p>
<p id="mnd10c73p22">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti.</span><br />
</p>
<p id="mnd10c74p1">
<span class="pali m-text">“Sādhu sādhu, sāriputta.</span><br />
</p>
<p id="mnd10c74p2">
<span class="pali m-text">Yesañhetaṁ, sāriputta, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ saddhindriyaṁ …pe…</span><br />
</p>
<p id="mnd10c74p3">
<span class="pali m-text">paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti.</span><br />
</p>
<p id="mnd10c75p1">
<span class="pali m-text">Assaddho akataññū ca,</span><br />
</p>
<p id="mnd10c75p2">
<span class="pali m-text">sandhicchedo ca yo naro;</span><br />
</p>
<p id="mnd10c75p3">
<span class="pali m-text">Hatāvakāso vantāso,</span><br />
</p>
<p id="mnd10c75p4">
<span class="pali m-text">sa ve uttamaporisoti.</span><br />
</p>
<p id="mnd10c76p1">
<span class="pali m-text">**Na saddho na virajjatī**ti.</span><br />
</p>
<p id="mnd10c76p2">
<span class="pali m-text">Sabbe bālaputhujjanā rajjanti, puthujjanakalyāṇakaṁ upādāya satta sekkhā virajjanti.</span><br />
</p>
<p id="mnd10c76p3">
<span class="pali m-text">Arahā neva rajjati no virajjati, viratto so khayā rāgassa vītarāgattā khayā dosassa vītadosattā, khayā mohassa vītamohattā.</span><br />
</p>
<p id="mnd10c76p4">
<span class="pali m-text">So vuṭṭhavāso ciṇṇacaraṇo …pe… jātimaraṇasaṁsāro natthi tassa punabbhavoti—</span><br />
</p>
<p id="mnd10c76p5">
<span class="pali m-text">na saddho na virajjati.</span><br />
</p>
<p id="mnd10c77p1">
<span class="pali m-text">Tenāha bhagavā—</span><br />
</p>
<p id="mnd10c78p1">
<span class="pali m-text">“Sātiyesu anassāvī,</span><br />
</p>
<p id="mnd10c78p2">
<span class="pali m-text">atimāne ca no yuto;</span><br />
</p>
<p id="mnd10c78p3">
<span class="pali m-text">Saṇho ca paṭibhānavā,</span><br />
</p>
<p id="mnd10c78p4">
<span class="pali m-text">na saddho na virajjatī”ti.</span><br />
</p>
<p id="mnd10c79p1">
<span class="pali m-text">**Lābhakamyā na sikkhati,**</span><br />
</p>
<p id="mnd10c79p2">
<span class="pali m-text">**alābhe ca na kuppati;**</span><br />
</p>
<p id="mnd10c79p3">
<span class="pali m-text">**Aviruddho ca taṇhāya,**</span><br />
</p>
<p id="mnd10c79p4">
<span class="pali m-text">**rasesu nānugijjhati.**</span><br />
</p>
<p id="mnd10c80p1">
<span class="pali m-text">**Lābhakamyā na sikkhati, alābhe ca na kuppatī**ti.</span><br />
</p>
<p id="mnd10c80p2">
<span class="pali m-text">Kathaṁ lābhakamyā sikkhati?</span><br />
</p>
<p id="mnd10c80p3">
<span class="pali m-text">Idha, bhikkhave, bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ.</span><br />
</p>
<p id="mnd10c80p4">
<span class="pali m-text">Tassa evaṁ hoti—</span><br />
</p>
<p id="mnd10c80p5">
<span class="pali m-text">“kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti?</span><br />
</p>
<p id="mnd10c80p6">
<span class="pali m-text">Tassa evaṁ hoti—</span><br />
</p>
<p id="mnd10c80p7">
<span class="pali m-text">“ayaṁ kho āyasmā suttantiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti.</span><br />
</p>
<p id="mnd10c80p8">
<span class="pali m-text">So lābhahetu lābhapaccayā lābhakāraṇā lābhābhinibbattiyā lābhaṁ paripācento suttantaṁ pariyāpuṇāti.</span><br />
</p>
<p id="mnd10c80p9">
<span class="pali m-text">Evampi lābhakamyā sikkhati.</span><br />
</p>
<p id="mnd10c81p1">
<span class="pali m-text">Atha vā bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ.</span><br />
</p>
<p id="mnd10c81p2">
<span class="pali m-text">Tassa evaṁ hoti—</span><br />
</p>
<p id="mnd10c81p3">
<span class="pali m-text">“kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti?</span><br />
</p>
<p id="mnd10c81p4">
<span class="pali m-text">Tassa evaṁ hoti—</span><br />
</p>
<p id="mnd10c81p5">
<span class="pali m-text">“ayaṁ kho āyasmā vinayadharo …pe…</span><br />
</p>
<p id="mnd10c81p6">
<span class="pali m-text">dhammakathiko …</span><br />
</p>
<p id="mnd10c81p7">
<span class="pali m-text">ābhidhammiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti.</span><br />
</p>
<p id="mnd10c81p8">
<span class="pali m-text">So lābhahetu lābhapaccayā lābhakāraṇā lābhābhinibbattiyā lābhaṁ paripācento abhidhammaṁ pariyāpuṇāti.</span><br />
</p>
<p id="mnd10c81p9">
<span class="pali m-text">Evampi lābhakamyā sikkhati.</span><br />
</p>
<p id="mnd10c82p1">
<span class="pali m-text">Atha vā bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ.</span><br />
</p>
<p id="mnd10c82p2">
<span class="pali m-text">Tassa evaṁ hoti—</span><br />
</p>
<p id="mnd10c82p3">
<span class="pali m-text">“kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti?</span><br />
</p>
<p id="mnd10c82p4">
<span class="pali m-text">Tassa evaṁ hoti—</span><br />
</p>
<p id="mnd10c82p5">
<span class="pali m-text">“ayaṁ kho āyasmā āraññiko …</span><br />
</p>
<p id="mnd10c82p6">
<span class="pali m-text">piṇḍapātiko …</span><br />
</p>
<p id="mnd10c82p7">
<span class="pali m-text">paṁsukūliko …</span><br />
</p>
<p id="mnd10c82p8">
<span class="pali m-text">tecīvariko …</span><br />
</p>
<p id="mnd10c82p9">
<span class="pali m-text">sapadānacāriko …</span><br />
</p>
<p id="mnd10c82p10">
<span class="pali m-text">khalupacchābhattiko …</span><br />
</p>
<p id="mnd10c82p11">
<span class="pali m-text">nesajjiko …</span><br />
</p>
<p id="mnd10c82p12">
<span class="pali m-text">yathāsanthatiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti.</span><br />
</p>
<p id="mnd10c82p13">
<span class="pali m-text">So lābhahetu lābhapaccayā lābhakāraṇā lābhābhinibbattiyā lābhaṁ paripācento āraññiko hoti …pe…</span><br />
</p>
<p id="mnd10c82p14">
<span class="pali m-text">yathāsanthatiko hoti.</span><br />
</p>
<p id="mnd10c82p15">
<span class="pali m-text">Evampi lābhakamyā sikkhati.</span><br />
</p>
<p id="mnd10c83p1">
<span class="pali m-text">Kathaṁ na lābhakamyā sikkhati?</span><br />
</p>
<p id="mnd10c83p2">
<span class="pali m-text">Idha bhikkhu na lābhahetu, na lābhapaccayā, na lābhakāraṇā, na lābhābhinibbattiyā, na lābhaṁ paripācento, yāvadeva attadamatthāya attasamatthāya attaparinibbāpanatthāya suttantaṁ pariyāpuṇāti, vinayaṁ pariyāpuṇāti, abhidhammaṁ pariyāpuṇāti.</span><br />
</p>
<p id="mnd10c83p3">
<span class="pali m-text">Evampi na lābhakamyā sikkhati.</span><br />
</p>
<p id="mnd10c84p1">
<span class="pali m-text">Atha vā bhikkhu na lābhahetu, na lābhapaccayā, na lābhakāraṇā, na lābhābhinibbattiyā, na lābhaṁ paripācento, yāvadeva appicchaññeva nissāya santuṭṭhiññeva nissāya sallekhaññeva nissāya pavivekaññeva nissāya idamatthitaññeva nissāya āraññiko hoti, piṇḍapātiko hoti, paṁsukūliko hoti, tecīvariko hoti, sapadānacāriko hoti, khalupacchābhattiko hoti, nesajjiko hoti, yathāsanthatiko hoti.</span><br />
</p>
<p id="mnd10c84p2">
<span class="pali m-text">Evampi na lābhakamyā sikkhatīti—</span><br />
</p>
<p id="mnd10c84p3">
<span class="pali m-text">lābhakamyā na sikkhati.</span><br />
</p>
<p id="mnd10c85p1">
<span class="pali m-text">**Alābhe ca na kuppatī**ti.</span><br />
</p>
<p id="mnd10c85p2">
<span class="pali m-text">Kathaṁ alābhe kuppati?</span><br />
</p>
<p id="mnd10c85p3">
<span class="pali m-text">Idhekacco “kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhī”ti kuppati byāpajjati patiṭṭhīyati, kopañca dosañca appaccayañca pātukaroti.</span><br />
</p>
<p id="mnd10c85p4">
<span class="pali m-text">Evaṁ alābhe kuppati.</span><br />
</p>
<p id="mnd10c86p1">
<span class="pali m-text">Kathaṁ alābhe na kuppati?</span><br />
</p>
<p id="mnd10c86p2">
<span class="pali m-text">Idha bhikkhu “kulaṁ vā na labhāmi gaṇaṁ vā na labhāmi …pe…</span><br />
</p>
<p id="mnd10c86p3">
<span class="pali m-text">appaññātomhī”ti na kuppati na byāpajjati na patiṭṭhīyati, na kopañca dosañca appaccayañca pātukaroti.</span><br />
</p>
<p id="mnd10c86p4">
<span class="pali m-text">Evaṁ alābhe na kuppatīti—</span><br />
</p>
<p id="mnd10c86p5">
<span class="pali m-text">lābhakamyā na sikkhati alābhe ca na kuppati.</span><br />
</p>
<p id="mnd10c87p1">
<span class="pali m-text">**Aviruddho ca taṇhāya, rasesu nānugijjhatī**ti.</span><br />
</p>
<p id="mnd10c87p2">
<span class="pali m-text">**Viruddho**ti yo cittassa āghāto paṭighāto, paṭighaṁ paṭivirodho, kopo pakopo sampakopo, doso padoso sampadoso, cittassa byāpatti manopadoso, kodho kujjhanā kujjhitattaṁ, doso dussanā dussitattaṁ, byāpatti byāpajjanā byāpajjitattaṁ virodho paṭivirodho, caṇḍikkaṁ, asuropo, anattamanatā cittassa—</span><br />
</p>
<p id="mnd10c87p3">
<span class="pali m-text">ayaṁ vuccati virodho.</span><br />
</p>
<p id="mnd10c87p4">
<span class="pali m-text">Yasseso virodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati aviruddho.</span><br />
</p>
<p id="mnd10c87p5">
<span class="pali m-text">**Taṇhā**ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.</span><br />
</p>
<p id="mnd10c87p6">
<span class="pali m-text">**Raso**ti mūlaraso khandharaso tacaraso pattaraso puppharaso phalaraso, ambilaṁ madhuraṁ tittakaṁ kaṭukaṁ loṇikaṁ khārikaṁ lambikaṁ kasāvo sādu asādu sītaṁ uṇhaṁ.</span><br />
</p>
<p id="mnd10c87p7">
<span class="pali m-text">Santeke samaṇabrāhmaṇā rasagiddhā.</span><br />
</p>
<p id="mnd10c87p8">
<span class="pali m-text">Te jivhaggena rasaggāni pariyesantā āhiṇḍanti, te ambilaṁ labhitvā anambilaṁ pariyesanti, anambilaṁ labhitvā ambilaṁ pariyesanti;</span><br />
</p>
<p id="mnd10c87p9">
<span class="pali m-text">madhuraṁ labhitvā amadhuraṁ pariyesanti, amadhuraṁ labhitvā madhuraṁ pariyesanti;</span><br />
</p>
<p id="mnd10c87p10">
<span class="pali m-text">tittakaṁ labhitvā atittakaṁ pariyesanti, atittakaṁ labhitvā tittakaṁ pariyesanti;</span><br />
</p>
<p id="mnd10c87p11">
<span class="pali m-text">kaṭukaṁ labhitvā akaṭukaṁ pariyesanti, akaṭukaṁ labhitvā kaṭukaṁ pariyesanti;</span><br />
</p>
<p id="mnd10c87p12">
<span class="pali m-text">loṇikaṁ labhitvā aloṇikaṁ pariyesanti, aloṇikaṁ labhitvā loṇikaṁ pariyesanti;</span><br />
</p>
<p id="mnd10c87p13">
<span class="pali m-text">khārikaṁ labhitvā akhārikaṁ pariyesanti, akhārikaṁ labhitvā khārikaṁ pariyesanti;</span><br />
</p>
<p id="mnd10c87p14">
<span class="pali m-text">lambikaṁ labhitvā kasāvaṁ pariyesanti, kasāvaṁ labhitvā lambikaṁ pariyesanti;</span><br />
</p>
<p id="mnd10c87p15">
<span class="pali m-text">sāduṁ labhitvā asāduṁ pariyesanti, asāduṁ labhitvā sāduṁ pariyesanti;</span><br />
</p>
<p id="mnd10c87p16">
<span class="pali m-text">sītaṁ labhitvā uṇhaṁ pariyesanti, uṇhaṁ labhitvā sītaṁ pariyesanti.</span><br />
</p>
<p id="mnd10c87p17">
<span class="pali m-text">Te yaṁ yaṁ labhitvā tena tena na santussanti aparāparaṁ pariyesanti, manāpikesu rasesu rattā giddhā gadhitā mucchitā ajjhosannā laggā laggitā palibuddhā.</span><br />
</p>
<p id="mnd10c87p18">
<span class="pali m-text">Yassesā rasataṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so paṭisaṅkhā yoniso āhāraṁ āhāreti—</span><br />
</p>
<p id="mnd10c87p19">
<span class="pali m-text">neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya.</span><br />
</p>
<p id="mnd10c87p20">
<span class="pali m-text">Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro ca.</span><br />
</p>
<p id="mnd10c88p1">
<span class="pali m-text">Yathā vanaṁ ālimpeyya yāvadeva ropanatthāya, yathā vā pana akkhaṁ abbhañjeyya yāvadeva bhārassa nittharaṇatthāya, yathā vā pana puttamaṁsaṁ āhāraṁ āhareyya yāvadeva kantārassa nittharaṇatthāya;</span><br />
</p>
<p id="mnd10c88p2">
<span class="pali m-text">evamevaṁ bhikkhu paṭisaṅkhā yoniso āhāraṁ āhāreti—</span><br />
</p>
<p id="mnd10c88p3">
<span class="pali m-text">“neva davāya …pe… phāsuvihāro cā”ti.</span><br />
</p>
<p id="mnd10c88p4">
<span class="pali m-text">Rasataṇhaṁ pajahati vinodeti byantiṁ karoti anabhāvaṁ gameti, rasataṇhāya ārato assa virato paṭivirato nikkhanto nissaṭo vippamutto visaññutto vimariyādikatena cetasā viharatīti—</span><br />
</p>
<p id="mnd10c88p5">
<span class="pali m-text">aviruddho ca taṇhāya rasesu nānugijjhati.</span><br />
</p>
<p id="mnd10c89p1">
<span class="pali m-text">Tenāha bhagavā—</span><br />
</p>
<p id="mnd10c90p1">
<span class="pali m-text">“Lābhakamyā na sikkhati,</span><br />
</p>
<p id="mnd10c90p2">
<span class="pali m-text">alābhe ca na kuppati;</span><br />
</p>
<p id="mnd10c90p3">
<span class="pali m-text">Aviruddho ca taṇhāya,</span><br />
</p>
<p id="mnd10c90p4">
<span class="pali m-text">rasesu nānugijjhatī”ti.</span><br />
</p>
<p id="mnd10c91p1">
<span class="pali m-text">**Upekkhako sadā sato,**</span><br />
</p>
<p id="mnd10c91p2">
<span class="pali m-text">**na loke maññate samaṁ;**</span><br />
</p>
<p id="mnd10c91p3">
<span class="pali m-text">**Na visesī na nīceyyo,**</span><br />
</p>
<p id="mnd10c91p4">
<span class="pali m-text">**tassa no santi ussadā.**</span><br />
</p>
<p id="mnd10c92p1">
<span class="pali m-text">**Upekkhako sadā sato**ti.</span><br />
</p>
<p id="mnd10c92p2">
<span class="pali m-text">**Upekkhako**ti chaḷaṅgupekkhāya samannāgato.</span><br />
</p>
<p id="mnd10c92p3">
<span class="pali m-text">Cakkhunā rūpaṁ disvā neva sumano hoti na dummano, upekkhako viharati sato sampajāno.</span><br />
</p>
<p id="mnd10c92p4">
<span class="pali m-text">Sotena saddaṁ sutvā …pe…</span><br />
</p>
<p id="mnd10c92p5">
<span class="pali m-text">manasā dhammaṁ viññāya neva sumano hoti na dummano, upekkhako viharati sato sampajāno.</span><br />
</p>
<p id="mnd10c92p6">
<span class="pali m-text">Cakkhunā rūpaṁ disvā manāpaṁ nābhigijjhati nābhihaṁsati na rāgaṁ janeti, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c92p7">
<span class="pali m-text">Cakkhunā kho paneva rūpaṁ disvā amanāpaṁ na maṅku hoti appatiṭṭhitacitto alīnamanaso abyāpannacetaso, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c92p8">
<span class="pali m-text">Sotena saddaṁ sutvā …</span><br />
</p>
<p id="mnd10c92p9">
<span class="pali m-text">ghānena gandhaṁ ghāyitvā …</span><br />
</p>
<p id="mnd10c92p10">
<span class="pali m-text">jivhāya rasaṁ sāyitvā …</span><br />
</p>
<p id="mnd10c92p11">
<span class="pali m-text">kāyena phoṭṭhabbaṁ phusitvā …</span><br />
</p>
<p id="mnd10c92p12">
<span class="pali m-text">manasā dhammaṁ viññāya manāpaṁ nābhigijjhati nābhihaṁsati na rāgaṁ janeti, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c92p13">
<span class="pali m-text">Manasā kho paneva dhammaṁ viññāya amanāpaṁ na maṅku hoti appatiṭṭhitacitto alīnamanaso abyāpannacetaso, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c93p1">
<span class="pali m-text">Cakkhunā rūpaṁ disvā manāpāmanāpesu rūpesu tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c93p2">
<span class="pali m-text">Sotena saddaṁ sutvā …pe…</span><br />
</p>
<p id="mnd10c93p3">
<span class="pali m-text">manasā dhammaṁ viññāya manāpāmanāpesu dhammesu tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ.</span><br />
</p>
<p id="mnd10c94p1">
<span class="pali m-text">Cakkhunā rūpaṁ disvā rajanīye na rajjati, dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati.</span><br />
</p>
<p id="mnd10c94p2">
<span class="pali m-text">Sotena saddaṁ sutvā …pe…</span><br />
</p>
<p id="mnd10c94p3">
<span class="pali m-text">manasā dhammaṁ viññāya rajanīye na rajjati dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati.</span><br />
</p>
<p id="mnd10c94p4">
<span class="pali m-text">Diṭṭhe diṭṭhamatto, sute sutamatto, mute mutamatto, viññāte viññātamatto.</span><br />
</p>
<p id="mnd10c94p5">
<span class="pali m-text">Diṭṭhe na limpati, sute na limpati, mute na limpati, viññāte na limpati.</span><br />
</p>
<p id="mnd10c94p6">
<span class="pali m-text">Diṭṭhe anūpayo anapāyo anissito appaṭibaddho vippamutto visaññutto vimariyādikatena cetasā viharati.</span><br />
</p>
<p id="mnd10c94p7">
<span class="pali m-text">Sute …</span><br />
</p>
<p id="mnd10c94p8">
<span class="pali m-text">mute …</span><br />
</p>
<p id="mnd10c94p9">
<span class="pali m-text">viññāte anūpayo anapāyo anissito appaṭibaddho vippamutto visaññutto vimariyādikatena cetasā viharati.</span><br />
</p>
<p id="mnd10c95p1">
<span class="pali m-text">Saṁvijjati arahato cakkhu, passati arahā cakkhunā rūpaṁ.</span><br />
</p>
<p id="mnd10c95p2">
<span class="pali m-text">Chandarāgo arahato natthi, suvimuttacitto arahā.</span><br />
</p>
<p id="mnd10c95p3">
<span class="pali m-text">Saṁvijjati arahato sotaṁ, suṇāti arahā sotena saddaṁ.</span><br />
</p>
<p id="mnd10c95p4">
<span class="pali m-text">Chandarāgo arahato natthi, suvimuttacitto arahā.</span><br />
</p>
<p id="mnd10c95p5">
<span class="pali m-text">Saṁvijjati arahato ghānaṁ, ghāyati arahā ghānena gandhaṁ.</span><br />
</p>
<p id="mnd10c95p6">
<span class="pali m-text">Chandarāgo arahato natthi, suvimuttacitto arahā.</span><br />
</p>
<p id="mnd10c95p7">
<span class="pali m-text">Saṁvijjati arahato jivhā, sāyati arahā jivhāya rasaṁ …pe…</span><br />
</p>
<p id="mnd10c95p8">
<span class="pali m-text">saṁvijjati arahato kāyo, phusati arahā kāyena phoṭṭhabbaṁ …pe…</span><br />
</p>
<p id="mnd10c95p9">
<span class="pali m-text">saṁvijjati arahato mano, vijānāti arahā manasā dhammaṁ.</span><br />
</p>
<p id="mnd10c95p10">
<span class="pali m-text">Chandarāgo arahato natthi suvimuttacitto arahā.</span><br />
</p>
<p id="mnd10c96p1">
<span class="pali m-text">Cakkhu rūpārāmaṁ rūparataṁ rūpasammuditaṁ, taṁ arahato dantaṁ guttaṁ rakkhitaṁ saṁvutaṁ, tassa ca saṁvarāya dhammaṁ deseti.</span><br />
</p>
<p id="mnd10c96p2">
<span class="pali m-text">Sotaṁ saddārāmaṁ …pe…</span><br />
</p>
<p id="mnd10c96p3">
<span class="pali m-text">ghānaṁ gandhārāmaṁ …</span><br />
</p>
<p id="mnd10c96p4">
<span class="pali m-text">jivhā rasārāmā rasaratā rasasammuditā, sā arahato dantā guttā rakkhitā saṁvutā, tassā ca saṁvarāya dhammaṁ deseti.</span><br />
</p>
<p id="mnd10c96p5">
<span class="pali m-text">Kāyo phoṭṭhabbārāmo …pe…</span><br />
</p>
<p id="mnd10c96p6">
<span class="pali m-text">mano dhammārāmo dhammarato dhammasammudito, so arahato danto gutto rakkhito saṁvuto, tassa ca saṁvarāya dhammaṁ deseti.</span><br />
</p>
<p id="mnd10c97p1">
<span class="pali m-text">“Dantaṁ nayanti samitiṁ,</span><br />
</p>
<p id="mnd10c97p2">
<span class="pali m-text">dantaṁ rājābhirūhati;</span><br />
</p>
<p id="mnd10c97p3">
<span class="pali m-text">Danto seṭṭho manussesu,</span><br />
</p>
<p id="mnd10c97p4">
<span class="pali m-text">yotivākyaṁ titikkhati.</span><br />
</p>
<p id="mnd10c98p1">
<span class="pali m-text">Varamassatarā dantā,</span><br />
</p>
<p id="mnd10c98p2">
<span class="pali m-text">ājānīyā ca sindhavā;</span><br />
</p>
<p id="mnd10c98p3">
<span class="pali m-text">Kuñjarā ca mahānāgā,</span><br />
</p>
<p id="mnd10c98p4">
<span class="pali m-text">attadanto tato varaṁ.</span><br />
</p>
<p id="mnd10c99p1">
<span class="pali m-text">Na hi etehi yānehi,</span><br />
</p>
<p id="mnd10c99p2">
<span class="pali m-text">gaccheyya agataṁ disaṁ;</span><br />
</p>
<p id="mnd10c99p3">
<span class="pali m-text">Yathāttanā sudantena,</span><br />
</p>
<p id="mnd10c99p4">
<span class="pali m-text">danto dantena gacchati.</span><br />
</p>
<p id="mnd10c100p1">
<span class="pali m-text">Vidhāsu na vikampanti,</span><br />
</p>
<p id="mnd10c100p2">
<span class="pali m-text">vippamuttā punabbhavā;</span><br />
</p>
<p id="mnd10c100p3">
<span class="pali m-text">Dantabhūmimanuppattā,</span><br />
</p>
<p id="mnd10c100p4">
<span class="pali m-text">te loke vijitāvino.</span><br />
</p>
<p id="mnd10c101p1">
<span class="pali m-text">Yassindriyāni bhāvitāni,</span><br />
</p>
<p id="mnd10c101p2">
<span class="pali m-text">Ajjhattaṁ bahiddhā ca sabbaloke;</span><br />
</p>
<p id="mnd10c101p3">
<span class="pali m-text">Nibbijjha imaṁ parañca lokaṁ,</span><br />
</p>
<p id="mnd10c101p4">
<span class="pali m-text">Kālaṁ kaṅkhati bhāvito sa danto”ti.</span><br />
</p>
<p id="mnd10c102p1">
<span class="pali m-text">**Upekkhako sadā**ti.</span><br />
</p>
<p id="mnd10c102p2">
<span class="pali m-text">Sadā sabbadā sabbakālaṁ niccakālaṁ dhuvakālaṁ …pe…</span><br />
</p>
<p id="mnd10c102p3">
<span class="pali m-text">pacchime vayokhandhe.</span><br />
</p>
<p id="mnd10c102p4">
<span class="pali m-text">**Sato**ti catūhi kāraṇehi sato—</span><br />
</p>
<p id="mnd10c102p5">
<span class="pali m-text">kāye kāyānupassanāsatipaṭṭhānaṁ bhāvento sato,</span><br />
</p>
<p id="mnd10c102p6">
<span class="pali m-text">vedanāsu …</span><br />
</p>
<p id="mnd10c102p7">
<span class="pali m-text">citte …</span><br />
</p>
<p id="mnd10c102p8">
<span class="pali m-text">dhammesu dhammānupassanāsatipaṭṭhānaṁ bhāvento sato …pe…</span><br />
</p>
<p id="mnd10c102p9">
<span class="pali m-text">so vuccati satoti—</span><br />
</p>
<p id="mnd10c102p10">
<span class="pali m-text">upekkhako sadā sato.</span><br />
</p>
<p id="mnd10c103p1">
<span class="pali m-text">**Na loke maññate saman**ti.</span><br />
</p>
<p id="mnd10c103p2">
<span class="pali m-text">“Sadisohamasmī”ti mānaṁ na janeti jātiyā vā gottena vā …pe… aññataraññatarena vā vatthunāti—</span><br />
</p>
<p id="mnd10c103p3">
<span class="pali m-text">na loke maññate samaṁ.</span><br />
</p>
<p id="mnd10c104p1">
<span class="pali m-text">**Na visesī na nīceyyo**ti.</span><br />
</p>
<p id="mnd10c104p2">
<span class="pali m-text">“Seyyohamasmī”ti atimānaṁ na janeti jātiyā vā gottena vā …pe… aññataraññatarena vā vatthunā.</span><br />
</p>
<p id="mnd10c104p3">
<span class="pali m-text">“Hīnohamasmī”ti omānaṁ na janeti jātiyā vā gottena vā …pe… aññataraññatarena vā vatthunāti—</span><br />
</p>
<p id="mnd10c104p4">
<span class="pali m-text">na visesī na nīceyyo.</span><br />
</p>
<p id="mnd10c105p1">
<span class="pali m-text">**Tassa no santi ussadā**ti.</span><br />
</p>
<p id="mnd10c105p2">
<span class="pali m-text">**Tassā**ti arahato khīṇāsavassa.</span><br />
</p>
<p id="mnd10c105p3">
<span class="pali m-text">**Ussadā**ti sattussadā—</span><br />
</p>
<p id="mnd10c105p4">
<span class="pali m-text">rāgussado dosussado mohussado mānussado diṭṭhussado kilesussado kammussado.</span><br />
</p>
<p id="mnd10c105p5">
<span class="pali m-text">Tassime ussadā natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br />
</p>
<p id="mnd10c105p6">
<span class="pali m-text">tassa no santi ussadā.</span><br />
</p>
<p id="mnd10c106p1">
<span class="pali m-text">Tenāha bhagavā—</span><br />
</p>
<p id="mnd10c107p1">
<span class="pali m-text">“Upekkhako sadā sato,</span><br />
</p>
<p id="mnd10c107p2">
<span class="pali m-text">na loke maññate samaṁ;</span><br />
</p>
<p id="mnd10c107p3">
<span class="pali m-text">Na visesī na nīceyyo,</span><br />
</p>
<p id="mnd10c107p4">
<span class="pali m-text">tassa no santi ussadā”ti.</span><br />
</p>
<p id="mnd10c108p1">
<span class="pali m-text">**Yassa nissayatā natthi,**</span><br />
</p>
<p id="mnd10c108p2">
<span class="pali m-text">**ñatvā dhammaṁ anissito;**</span><br />
</p>
<p id="mnd10c108p3">
<span class="pali m-text">**Bhavāya vibhavāya vā,**</span><br />
</p>
<p id="mnd10c108p4">
<span class="pali m-text">**taṇhā yassa na vijjati.**</span><br />
</p>
<p id="mnd10c109p1">
<span class="pali m-text">**Yassa nissayatā natthī**ti.</span><br />
</p>
<p id="mnd10c109p2">
<span class="pali m-text">**Yassā**ti arahato khīṇāsavassa.</span><br />
</p>
<p id="mnd10c109p3">
<span class="pali m-text">**Nissayā**ti dve nissayā—</span><br />
</p>
<p id="mnd10c109p4">
<span class="pali m-text">taṇhānissayo ca diṭṭhinissayo ca …pe…</span><br />
</p>
<p id="mnd10c109p5">
<span class="pali m-text">ayaṁ taṇhānissayo …pe…</span><br />
</p>
<p id="mnd10c109p6">
<span class="pali m-text">ayaṁ diṭṭhinissayo.</span><br />
</p>
<p id="mnd10c109p7">
<span class="pali m-text">Tassa taṇhānissayo pahīno, diṭṭhinissayo paṭinissaṭṭho;</span><br />
</p>
<p id="mnd10c109p8">
<span class="pali m-text">taṇhānissayassa pahīnattā diṭṭhinissayassa paṭinissaṭṭhattā nissayatā yassa natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br />
</p>
<p id="mnd10c109p9">
<span class="pali m-text">yassa nissayatā natthi.</span><br />
</p>
<p id="mnd10c110p1">
<span class="pali m-text">**Ñatvā dhammaṁ anissito**ti.</span><br />
</p>
<p id="mnd10c110p2">
<span class="pali m-text">**Ñatvā**ti ñatvā jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṁ katvā,</span><br />
</p>
<p id="mnd10c110p3">
<span class="pali m-text">“sabbe saṅkhārā dukkhā”ti …</span><br />
</p>
<p id="mnd10c110p4">
<span class="pali m-text">“sabbe dhammā anattā”ti …pe…</span><br />
</p>
<p id="mnd10c110p5">
<span class="pali m-text">“yaṁ kiñci samudayadhammaṁ sabbaṁ taṁ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṁ katvā.</span><br />
</p>
<p id="mnd10c110p6">
<span class="pali m-text">**Anissito**ti dve nissayā—</span><br />
</p>
<p id="mnd10c110p7">
<span class="pali m-text">taṇhānissayo ca diṭṭhinissayo ca …pe…</span><br />
</p>
<p id="mnd10c110p8">
<span class="pali m-text">ayaṁ taṇhānissayo …pe…</span><br />
</p>
<p id="mnd10c110p9">
<span class="pali m-text">ayaṁ diṭṭhinissayo.</span><br />
</p>
<p id="mnd10c110p10">
<span class="pali m-text">Taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe …</span><br />
</p>
<p id="mnd10c110p11">
<span class="pali m-text">sadde …</span><br />
</p>
<p id="mnd10c110p12">
<span class="pali m-text">gandhe …</span><br />
</p>
<p id="mnd10c110p13">
<span class="pali m-text">rase …</span><br />
</p>
<p id="mnd10c110p14">
<span class="pali m-text">phoṭṭhabbe …</span><br />
</p>
<p id="mnd10c110p15">
<span class="pali m-text">kulaṁ …</span><br />
</p>
<p id="mnd10c110p16">
<span class="pali m-text">gaṇaṁ …</span><br />
</p>
<p id="mnd10c110p17">
<span class="pali m-text">āvāsaṁ …pe…</span><br />
</p>
<p id="mnd10c110p18">
<span class="pali m-text">diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—</span><br />
</p>
<p id="mnd10c110p19">
<span class="pali m-text">ñatvā dhammaṁ anissito.</span><br />
</p>
<p id="mnd10c111p1">
<span class="pali m-text">**Bhavāya vibhavāya vā, taṇhā yassa na vijjatī**ti.</span><br />
</p>
<p id="mnd10c111p2">
<span class="pali m-text">**Taṇhā**ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.</span><br />
</p>
<p id="mnd10c111p3">
<span class="pali m-text">**Yassā**ti arahato khīṇāsavassa.</span><br />
</p>
<p id="mnd10c111p4">
<span class="pali m-text">**Bhavāyā**ti bhavadiṭṭhiyā, **vibhavāyā**ti vibhavadiṭṭhiyā;</span><br />
</p>
<p id="mnd10c111p5">
<span class="pali m-text">**bhavāyā**ti sassatadiṭṭhiyā, **vibhavāyā**ti ucchedadiṭṭhiyā;</span><br />
</p>
<p id="mnd10c111p6">
<span class="pali m-text">**bhavāyā**ti punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā.</span><br />
</p>
<p id="mnd10c111p7">
<span class="pali m-text">Taṇhā yassa natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br />
</p>
<p id="mnd10c111p8">
<span class="pali m-text">bhavāya vibhavāya vā taṇhā yassa na vijjati.</span><br />
</p>
<p id="mnd10c112p1">
<span class="pali m-text">Tenāha bhagavā—</span><br />
</p>
<p id="mnd10c113p1">
<span class="pali m-text">“Yassa nissayatā natthi,</span><br />
</p>
<p id="mnd10c113p2">
<span class="pali m-text">ñatvā dhammaṁ anissito;</span><br />
</p>
<p id="mnd10c113p3">
<span class="pali m-text">Bhavāya vibhavāya vā,</span><br />
</p>
<p id="mnd10c113p4">
<span class="pali m-text">taṇhā yassa na vijjatī”ti.</span><br />
</p>
<p id="mnd10c114p1">
<span class="pali m-text">**Taṁ brūmi upasantoti,**</span><br />
</p>
<p id="mnd10c114p2">
<span class="pali m-text">**kāmesu anapekkhinaṁ;**</span><br />
</p>
<p id="mnd10c114p3">
<span class="pali m-text">**Ganthā tassa na vijjanti,**</span><br />
</p>
<p id="mnd10c114p4">
<span class="pali m-text">**atarī so visattikaṁ.**</span><br />
</p>
<p id="mnd10c115p1">
<span class="pali m-text">**Taṁ brūmi upasanto**ti.</span><br />
</p>
<p id="mnd10c115p2">
<span class="pali m-text">Upasanto vūpasanto nibbuto paṭipassaddhoti.</span><br />
</p>
<p id="mnd10c115p3">
<span class="pali m-text">Taṁ brūmi taṁ kathemi taṁ bhaṇāmi taṁ dīpayāmi taṁ voharāmīti—</span><br />
</p>
<p id="mnd10c115p4">
<span class="pali m-text">taṁ brūmi upasantoti.</span><br />
</p>
<p id="mnd10c116p1">
<span class="pali m-text">**Kāmesu anapekkhinan**ti.</span><br />
</p>
<p id="mnd10c116p2">
<span class="pali m-text">**Kāmā**ti uddānato dve kāmā—</span><br />
</p>
<p id="mnd10c116p3">
<span class="pali m-text">vatthukāmā ca kilesakāmā ca …pe…</span><br />
</p>
<p id="mnd10c116p4">
<span class="pali m-text">ime vuccanti vatthukāmā …pe…</span><br />
</p>
<p id="mnd10c116p5">
<span class="pali m-text">ime vuccanti kilesakāmā.</span><br />
</p>
<p id="mnd10c116p6">
<span class="pali m-text">Vatthukāme parijānitvā, kilesakāme pahāya pajahitvā vinodetvā byantiṁ karitvā anabhāvaṁ gametvā kāmesu anapekkhino vītakāmo cattakāmo vantakāmo muttakāmo pahīnakāmo paṭinissaṭṭhakāmo, kāmesu vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—</span><br />
</p>
<p id="mnd10c116p7">
<span class="pali m-text">kāmesu anapekkhinaṁ.</span><br />
</p>
<p id="mnd10c117p1">
<span class="pali m-text">**Ganthā tassa na vijjantī**ti.</span><br />
</p>
<p id="mnd10c117p2">
<span class="pali m-text">**Ganthā**ti cattāro ganthā—</span><br />
</p>
<p id="mnd10c117p3">
<span class="pali m-text">abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho.</span><br />
</p>
<p id="mnd10c117p4">
<span class="pali m-text">Attano diṭṭhiyā rāgo abhijjhā kāyagantho, paravādesu āghāto appaccayo byāpādo kāyagantho, attano sīlaṁ vā vataṁ vā sīlabbataṁ vā parāmāso sīlabbataparāmāso kāyagantho, attano diṭṭhi idaṁsaccābhiniveso kāyagantho.</span><br />
</p>
<p id="mnd10c117p5">
<span class="pali m-text">**Tassā**ti arahato khīṇāsavassa.</span><br />
</p>
<p id="mnd10c117p6">
<span class="pali m-text">**Ganthā tassa na vijjantī**ti.</span><br />
</p>
<p id="mnd10c117p7">
<span class="pali m-text">Ganthā tassa natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br />
</p>
<p id="mnd10c117p8">
<span class="pali m-text">ganthā tassa na vijjanti.</span><br />
</p>
<p id="mnd10c118p1">
<span class="pali m-text">**Atarī so visattikan**ti.</span><br />
</p>
<p id="mnd10c118p2">
<span class="pali m-text">**Visattikā** vuccati taṇhā.</span><br />
</p>
<p id="mnd10c118p3">
<span class="pali m-text">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="mnd10c118p4">
<span class="pali m-text">**Visattikā**ti kenaṭṭhena visattikā?</span><br />
</p>
<p id="mnd10c118p5">
<span class="pali m-text">Visatāti visattikā,</span><br />
</p>
<p id="mnd10c118p6">
<span class="pali m-text">visālāti visattikā,</span><br />
</p>
<p id="mnd10c118p7">
<span class="pali m-text">visaṭāti visattikā,</span><br />
</p>
<p id="mnd10c118p8">
<span class="pali m-text">visamāti visattikā,</span><br />
</p>
<p id="mnd10c118p9">
<span class="pali m-text">visakkatīti visattikā,</span><br />
</p>
<p id="mnd10c118p10">
<span class="pali m-text">visaṁharatīti visattikā,</span><br />
</p>
<p id="mnd10c118p11">
<span class="pali m-text">visaṁvādikāti visattikā,</span><br />
</p>
<p id="mnd10c118p12">
<span class="pali m-text">visamūlāti visattikā,</span><br />
</p>
<p id="mnd10c118p13">
<span class="pali m-text">visaphalāti visattikā,</span><br />
</p>
<p id="mnd10c118p14">
<span class="pali m-text">visaparibhogāti visattikā,</span><br />
</p>
<p id="mnd10c118p15">
<span class="pali m-text">visālā vā pana sā taṇhā rūpe … sadde … gandhe … rase … phoṭṭhabbe … kule … gaṇe … āvāse …pe… diṭṭhasutamutaviññātabbesu dhammesu visaṭā vitthatāti visattikā.</span><br />
</p>
<p id="mnd10c118p16">
<span class="pali m-text">**Atarī so visattikan**ti.</span><br />
</p>
<p id="mnd10c118p17">
<span class="pali m-text">So imaṁ visattikaṁ taṇhaṁ atari uttari patari samatikkami vītivattīti—</span><br />
</p>
<p id="mnd10c118p18">
<span class="pali m-text">atarī so visattikaṁ.</span><br />
</p>
<p id="mnd10c119p1">
<span class="pali m-text">Tenāha bhagavā—</span><br />
</p>
<p id="mnd10c120p1">
<span class="pali m-text">“Taṁ brūmi upasantoti,</span><br />
</p>
<p id="mnd10c120p2">
<span class="pali m-text">kāmesu anapekkhinaṁ;</span><br />
</p>
<p id="mnd10c120p3">
<span class="pali m-text">Ganthā tassa na vijjanti,</span><br />
</p>
<p id="mnd10c120p4">
<span class="pali m-text">atarī so visattikan”ti.</span><br />
</p>
<p id="mnd10c121p1">
<span class="pali m-text">**Na tassa puttā pasavo,**</span><br />
</p>
<p id="mnd10c121p2">
<span class="pali m-text">**khettaṁ vatthuñca vijjati;**</span><br />
</p>
<p id="mnd10c121p3">
<span class="pali m-text">**Attā vāpi nirattā vā,**</span><br />
</p>
<p id="mnd10c121p4">
<span class="pali m-text">**na tasmiṁ upalabbhati.**</span><br />
</p>
<p id="mnd10c122p1">
<span class="pali m-text">**Na tassa puttā pasavo, khettaṁ vatthuñca vijjatī**ti.</span><br />
</p>
<p id="mnd10c122p2">
<span class="pali m-text">**Nā**ti paṭikkhepo.</span><br />
</p>
<p id="mnd10c122p3">
<span class="pali m-text">**Tassā**ti arahato khīṇāsavassa.</span><br />
</p>
<p id="mnd10c122p4">
<span class="pali m-text">**Puttā**ti cattāro puttā—</span><br />
</p>
<p id="mnd10c122p5">
<span class="pali m-text">attajo putto, khettajo putto, dinnako putto, antevāsiko putto.</span><br />
</p>
<p id="mnd10c122p6">
<span class="pali m-text">**Pasavo**ti.</span><br />
</p>
<p id="mnd10c122p7">
<span class="pali m-text">Ajeḷakā kukkuṭasūkarā hatthigāvāssavaḷavā.</span><br />
</p>
<p id="mnd10c122p8">
<span class="pali m-text">**Khettan**ti sālikkhettaṁ vīhikkhettaṁ muggakkhettaṁ māsakkhettaṁ yavakkhettaṁ godhumakkhettaṁ tilakkhettaṁ.</span><br />
</p>
<p id="mnd10c122p9">
<span class="pali m-text">**Vatthun**ti gharavatthuṁ koṭṭhavatthuṁ purevatthuṁ pacchāvatthuṁ ārāmavatthuṁ vihāravatthuṁ.</span><br />
</p>
<p id="mnd10c122p10">
<span class="pali m-text">**Na tassa puttā pasavo, khettaṁ vatthuñca vijjatī**ti.</span><br />
</p>
<p id="mnd10c122p11">
<span class="pali m-text">Tassa puttapariggaho vā pasupariggaho vā khettapariggaho vā vatthupariggaho vā natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br />
</p>
<p id="mnd10c122p12">
<span class="pali m-text">na tassa puttā pasavo, khettaṁ vatthuñca vijjati.</span><br />
</p>
<p id="mnd10c123p1">
<span class="pali m-text">**Attā vāpi nirattā vā, na tasmiṁ upalabbhatī**ti.</span><br />
</p>
<p id="mnd10c123p2">
<span class="pali m-text">**Attā**ti attadiṭṭhi, **nirattā**ti ucchedadiṭṭhi;</span><br />
</p>
<p id="mnd10c123p3">
<span class="pali m-text">**attā**ti gahitaṁ natthi, **nirattā**ti muñcitabbaṁ natthi.</span><br />
</p>
<p id="mnd10c123p4">
<span class="pali m-text">Yassa natthi gahitaṁ tassa natthi muñcitabbaṁ.</span><br />
</p>
<p id="mnd10c123p5">
<span class="pali m-text">Yassa natthi muñcitabbaṁ tassa natthi gahitaṁ.</span><br />
</p>
<p id="mnd10c123p6">
<span class="pali m-text">Gāhamuñcanasamatikkanto arahā vuddhiparihānivītivatto.</span><br />
</p>
<p id="mnd10c123p7">
<span class="pali m-text">So vuṭṭhavāso ciṇṇacaraṇo …pe… jātimaraṇasaṁsāro natthi tassa punabbhavoti—</span><br />
</p>
<p id="mnd10c123p8">
<span class="pali m-text">attā vāpi nirattā vā, na tasmiṁ upalabbhati.</span><br />
</p>
<p id="mnd10c124p1">
<span class="pali m-text">Tenāha bhagavā—</span><br />
</p>
<p id="mnd10c125p1">
<span class="pali m-text">“Na tassa puttā pasavo,</span><br />
</p>
<p id="mnd10c125p2">
<span class="pali m-text">khettaṁ vatthuñca vijjati;</span><br />
</p>
<p id="mnd10c125p3">
<span class="pali m-text">Attā vāpi nirattā vā,</span><br />
</p>
<p id="mnd10c125p4">
<span class="pali m-text">na tasmiṁ upalabbhatī”ti.</span><br />
</p>
<p id="mnd10c126p1">
<span class="pali m-text">**Yena naṁ vajjuṁ puthujjanā,**</span><br />
</p>
<p id="mnd10c126p2">
<span class="pali m-text">**Atho samaṇabrāhmaṇā;**</span><br />
</p>
<p id="mnd10c126p3">
<span class="pali m-text">**Taṁ tassa apurakkhataṁ,**</span><br />
</p>
<p id="mnd10c126p4">
<span class="pali m-text">**Tasmā vādesu nejati.**</span><br />
</p>
<p id="mnd10c127p1">
<span class="pali m-text">**Yena naṁ vajjuṁ puthujjanā, atho samaṇabrāhmaṇā**ti.</span><br />
</p>
<p id="mnd10c127p2">
<span class="pali m-text">**Puthujjanā**ti puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti—</span><br />
</p>
<p id="mnd10c127p3">
<span class="pali m-text">puthujjanā.</span><br />
</p>
<p id="mnd10c127p4">
<span class="pali m-text">**Samaṇā**ti ye keci ito bahiddhā paribbajūpagatā paribbajasamāpannā.</span><br />
</p>
<p id="mnd10c127p5">
<span class="pali m-text">**Brāhmaṇā**ti ye keci bhovādikā.</span><br />
</p>
<p id="mnd10c127p6">
<span class="pali m-text">**Yena naṁ vajjuṁ puthujjanā, atho samaṇabrāhmaṇā**ti.</span><br />
</p>
<p id="mnd10c127p7">
<span class="pali m-text">Puthujjanā yena taṁ rāgena vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ, rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā te abhisaṅkhārā pahīnā;</span><br />
</p>
<p id="mnd10c127p8">
<span class="pali m-text">abhisaṅkhārānaṁ pahīnattā gatiyā yena taṁ vadeyyuṁ—</span><br />
</p>
<p id="mnd10c127p9">
<span class="pali m-text">nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.</span><br />
</p>
<p id="mnd10c127p10">
<span class="pali m-text">So hetu natthi paccayo natthi kāraṇaṁ natthi yena naṁ vadeyyuṁ katheyyuṁ bhaṇeyyuṁ dīpayeyyuṁ vohareyyunti—</span><br />
</p>
<p id="mnd10c127p11">
<span class="pali m-text">yena naṁ vajjuṁ puthujjanā, atho samaṇabrāhmaṇā.</span><br />
</p>
<p id="mnd10c128p1">
<span class="pali m-text">**Taṁ tassa apurakkhatan**ti.</span><br />
</p>
<p id="mnd10c128p2">
<span class="pali m-text">**Tassā**ti arahato khīṇāsavassa.</span><br />
</p>
<p id="mnd10c128p3">
<span class="pali m-text">**Purekkhārā**ti dve purekkhārā—</span><br />
</p>
<p id="mnd10c128p4">
<span class="pali m-text">taṇhāpurekkhāro ca diṭṭhipurekkhāro ca …pe…</span><br />
</p>
<p id="mnd10c128p5">
<span class="pali m-text">ayaṁ taṇhāpurekkhāro …pe…</span><br />
</p>
<p id="mnd10c128p6">
<span class="pali m-text">ayaṁ diṭṭhipurekkhāro.</span><br />
</p>
<p id="mnd10c128p7">
<span class="pali m-text">Tassa taṇhāpurekkhāro pahīno, diṭṭhipurekkhāro paṭinissaṭṭho;</span><br />
</p>
<p id="mnd10c128p8">
<span class="pali m-text">taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā diṭṭhiṁ vā purato katvā carati, na taṇhādhajo na taṇhāketu na taṇhādhipateyyo, na diṭṭhidhajo na diṭṭhiketu na diṭṭhādhipateyyo, na taṇhāya vā na diṭṭhiyā vā parivārito caratīti—</span><br />
</p>
<p id="mnd10c128p9">
<span class="pali m-text">taṁ tassa apurakkhataṁ.</span><br />
</p>
<p id="mnd10c129p1">
<span class="pali m-text">**Tasmā vādesu nejatī**ti.</span><br />
</p>
<p id="mnd10c129p2">
<span class="pali m-text">**Tasmā**ti tasmā taṅkāraṇā taṁhetu tappaccayā taṁnidānā vādesu upavādesu nindāya garahāya akittiyā avaṇṇahārikāya nejati na iñjati na calati na vedhati nappavedhati na sampavedhatīti—</span><br />
</p>
<p id="mnd10c129p3">
<span class="pali m-text">tasmā vādesu nejati.</span><br />
</p>
<p id="mnd10c130p1">
<span class="pali m-text">Tenāha bhagavā—</span><br />
</p>
<p id="mnd10c131p1">
<span class="pali m-text">“Yena naṁ vajjuṁ puthujjanā,</span><br />
</p>
<p id="mnd10c131p2">
<span class="pali m-text">atho samaṇabrāhmaṇā;</span><br />
</p>
<p id="mnd10c131p3">
<span class="pali m-text">Taṁ tassa apurakkhataṁ,</span><br />
</p>
<p id="mnd10c131p4">
<span class="pali m-text">tasmā vādesu nejatī”ti.</span><br />
</p>
<p id="mnd10c132p1">
<span class="pali m-text">**Vītagedho amaccharī,**</span><br />
</p>
<p id="mnd10c132p2">
<span class="pali m-text">**na ussesu vadate muni;**</span><br />
</p>
<p id="mnd10c132p3">
<span class="pali m-text">**Na samesu na omesu,**</span><br />
</p>
<p id="mnd10c132p4">
<span class="pali m-text">**kappaṁ neti akappiyo.**</span><br />
</p>
<p id="mnd10c133p1">
<span class="pali m-text">**Vītagedho amaccharī**ti.</span><br />
</p>
<p id="mnd10c133p2">
<span class="pali m-text">**Gedho** vuccati taṇhā.</span><br />
</p>
<p id="mnd10c133p3">
<span class="pali m-text">Yo rāgo sārāgo …pe… abhijjhā lobho akusalamūlaṁ.</span><br />
</p>
<p id="mnd10c133p4">
<span class="pali m-text">Yasseso gedho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati vītagedho.</span><br />
</p>
<p id="mnd10c133p5">
<span class="pali m-text">So rūpe agiddho …pe…</span><br />
</p>
<p id="mnd10c133p6">
<span class="pali m-text">diṭṭhasutamutaviññātabbesu dhammesu agiddho agadhito amucchito anajjhosito, vītagedho vigatagedho cattagedho vantagedho muttagedho pahīnagedho paṭinissaṭṭhagedho nicchāto …pe…</span><br />
</p>
<p id="mnd10c133p7">
<span class="pali m-text">brahmabhūtena attanā viharatīti—</span><br />
</p>
<p id="mnd10c133p8">
<span class="pali m-text">vītagedho.</span><br />
</p>
<p id="mnd10c133p9">
<span class="pali m-text">**Amaccharī**ti **macchariyanti** pañca macchariyāni—</span><br />
</p>
<p id="mnd10c133p10">
<span class="pali m-text">āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.</span><br />
</p>
<p id="mnd10c133p11">
<span class="pali m-text">Yaṁ evarūpaṁ …pe…</span><br />
</p>
<p id="mnd10c133p12">
<span class="pali m-text">gāho—</span><br />
</p>
<p id="mnd10c133p13">
<span class="pali m-text">idaṁ vuccati macchariyaṁ.</span><br />
</p>
<p id="mnd10c133p14">
<span class="pali m-text">Yassetaṁ macchariyaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati amaccharīti—</span><br />
</p>
<p id="mnd10c133p15">
<span class="pali m-text">vītagedho amaccharī.</span><br />
</p>
<p id="mnd10c134p1">
<span class="pali m-text">**Na ussesu vadate muni, na samesu na omesū**ti.</span><br />
</p>
<p id="mnd10c134p2">
<span class="pali m-text">**Munī**ti.</span><br />
</p>
<p id="mnd10c134p3">
<span class="pali m-text">**Monaṁ** vuccati ñāṇaṁ …pe… saṅgajālamaticca so muni.</span><br />
</p>
<p id="mnd10c134p4">
<span class="pali m-text">“Seyyohamasmī”ti vā, “sadisohamasmī”ti vā, “hīnohamasmī”ti vā na vadati na katheti na bhaṇati na dīpayati na voharatīti—</span><br />
</p>
<p id="mnd10c134p5">
<span class="pali m-text">na ussesu vadate muni, na samesu na omesu.</span><br />
</p>
<p id="mnd10c135p1">
<span class="pali m-text">**Kappaṁ neti akappiyo**ti.</span><br />
</p>
<p id="mnd10c135p2">
<span class="pali m-text">**Kappā**ti dve kappā—</span><br />
</p>
<p id="mnd10c135p3">
<span class="pali m-text">taṇhākappo ca diṭṭhikappo ca …pe…</span><br />
</p>
<p id="mnd10c135p4">
<span class="pali m-text">ayaṁ taṇhākappo …pe…</span><br />
</p>
<p id="mnd10c135p5">
<span class="pali m-text">ayaṁ diṭṭhikappo.</span><br />
</p>
<p id="mnd10c135p6">
<span class="pali m-text">Tassa taṇhākappo pahīno, diṭṭhikappo paṭinissaṭṭho;</span><br />
</p>
<p id="mnd10c135p7">
<span class="pali m-text">taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā neti na upeti na upagacchati na gaṇhāti na parāmasati nābhinivisatīti—</span><br />
</p>
<p id="mnd10c135p8">
<span class="pali m-text">kappaṁ neti.</span><br />
</p>
<p id="mnd10c135p9">
<span class="pali m-text">**Akappiyo**ti.</span><br />
</p>
<p id="mnd10c135p10">
<span class="pali m-text">**Kappā**ti dve kappā—</span><br />
</p>
<p id="mnd10c135p11">
<span class="pali m-text">taṇhākappo ca diṭṭhikappo ca …pe…</span><br />
</p>
<p id="mnd10c135p12">
<span class="pali m-text">ayaṁ taṇhākappo …pe…</span><br />
</p>
<p id="mnd10c135p13">
<span class="pali m-text">ayaṁ diṭṭhikappo.</span><br />
</p>
<p id="mnd10c135p14">
<span class="pali m-text">Tassa taṇhākappo pahīno, diṭṭhikappo paṭinissaṭṭho;</span><br />
</p>
<p id="mnd10c135p15">
<span class="pali m-text">tassa taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappeti na janeti na sañjaneti na nibbatteti nābhinibbattetīti—</span><br />
</p>
<p id="mnd10c135p16">
<span class="pali m-text">kappaṁ neti akappiyo.</span><br />
</p>
<p id="mnd10c136p1">
<span class="pali m-text">Tenāha bhagavā—</span><br />
</p>
<p id="mnd10c137p1">
<span class="pali m-text">“Vītagedho amaccharī,</span><br />
</p>
<p id="mnd10c137p2">
<span class="pali m-text">na ussesu vadate muni;</span><br />
</p>
<p id="mnd10c137p3">
<span class="pali m-text">Na samesu na omesu,</span><br />
</p>
<p id="mnd10c137p4">
<span class="pali m-text">kappaṁ neti akappiyo”ti.</span><br />
</p>
<p id="mnd10c138p1">
<span class="pali m-text">**Yassa loke sakaṁ natthi,**</span><br />
</p>
<p id="mnd10c138p2">
<span class="pali m-text">**asatā ca na socati;**</span><br />
</p>
<p id="mnd10c138p3">
<span class="pali m-text">**Dhammesu ca na gacchati,**</span><br />
</p>
<p id="mnd10c138p4">
<span class="pali m-text">**sa ve santoti vuccati.**</span><br />
</p>
<p id="mnd10c139p1">
<span class="pali m-text">**Yassa loke sakaṁ natthī**ti.</span><br />
</p>
<p id="mnd10c139p2">
<span class="pali m-text">**Yassā**ti arahato khīṇāsavassa.</span><br />
</p>
<p id="mnd10c139p3">
<span class="pali m-text">**Loke sakaṁ natthī**ti.</span><br />
</p>
<p id="mnd10c139p4">
<span class="pali m-text">Tassa mayhaṁ vā idaṁ paresaṁ vā idanti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ, gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, natthi na santi …pe…</span><br />
</p>
<p id="mnd10c139p5">
<span class="pali m-text">ñāṇagginā daḍḍhanti—</span><br />
</p>
<p id="mnd10c139p6">
<span class="pali m-text">yassa loke sakaṁ natthi.</span><br />
</p>
<p id="mnd10c139p7">
<span class="pali m-text">**Asatā ca na socatī**ti.</span><br />
</p>
<p id="mnd10c139p8">
<span class="pali m-text">Vipariṇataṁ vā vatthuṁ na socati, vipariṇatasmiṁ vā vatthusmiṁ na socati.</span><br />
</p>
<p id="mnd10c139p9">
<span class="pali m-text">Cakkhu me vipariṇatanti na socati.</span><br />
</p>
<p id="mnd10c139p10">
<span class="pali m-text">Sotaṁ me …</span><br />
</p>
<p id="mnd10c139p11">
<span class="pali m-text">ghānaṁ me …</span><br />
</p>
<p id="mnd10c139p12">
<span class="pali m-text">jivhā me …</span><br />
</p>
<p id="mnd10c139p13">
<span class="pali m-text">kāyo me …</span><br />
</p>
<p id="mnd10c139p14">
<span class="pali m-text">mano me …</span><br />
</p>
<p id="mnd10c139p15">
<span class="pali m-text">rūpā me …</span><br />
</p>
<p id="mnd10c139p16">
<span class="pali m-text">saddā me …</span><br />
</p>
<p id="mnd10c139p17">
<span class="pali m-text">gandhā me …</span><br />
</p>
<p id="mnd10c139p18">
<span class="pali m-text">rasā me …</span><br />
</p>
<p id="mnd10c139p19">
<span class="pali m-text">phoṭṭhabbā me …</span><br />
</p>
<p id="mnd10c139p20">
<span class="pali m-text">kulaṁ me …</span><br />
</p>
<p id="mnd10c139p21">
<span class="pali m-text">gaṇo me …</span><br />
</p>
<p id="mnd10c139p22">
<span class="pali m-text">āvāso me …</span><br />
</p>
<p id="mnd10c139p23">
<span class="pali m-text">lābho me …</span><br />
</p>
<p id="mnd10c139p24">
<span class="pali m-text">yaso me …</span><br />
</p>
<p id="mnd10c139p25">
<span class="pali m-text">pasaṁsā me …</span><br />
</p>
<p id="mnd10c139p26">
<span class="pali m-text">sukhaṁ me …</span><br />
</p>
<p id="mnd10c139p27">
<span class="pali m-text">cīvaraṁ me …</span><br />
</p>
<p id="mnd10c139p28">
<span class="pali m-text">piṇḍapāto me …</span><br />
</p>
<p id="mnd10c139p29">
<span class="pali m-text">senāsanaṁ me …</span><br />
</p>
<p id="mnd10c139p30">
<span class="pali m-text">gilānapaccayabhesajjaparikkhāro me …</span><br />
</p>
<p id="mnd10c139p31">
<span class="pali m-text">mātā me …</span><br />
</p>
<p id="mnd10c139p32">
<span class="pali m-text">pitā me …</span><br />
</p>
<p id="mnd10c139p33">
<span class="pali m-text">bhātā me …</span><br />
</p>
<p id="mnd10c139p34">
<span class="pali m-text">bhaginī me …</span><br />
</p>
<p id="mnd10c139p35">
<span class="pali m-text">putto me …</span><br />
</p>
<p id="mnd10c139p36">
<span class="pali m-text">dhītā me …</span><br />
</p>
<p id="mnd10c139p37">
<span class="pali m-text">mittā me …</span><br />
</p>
<p id="mnd10c139p38">
<span class="pali m-text">amaccā me …</span><br />
</p>
<p id="mnd10c139p39">
<span class="pali m-text">ñātakā me …</span><br />
</p>
<p id="mnd10c139p40">
<span class="pali m-text">sālohitā me vipariṇatāti na socati na kilamati na paridevati na urattāḷiṁ kandati na sammohaṁ āpajjatīti.</span><br />
</p>
<p id="mnd10c139p41">
<span class="pali m-text">Evampi, asatā ca na socati.</span><br />
</p>
<p id="mnd10c140p1">
<span class="pali m-text">Atha vā asantāya dukkhāya vedanāya phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjati.</span><br />
</p>
<p id="mnd10c140p2">
<span class="pali m-text">Cakkhurogena phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjati,</span><br />
</p>
<p id="mnd10c140p3">
<span class="pali m-text">sotarogena …</span><br />
</p>
<p id="mnd10c140p4">
<span class="pali m-text">ghānarogena …</span><br />
</p>
<p id="mnd10c140p5">
<span class="pali m-text">jivhārogena …</span><br />
</p>
<p id="mnd10c140p6">
<span class="pali m-text">kāyarogena …</span><br />
</p>
<p id="mnd10c140p7">
<span class="pali m-text">sīsarogena …</span><br />
</p>
<p id="mnd10c140p8">
<span class="pali m-text">kaṇṇarogena …</span><br />
</p>
<p id="mnd10c140p9">
<span class="pali m-text">mukharogena …</span><br />
</p>
<p id="mnd10c140p10">
<span class="pali m-text">dantarogena …</span><br />
</p>
<p id="mnd10c140p11">
<span class="pali m-text">kāsena …</span><br />
</p>
<p id="mnd10c140p12">
<span class="pali m-text">sāsena …</span><br />
</p>
<p id="mnd10c140p13">
<span class="pali m-text">pināsena …</span><br />
</p>
<p id="mnd10c140p14">
<span class="pali m-text">ḍāhena …</span><br />
</p>
<p id="mnd10c140p15">
<span class="pali m-text">jarena …</span><br />
</p>
<p id="mnd10c140p16">
<span class="pali m-text">kucchirogena …</span><br />
</p>
<p id="mnd10c140p17">
<span class="pali m-text">mucchāya …</span><br />
</p>
<p id="mnd10c140p18">
<span class="pali m-text">pakkhandikāya …</span><br />
</p>
<p id="mnd10c140p19">
<span class="pali m-text">sūlena …</span><br />
</p>
<p id="mnd10c140p20">
<span class="pali m-text">visūcikāya …</span><br />
</p>
<p id="mnd10c140p21">
<span class="pali m-text">kuṭṭhena …</span><br />
</p>
<p id="mnd10c140p22">
<span class="pali m-text">gaṇḍena …</span><br />
</p>
<p id="mnd10c140p23">
<span class="pali m-text">kilāsena …</span><br />
</p>
<p id="mnd10c140p24">
<span class="pali m-text">sosena …</span><br />
</p>
<p id="mnd10c140p25">
<span class="pali m-text">apamārena …</span><br />
</p>
<p id="mnd10c140p26">
<span class="pali m-text">dadduyā …</span><br />
</p>
<p id="mnd10c140p27">
<span class="pali m-text">kaṇḍuyā …</span><br />
</p>
<p id="mnd10c140p28">
<span class="pali m-text">kacchuyā …</span><br />
</p>
<p id="mnd10c140p29">
<span class="pali m-text">rakhasāya …</span><br />
</p>
<p id="mnd10c140p30">
<span class="pali m-text">vitacchikāya …</span><br />
</p>
<p id="mnd10c140p31">
<span class="pali m-text">lohitena …</span><br />
</p>
<p id="mnd10c140p32">
<span class="pali m-text">pittena …</span><br />
</p>
<p id="mnd10c140p33">
<span class="pali m-text">madhumehena …</span><br />
</p>
<p id="mnd10c140p34">
<span class="pali m-text">aṁsāya …</span><br />
</p>
<p id="mnd10c140p35">
<span class="pali m-text">piḷakāya …</span><br />
</p>
<p id="mnd10c140p36">
<span class="pali m-text">bhagandalāya …</span><br />
</p>
<p id="mnd10c140p37">
<span class="pali m-text">pittasamuṭṭhānena ābādhena …</span><br />
</p>
<p id="mnd10c140p38">
<span class="pali m-text">semhasamuṭṭhānena ābādhena …</span><br />
</p>
<p id="mnd10c140p39">
<span class="pali m-text">vātasamuṭṭhānena ābādhena …</span><br />
</p>
<p id="mnd10c140p40">
<span class="pali m-text">sannipātikena ābādhena …</span><br />
</p>
<p id="mnd10c140p41">
<span class="pali m-text">utupariṇāmajena ābādhena …</span><br />
</p>
<p id="mnd10c140p42">
<span class="pali m-text">visamaparihārajena ābādhena …</span><br />
</p>
<p id="mnd10c140p43">
<span class="pali m-text">opakkamikena ābādhena …</span><br />
</p>
<p id="mnd10c140p44">
<span class="pali m-text">kammavipākajena ābādhena …</span><br />
</p>
<p id="mnd10c140p45">
<span class="pali m-text">sītena …</span><br />
</p>
<p id="mnd10c140p46">
<span class="pali m-text">uṇhena …</span><br />
</p>
<p id="mnd10c140p47">
<span class="pali m-text">jighacchāya …</span><br />
</p>
<p id="mnd10c140p48">
<span class="pali m-text">pipāsāya …</span><br />
</p>
<p id="mnd10c140p49">
<span class="pali m-text">ḍaṁsamakasavātātapasarīsapasamphassehi phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjatīti.</span><br />
</p>
<p id="mnd10c140p50">
<span class="pali m-text">Evampi, asatā ca na socati.</span><br />
</p>
<p id="mnd10c141p1">
<span class="pali m-text">Atha vā asante asaṁvijjamāne anupalabbhamāne—</span><br />
</p>
<p id="mnd10c141p2">
<span class="pali m-text">“aho vata me taṁ natthi, siyā vata me taṁ, taṁ vatāhaṁ na ca labhāmī”ti na socati na kilamati na paridevati na urattāḷiṁ kandati na sammohaṁ āpajjatīti.</span><br />
</p>
<p id="mnd10c141p3">
<span class="pali m-text">Evampi asatā ca na socati.</span><br />
</p>
<p id="mnd10c141p4">
<span class="pali m-text">**Dhammesu ca na gacchatī**ti na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati na ca vaggehi dhammehi yāyati nīyati vuyhati saṁharīyatīti—</span><br />
</p>
<p id="mnd10c141p5">
<span class="pali m-text">dhammesu ca na gacchati.</span><br />
</p>
<p id="mnd10c142p1">
<span class="pali m-text">**Sa ve santoti vuccatī**ti.</span><br />
</p>
<p id="mnd10c142p2">
<span class="pali m-text">So santo upasanto vūpasanto nibbuto paṭipassaddhoti vuccati pavuccati kathīyati bhaṇīyati dīpīyati voharīyatīti—</span><br />
</p>
<p id="mnd10c142p3">
<span class="pali m-text">sa ve santoti vuccati.</span><br />
</p>
<p id="mnd10c143p1">
<span class="pali m-text">Tenāha bhagavā—</span><br />
</p>
<p id="mnd10c144p1">
<span class="pali m-text">“Yassa loke sakaṁ natthi,</span><br />
</p>
<p id="mnd10c144p2">
<span class="pali m-text">asatā ca na socati;</span><br />
</p>
<p id="mnd10c144p3">
<span class="pali m-text">Dhammesu ca na gacchati,</span><br />
</p>
<p id="mnd10c144p4">
<span class="pali m-text">sa ve santoti vuccatī”ti.</span><br />
</p>
<p id="mnd10c145p1">
<span class="pali m-text">Purābhedasuttaniddeso dasamo.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>