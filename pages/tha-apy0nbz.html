<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0nbz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0nbz.html" />
  <meta property="og:description" content="Kaccāyanavagga 10. Mogharājattheraapadāna “Padumuttaro nāma jino, sabbalokavidū muni; Ito satasahassamhi, kappe uppajji cakkhumā. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggato so mahāmuni …" />
  <meta name="twitter:description" content="Kaccāyanavagga 10. Mogharājattheraapadāna “Padumuttaro nāma jino, sabbalokavidū muni; Ito satasahassamhi, kappe uppajji cakkhumā. Ovādako viññāpako, tārako sabbapāṇinaṁ; Desanākusalo buddho, tāresi janataṁ bahuṁ. Anukampako kāruṇiko, hitesī sabbapāṇinaṁ; Sampatte titthiye sabbe, pañcasīle patiṭṭhapi. Evaṁ nirākulaṁ āsi, suññataṁ titthiyehi ca; Vicittaṁ arahantehi, vasībhūtehi tādibhi. Ratanānaṭṭhapaññāsaṁ, uggato so mahāmuni …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kaccayanavagga">
<h2><a href="#kaccayanavagga">Kaccāyanavagga</a></h2>
<section id="mogharajattheraapadana">
<h3><a href="#mogharajattheraapadana">10. Mogharājattheraapadāna</a></h3>
<p id="tha-ap542c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap542c1p2">
<span class="m-text m-primary">sabbalokavidū muni;</span><br />
</p>
<p id="tha-ap542c1p3">
<span class="m-text m-primary">Ito satasahassamhi,</span><br />
</p>
<p id="tha-ap542c1p4">
<span class="m-text m-primary">kappe uppajji cakkhumā.</span><br />
</p>
<p id="tha-ap542c2p1">
<span class="m-text m-primary">Ovādako viññāpako,</span><br />
</p>
<p id="tha-ap542c2p2">
<span class="m-text m-primary">tārako sabbapāṇinaṁ;</span><br />
</p>
<p id="tha-ap542c2p3">
<span class="m-text m-primary">Desanākusalo buddho,</span><br />
</p>
<p id="tha-ap542c2p4">
<span class="m-text m-primary">tāresi janataṁ bahuṁ.</span><br />
</p>
<p id="tha-ap542c3p1">
<span class="m-text m-primary">Anukampako kāruṇiko,</span><br />
</p>
<p id="tha-ap542c3p2">
<span class="m-text m-primary">hitesī sabbapāṇinaṁ;</span><br />
</p>
<p id="tha-ap542c3p3">
<span class="m-text m-primary">Sampatte titthiye sabbe,</span><br />
</p>
<p id="tha-ap542c3p4">
<span class="m-text m-primary">pañcasīle patiṭṭhapi.</span><br />
</p>
<p id="tha-ap542c4p1">
<span class="m-text m-primary">Evaṁ nirākulaṁ āsi,</span><br />
</p>
<p id="tha-ap542c4p2">
<span class="m-text m-primary">suññataṁ titthiyehi ca;</span><br />
</p>
<p id="tha-ap542c4p3">
<span class="m-text m-primary">Vicittaṁ arahantehi,</span><br />
</p>
<p id="tha-ap542c4p4">
<span class="m-text m-primary">vasībhūtehi tādibhi.</span><br />
</p>
<p id="tha-ap542c5p1">
<span class="m-text m-primary">Ratanānaṭṭhapaññāsaṁ,</span><br />
</p>
<p id="tha-ap542c5p2">
<span class="m-text m-primary">uggato so mahāmuni;</span><br />
</p>
<p id="tha-ap542c5p3">
<span class="m-text m-primary">Kañcanagghiyasaṅkāso,</span><br />
</p>
<p id="tha-ap542c5p4">
<span class="m-text m-primary">bāttiṁsavaralakkhaṇo.</span><br />
</p>
<p id="tha-ap542c6p1">
<span class="m-text m-primary">Vassasatasahassāni,</span><br />
</p>
<p id="tha-ap542c6p2">
<span class="m-text m-primary">āyu vijjati tāvade;</span><br />
</p>
<p id="tha-ap542c6p3">
<span class="m-text m-primary">Tāvatā tiṭṭhamāno so,</span><br />
</p>
<p id="tha-ap542c6p4">
<span class="m-text m-primary">tāresi janataṁ bahuṁ.</span><br />
</p>
<p id="tha-ap542c7p1">
<span class="m-text m-primary">Tadāhaṁ haṁsavatiyaṁ,</span><br />
</p>
<p id="tha-ap542c7p2">
<span class="m-text m-primary">kule aññatare ahuṁ;</span><br />
</p>
<p id="tha-ap542c7p3">
<span class="m-text m-primary">Parakammāyane yutto,</span><br />
</p>
<p id="tha-ap542c7p4">
<span class="m-text m-primary">natthi me kiñci sandhanaṁ.</span><br />
</p>
<p id="tha-ap542c8p1">
<span class="m-text m-primary">Paṭikkamanasālāyaṁ,</span><br />
</p>
<p id="tha-ap542c8p2">
<span class="m-text m-primary">vasanto katabhūmiyaṁ;</span><br />
</p>
<p id="tha-ap542c8p3">
<span class="m-text m-primary">Aggiṁ ujjālayiṁ tattha,</span><br />
</p>
<p id="tha-ap542c8p4">
<span class="m-text m-primary">daḷhaṁ kaṇhāsi sā mahī.</span><br />
</p>
<p id="tha-ap542c9p1">
<span class="m-text m-primary">Tadā parisatiṁ nātho,</span><br />
</p>
<p id="tha-ap542c9p2">
<span class="m-text m-primary">catusaccapakāsako;</span><br />
</p>
<p id="tha-ap542c9p3">
<span class="m-text m-primary">Sāvakaṁ sampakittesi,</span><br />
</p>
<p id="tha-ap542c9p4">
<span class="m-text m-primary">lūkhacīvaradhārakaṁ.</span><br />
</p>
<p id="tha-ap542c10p1">
<span class="m-text m-primary">Tassa tamhi guṇe tuṭṭho,</span><br />
</p>
<p id="tha-ap542c10p2">
<span class="m-text m-primary">paṇipacca tathāgataṁ;</span><br />
</p>
<p id="tha-ap542c10p3">
<span class="m-text m-primary">Lūkhacīvaradhāraggaṁ,</span><br />
</p>
<p id="tha-ap542c10p4">
<span class="m-text m-primary">patthayiṁ ṭhānamuttamaṁ.</span><br />
</p>
<p id="tha-ap542c11p1">
<span class="m-text m-primary">Tadā avoca bhagavā,</span><br />
</p>
<p id="tha-ap542c11p2">
<span class="m-text m-primary">sāvake padumuttaro;</span><br />
</p>
<p id="tha-ap542c11p3">
<span class="m-text m-primary">‘Passathetaṁ purisakaṁ,</span><br />
</p>
<p id="tha-ap542c11p4">
<span class="m-text m-primary">kucelaṁ tanudehakaṁ.</span><br />
</p>
<p id="tha-ap542c12p1">
<span class="m-text m-primary">Pītippasannavadanaṁ,</span><br />
</p>
<p id="tha-ap542c12p2">
<span class="m-text m-primary">saddhādhanasamanvitaṁ;</span><br />
</p>
<p id="tha-ap542c12p3">
<span class="m-text m-primary">Udaggatanujaṁ haṭṭhaṁ,</span><br />
</p>
<p id="tha-ap542c12p4">
<span class="m-text m-primary">acalaṁ sālapiṇḍitaṁ.</span><br />
</p>
<p id="tha-ap542c13p1">
<span class="m-text m-primary">Eso pattheti taṁ ṭhānaṁ,</span><br />
</p>
<p id="tha-ap542c13p2">
<span class="m-text m-primary">saccasenassa bhikkhuno;</span><br />
</p>
<p id="tha-ap542c13p3">
<span class="m-text m-primary">Lūkhacīvaradhārissa,</span><br />
</p>
<p id="tha-ap542c13p4">
<span class="m-text m-primary">tassa vaṇṇasitāsayo’.</span><br />
</p>
<p id="tha-ap542c14p1">
<span class="m-text m-primary">Taṁ sutvā mudito hutvā,</span><br />
</p>
<p id="tha-ap542c14p2">
<span class="m-text m-primary">nipacca sirasā jinaṁ;</span><br />
</p>
<p id="tha-ap542c14p3">
<span class="m-text m-primary">Yāvajīvaṁ subhaṁ kammaṁ,</span><br />
</p>
<p id="tha-ap542c14p4">
<span class="m-text m-primary">karitvā jinasāsane.</span><br />
</p>
<p id="tha-ap542c15p1">
<span class="m-text m-primary">Tena kammena sukatena,</span><br />
</p>
<p id="tha-ap542c15p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap542c15p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap542c15p4">
<span class="m-text m-primary">tāvatiṁsūpago ahaṁ.</span><br />
</p>
<p id="tha-ap542c16p1">
<span class="m-text m-primary">Paṭikkamanasālāyaṁ,</span><br />
</p>
<p id="tha-ap542c16p2">
<span class="m-text m-primary">bhūmidāhakakammunā;</span><br />
</p>
<p id="tha-ap542c16p3">
<span class="m-text m-primary">Samasahassaṁ niraye,</span><br />
</p>
<p id="tha-ap542c16p4">
<span class="m-text m-primary">adayhiṁ vedanāṭṭito.</span><br />
</p>
<p id="tha-ap542c17p1">
<span class="m-text m-primary">Tena kammāvasesena,</span><br />
</p>
<p id="tha-ap542c17p2">
<span class="m-text m-primary">pañca jātisatānihaṁ;</span><br />
</p>
<p id="tha-ap542c17p3">
<span class="m-text m-primary">Manusso kulajo hutvā,</span><br />
</p>
<p id="tha-ap542c17p4">
<span class="m-text m-primary">jātiyā lakkhaṇaṅkito.</span><br />
</p>
<p id="tha-ap542c18p1">
<span class="m-text m-primary">Pañca jātisatāneva,</span><br />
</p>
<p id="tha-ap542c18p2">
<span class="m-text m-primary">kuṭṭharogasamappito;</span><br />
</p>
<p id="tha-ap542c18p3">
<span class="m-text m-primary">Mahādukkhaṁ anubhaviṁ,</span><br />
</p>
<p id="tha-ap542c18p4">
<span class="m-text m-primary">tassa kammassa vāhasā.</span><br />
</p>
<p id="tha-ap542c19p1">
<span class="m-text m-primary">Imasmiṁ bhaddake kappe,</span><br />
</p>
<p id="tha-ap542c19p2">
<span class="m-text m-primary">upariṭṭhaṁ yasassinaṁ;</span><br />
</p>
<p id="tha-ap542c19p3">
<span class="m-text m-primary">Piṇḍapātena tappesiṁ,</span><br />
</p>
<p id="tha-ap542c19p4">
<span class="m-text m-primary">pasannamānaso ahaṁ.</span><br />
</p>
<p id="tha-ap542c20p1">
<span class="m-text m-primary">Tena kammavisesena,</span><br />
</p>
<p id="tha-ap542c20p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap542c20p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap542c20p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap542c21p1">
<span class="m-text m-primary">Pacchime bhave sampatte,</span><br />
</p>
<p id="tha-ap542c21p2">
<span class="m-text m-primary">ajāyiṁ khattiye kule;</span><br />
</p>
<p id="tha-ap542c21p3">
<span class="m-text m-primary">Pituno accayenāhaṁ,</span><br />
</p>
<p id="tha-ap542c21p4">
<span class="m-text m-primary">mahārajjasamappito.</span><br />
</p>
<p id="tha-ap542c22p1">
<span class="m-text m-primary">Kuṭṭharogādhibhūtohaṁ,</span><br />
</p>
<p id="tha-ap542c22p2">
<span class="m-text m-primary">na ratiṁ na sukhaṁ labhe;</span><br />
</p>
<p id="tha-ap542c22p3">
<span class="m-text m-primary">Moghaṁ rajjaṁ sukhaṁ yasmā,</span><br />
</p>
<p id="tha-ap542c22p4">
<span class="m-text m-primary">mogharājā tato ahaṁ.</span><br />
</p>
<p id="tha-ap542c23p1">
<span class="m-text m-primary">Kāyassa dosaṁ disvāna,</span><br />
</p>
<p id="tha-ap542c23p2">
<span class="m-text m-primary">pabbajiṁ anagāriyaṁ;</span><br />
</p>
<p id="tha-ap542c23p3">
<span class="m-text m-primary">Bāvarissa dijaggassa,</span><br />
</p>
<p id="tha-ap542c23p4">
<span class="m-text m-primary">sissattaṁ ajjhupāgamiṁ.</span><br />
</p>
<p id="tha-ap542c24p1">
<span class="m-text m-primary">Mahatā parivārena,</span><br />
</p>
<p id="tha-ap542c24p2">
<span class="m-text m-primary">upecca naranāyakaṁ;</span><br />
</p>
<p id="tha-ap542c24p3">
<span class="m-text m-primary">Apucchiṁ nipuṇaṁ pañhaṁ,</span><br />
</p>
<p id="tha-ap542c24p4">
<span class="m-text m-primary">taṁ vīraṁ vādisūdanaṁ.</span><br />
</p>
<p id="tha-ap542c25p1">
<span class="m-text m-primary">‘Ayaṁ loko paro loko,</span><br />
</p>
<p id="tha-ap542c25p2">
<span class="m-text m-primary">brahmaloko sadevako;</span><br />
</p>
<p id="tha-ap542c25p3">
<span class="m-text m-primary">Diṭṭhiṁ no nābhijānāmi,</span><br />
</p>
<p id="tha-ap542c25p4">
<span class="m-text m-primary">gotamassa yasassino.</span><br />
</p>
<p id="tha-ap542c26p1">
<span class="m-text m-primary">Evābhikkantadassāviṁ,</span><br />
</p>
<p id="tha-ap542c26p2">
<span class="m-text m-primary">atthi pañhena āgamaṁ;</span><br />
</p>
<p id="tha-ap542c26p3">
<span class="m-text m-primary">Kathaṁ lokaṁ avekkhantaṁ,</span><br />
</p>
<p id="tha-ap542c26p4">
<span class="m-text m-primary">maccurājā na passati’.</span><br />
</p>
<p id="tha-ap542c27p1">
<span class="m-text m-primary">‘Suññato lokaṁ avekkhassu,</span><br />
</p>
<p id="tha-ap542c27p2">
<span class="m-text m-primary">mogharāja sadā sato;</span><br />
</p>
<p id="tha-ap542c27p3">
<span class="m-text m-primary">Attānudiṭṭhiṁ uhacca,</span><br />
</p>
<p id="tha-ap542c27p4">
<span class="m-text m-primary">evaṁ maccutaro siyā.</span><br />
</p>
<p id="tha-ap542c28p1">
<span class="m-text m-primary">Evaṁ lokaṁ avekkhantaṁ,</span><br />
</p>
<p id="tha-ap542c28p2">
<span class="m-text m-primary">maccurājā na passati’;</span><br />
</p>
<p id="tha-ap542c28p3">
<span class="m-text m-primary">Iti maṁ abhaṇi buddho,</span><br />
</p>
<p id="tha-ap542c28p4">
<span class="m-text m-primary">sabbarogatikicchako.</span><br />
</p>
<p id="tha-ap542c29p1">
<span class="m-text m-primary">Saha gāthāvasānena,</span><br />
</p>
<p id="tha-ap542c29p2">
<span class="m-text m-primary">kesamassuvivajjito;</span><br />
</p>
<p id="tha-ap542c29p3">
<span class="m-text m-primary">Kāsāvavatthavasano,</span><br />
</p>
<p id="tha-ap542c29p4">
<span class="m-text m-primary">āsiṁ bhikkhu tathārahā.</span><br />
</p>
<p id="tha-ap542c30p1">
<span class="m-text m-primary">Saṅghikesu vihāresu,</span><br />
</p>
<p id="tha-ap542c30p2">
<span class="m-text m-primary">na vasiṁ rogapīḷito;</span><br />
</p>
<p id="tha-ap542c30p3">
<span class="m-text m-primary">Mā vihāro padussīti,</span><br />
</p>
<p id="tha-ap542c30p4">
<span class="m-text m-primary">vātarogehi pīḷito.</span><br />
</p>
<p id="tha-ap542c31p1">
<span class="m-text m-primary">Saṅkārakūṭā āhitvā,</span><br />
</p>
<p id="tha-ap542c31p2">
<span class="m-text m-primary">susānā rathikāhi ca;</span><br />
</p>
<p id="tha-ap542c31p3">
<span class="m-text m-primary">Tato saṅghāṭiṁ karitvā,</span><br />
</p>
<p id="tha-ap542c31p4">
<span class="m-text m-primary">dhārayiṁ lūkhacīvaraṁ.</span><br />
</p>
<p id="tha-ap542c32p1">
<span class="m-text m-primary">Mahābhisakko tasmiṁ me,</span><br />
</p>
<p id="tha-ap542c32p2">
<span class="m-text m-primary">guṇe tuṭṭho vināyako;</span><br />
</p>
<p id="tha-ap542c32p3">
<span class="m-text m-primary">Lūkhacīvaradhārīnaṁ,</span><br />
</p>
<p id="tha-ap542c32p4">
<span class="m-text m-primary">etadagge ṭhapesi maṁ.</span><br />
</p>
<p id="tha-ap542c33p1">
<span class="m-text m-primary">Puññapāpaparikkhīṇo,</span><br />
</p>
<p id="tha-ap542c33p2">
<span class="m-text m-primary">sabbarogavivajjito;</span><br />
</p>
<p id="tha-ap542c33p3">
<span class="m-text m-primary">Sikhīva anupādāno,</span><br />
</p>
<p id="tha-ap542c33p4">
<span class="m-text m-primary">nibbāyissamanāsavo.</span><br />
</p>
<p id="tha-ap542c34p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap542c34p2">
<span class="m-text m-primary">…pe…</span><br />
</p>
<p id="tha-ap542c34p3">
<span class="m-text m-primary">viharāmi anāsavo.</span><br />
</p>
<p id="tha-ap542c35p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap542c35p2">
<span class="m-text m-primary">…pe…</span><br />
</p>
<p id="tha-ap542c35p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap542c36p1">
<span class="m-text m-primary">Paṭisambhidā catasso,</span><br />
</p>
<p id="tha-ap542c36p2">
<span class="m-text m-primary">…pe…</span><br />
</p>
<p id="tha-ap542c36p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap542c37p1">
<span class="m-text m-primary">Itthaṁ sudaṁ āyasmā mogharājā thero imā gāthāyo abhāsitthāti.</span><br />
</p>
<p id="tha-ap542c38p1">
<span class="m-text m-primary">Mogharājattherassāpadānaṁ dasamaṁ.</span><br />
</p>
<p id="tha-ap542c39p1">
<span class="m-text m-primary">Kaccāyanavaggo catupaññāsamo.</span><br />
</p>
<p id="tha-ap542c40p1">
<span class="m-text m-primary">Tassuddānaṁ</span><br />
</p>
<p id="tha-ap542c41p1">
<span class="m-text m-primary">Kaccāno vakkalī thero,</span><br />
</p>
<p id="tha-ap542c41p2">
<span class="m-text m-primary">mahākappinasavhayo;</span><br />
</p>
<p id="tha-ap542c41p3">
<span class="m-text m-primary">Dabbo kumāranāmo ca,</span><br />
</p>
<p id="tha-ap542c41p4">
<span class="m-text m-primary">bāhiyo koṭṭhiko vasī.</span><br />
</p>
<p id="tha-ap542c42p1">
<span class="m-text m-primary">Uruveḷakassapo rādho,</span><br />
</p>
<p id="tha-ap542c42p2">
<span class="m-text m-primary">mogharājā ca paṇḍito;</span><br />
</p>
<p id="tha-ap542c42p3">
<span class="m-text m-primary">Tīṇi gāthāsatānettha,</span><br />
</p>
<p id="tha-ap542c42p4">
<span class="m-text m-primary">bāsaṭṭhi ceva piṇḍitā.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>