<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0403.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0402.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0404.html">Next</a></div>
</div>
<p id="tha-ap403c0p2">
<span class="pali m-text">Metteyyavagga</span><br />
</p>
<section id="tissametteyyattheraapadana">
<span id="tha-ap403c0p3"></span><h2><span class="pali m-text">1. Tissametteyyattheraapadāna</span></h2>
<p id="tha-ap403c1p1">
<span class="pali m-text">“Pabbhārakūṭaṁ nissāya,</span><br />
</p>
<p id="tha-ap403c1p2">
<span class="pali m-text">sobhito nāma tāpaso;</span><br />
</p>
<p id="tha-ap403c1p3">
<span class="pali m-text">Pavattaphalaṁ bhuñjitvā,</span><br />
</p>
<p id="tha-ap403c1p4">
<span class="pali m-text">vasati pabbatantare.</span><br />
</p>
<p id="tha-ap403c2p1">
<span class="pali m-text">Aggiṁ dāruṁ āharitvā,</span><br />
</p>
<p id="tha-ap403c2p2">
<span class="pali m-text">ujjālesiṁ ahaṁ tadā;</span><br />
</p>
<p id="tha-ap403c2p3">
<span class="pali m-text">Uttamatthaṁ gavesanto,</span><br />
</p>
<p id="tha-ap403c2p4">
<span class="pali m-text">brahmalokūpapattiyā.</span><br />
</p>
<p id="tha-ap403c3p1">
<span class="pali m-text">Padumuttaro lokavidū,</span><br />
</p>
<p id="tha-ap403c3p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap403c3p3">
<span class="pali m-text">Mamuddharitukāmo so,</span><br />
</p>
<p id="tha-ap403c3p4">
<span class="pali m-text">āgacchi mama santike.</span><br />
</p>
<p id="tha-ap403c4p1">
<span class="pali m-text">‘Kiṁ karosi mahāpuñña,</span><br />
</p>
<p id="tha-ap403c4p2">
<span class="pali m-text">dehi me aggidārukaṁ;</span><br />
</p>
<p id="tha-ap403c4p3">
<span class="pali m-text">Ahamaggiṁ paricare,</span><br />
</p>
<p id="tha-ap403c4p4">
<span class="pali m-text">tato me suddhi hohiti’.</span><br />
</p>
<p id="tha-ap403c5p1">
<span class="pali m-text">‘Subhaddako tvaṁ manuje,</span><br />
</p>
<p id="tha-ap403c5p2">
<span class="pali m-text">devate tvaṁ pajānasi;</span><br />
</p>
<p id="tha-ap403c5p3">
<span class="pali m-text">Tuvaṁ aggiṁ paricara,</span><br />
</p>
<p id="tha-ap403c5p4">
<span class="pali m-text">handa te aggidārukaṁ’.</span><br />
</p>
<p id="tha-ap403c6p1">
<span class="pali m-text">Tato kaṭṭhaṁ gahetvāna,</span><br />
</p>
<p id="tha-ap403c6p2">
<span class="pali m-text">aggiṁ ujjālayī jino;</span><br />
</p>
<p id="tha-ap403c6p3">
<span class="pali m-text">Na tattha kaṭṭhaṁ pajjhāyi,</span><br />
</p>
<p id="tha-ap403c6p4">
<span class="pali m-text">pāṭiheraṁ mahesino.</span><br />
</p>
<p id="tha-ap403c7p1">
<span class="pali m-text">‘Na te aggi pajjalati,</span><br />
</p>
<p id="tha-ap403c7p2">
<span class="pali m-text">āhutī te na vijjati;</span><br />
</p>
<p id="tha-ap403c7p3">
<span class="pali m-text">Niratthakaṁ vataṁ tuyhaṁ,</span><br />
</p>
<p id="tha-ap403c7p4">
<span class="pali m-text">aggiṁ paricarassu me’.</span><br />
</p>
<p id="tha-ap403c8p1">
<span class="pali m-text">‘Kīdiso so mahāvīra,</span><br />
</p>
<p id="tha-ap403c8p2">
<span class="pali m-text">aggi tava pavuccati;</span><br />
</p>
<p id="tha-ap403c8p3">
<span class="pali m-text">Mayhampi kathayassetaṁ,</span><br />
</p>
<p id="tha-ap403c8p4">
<span class="pali m-text">ubho paricarāmase’.</span><br />
</p>
<p id="tha-ap403c9p1">
<span class="pali m-text">‘Hetudhammanirodhāya,</span><br />
</p>
<p id="tha-ap403c9p2">
<span class="pali m-text">kilesasamaṇāya ca;</span><br />
</p>
<p id="tha-ap403c9p3">
<span class="pali m-text">Issāmacchariyaṁ hitvā,</span><br />
</p>
<p id="tha-ap403c9p4">
<span class="pali m-text">tayo ete mamāhutī’.</span><br />
</p>
<p id="tha-ap403c10p1">
<span class="pali m-text">‘Kīdiso tvaṁ mahāvīra,</span><br />
</p>
<p id="tha-ap403c10p2">
<span class="pali m-text">kathaṁ gottosi mārisa;</span><br />
</p>
<p id="tha-ap403c10p3">
<span class="pali m-text">Ācārapaṭipatti te,</span><br />
</p>
<p id="tha-ap403c10p4">
<span class="pali m-text">bāḷhaṁ kho mama ruccati’.</span><br />
</p>
<p id="tha-ap403c11p1">
<span class="pali m-text">‘Khattiyamhi kule jāto,</span><br />
</p>
<p id="tha-ap403c11p2">
<span class="pali m-text">abhiññāpāramiṁ gato;</span><br />
</p>
<p id="tha-ap403c11p3">
<span class="pali m-text">Sabbāsavaparikkhīṇo,</span><br />
</p>
<p id="tha-ap403c11p4">
<span class="pali m-text">natthi dāni punabbhavo’.</span><br />
</p>
<p id="tha-ap403c12p1">
<span class="pali m-text">‘Yadi buddhosi sabbaññū,</span><br />
</p>
<p id="tha-ap403c12p2">
<span class="pali m-text">pabhaṅkara tamonuda;</span><br />
</p>
<p id="tha-ap403c12p3">
<span class="pali m-text">Namassissāmi taṁ deva,</span><br />
</p>
<p id="tha-ap403c12p4">
<span class="pali m-text">dukkhassantakaro tuvaṁ’.</span><br />
</p>
<p id="tha-ap403c13p1">
<span class="pali m-text">Pattharitvājinacammaṁ,</span><br />
</p>
<p id="tha-ap403c13p2">
<span class="pali m-text">nisīdanamadāsahaṁ;</span><br />
</p>
<p id="tha-ap403c13p3">
<span class="pali m-text">Nisīda nātha sabbaññu,</span><br />
</p>
<p id="tha-ap403c13p4">
<span class="pali m-text">upaṭṭhissāmahaṁ tuvaṁ.</span><br />
</p>
<p id="tha-ap403c14p1">
<span class="pali m-text">Nisīdi bhagavā tattha,</span><br />
</p>
<p id="tha-ap403c14p2">
<span class="pali m-text">ajinamhi suvitthate;</span><br />
</p>
<p id="tha-ap403c14p3">
<span class="pali m-text">Nimantayitvā sambuddhaṁ,</span><br />
</p>
<p id="tha-ap403c14p4">
<span class="pali m-text">pabbataṁ agamāsahaṁ.</span><br />
</p>
<p id="tha-ap403c15p1">
<span class="pali m-text">Khāribhārañca pūretvā,</span><br />
</p>
<p id="tha-ap403c15p2">
<span class="pali m-text">tindukaphalamāhariṁ;</span><br />
</p>
<p id="tha-ap403c15p3">
<span class="pali m-text">Madhunā yojayitvāna,</span><br />
</p>
<p id="tha-ap403c15p4">
<span class="pali m-text">phalaṁ buddhassadāsahaṁ.</span><br />
</p>
<p id="tha-ap403c16p1">
<span class="pali m-text">Mama nijjhāyamānassa,</span><br />
</p>
<p id="tha-ap403c16p2">
<span class="pali m-text">paribhuñji tadā jino;</span><br />
</p>
<p id="tha-ap403c16p3">
<span class="pali m-text">Tattha cittaṁ pasādesiṁ,</span><br />
</p>
<p id="tha-ap403c16p4">
<span class="pali m-text">pekkhanto lokanāyakaṁ.</span><br />
</p>
<p id="tha-ap403c17p1">
<span class="pali m-text">Padumuttaro lokavidū,</span><br />
</p>
<p id="tha-ap403c17p2">
<span class="pali m-text">āhutīnaṁ paṭiggaho;</span><br />
</p>
<p id="tha-ap403c17p3">
<span class="pali m-text">Mamassame nisīditvā,</span><br />
</p>
<p id="tha-ap403c17p4">
<span class="pali m-text">imā gāthā abhāsatha.</span><br />
</p>
<p id="tha-ap403c18p1">
<span class="pali m-text">‘Yo maṁ phalena tappesi,</span><br />
</p>
<p id="tha-ap403c18p2">
<span class="pali m-text">pasanno sehi pāṇibhi;</span><br />
</p>
<p id="tha-ap403c18p3">
<span class="pali m-text">Tamahaṁ kittayissāmi,</span><br />
</p>
<p id="tha-ap403c18p4">
<span class="pali m-text">suṇātha mama bhāsato.</span><br />
</p>
<p id="tha-ap403c19p1">
<span class="pali m-text">Pañcavīsatikkhattuṁ so,</span><br />
</p>
<p id="tha-ap403c19p2">
<span class="pali m-text">devarajjaṁ karissati;</span><br />
</p>
<p id="tha-ap403c19p3">
<span class="pali m-text">Sahassakkhattuṁ rājā ca,</span><br />
</p>
<p id="tha-ap403c19p4">
<span class="pali m-text">cakkavattī bhavissati.</span><br />
</p>
<p id="tha-ap403c20p1">
<span class="pali m-text">Tassa saṅkappamaññāya,</span><br />
</p>
<p id="tha-ap403c20p2">
<span class="pali m-text">pubbakammasamaṅgino;</span><br />
</p>
<p id="tha-ap403c20p3">
<span class="pali m-text">Annaṁ pānañca vatthañca,</span><br />
</p>
<p id="tha-ap403c20p4">
<span class="pali m-text">sayanañca mahārahaṁ.</span><br />
</p>
<p id="tha-ap403c21p1">
<span class="pali m-text">Puññakammena saṁyuttā,</span><br />
</p>
<p id="tha-ap403c21p2">
<span class="pali m-text">nibbattissanti tāvade;</span><br />
</p>
<p id="tha-ap403c21p3">
<span class="pali m-text">Sadā pamudito cāyaṁ,</span><br />
</p>
<p id="tha-ap403c21p4">
<span class="pali m-text">bhavissati anāmayo.</span><br />
</p>
<p id="tha-ap403c22p1">
<span class="pali m-text">Upapajjati yaṁ yoniṁ,</span><br />
</p>
<p id="tha-ap403c22p2">
<span class="pali m-text">devattaṁ atha mānusaṁ;</span><br />
</p>
<p id="tha-ap403c22p3">
<span class="pali m-text">Sabbattha sukhito hutvā,</span><br />
</p>
<p id="tha-ap403c22p4">
<span class="pali m-text">manussattaṁ gamissati.</span><br />
</p>
<p id="tha-ap403c23p1">
<span class="pali m-text">Ajjhāyako mantadharo,</span><br />
</p>
<p id="tha-ap403c23p2">
<span class="pali m-text">tiṇṇaṁ vedāna pāragū;</span><br />
</p>
<p id="tha-ap403c23p3">
<span class="pali m-text">Sambuddhaṁ upagantvāna,</span><br />
</p>
<p id="tha-ap403c23p4">
<span class="pali m-text">arahā so bhavissati’.</span><br />
</p>
<p id="tha-ap403c24p1">
<span class="pali m-text">Yato sarāmi attānaṁ,</span><br />
</p>
<p id="tha-ap403c24p2">
<span class="pali m-text">yato pattosmi viññutaṁ;</span><br />
</p>
<p id="tha-ap403c24p3">
<span class="pali m-text">Bhoge me ūnatā natthi,</span><br />
</p>
<p id="tha-ap403c24p4">
<span class="pali m-text">phaladānassidaṁ phalaṁ.</span><br />
</p>
<p id="tha-ap403c25p1">
<span class="pali m-text">Varadhammamanuppatto,</span><br />
</p>
<p id="tha-ap403c25p2">
<span class="pali m-text">rāgadose samūhaniṁ;</span><br />
</p>
<p id="tha-ap403c25p3">
<span class="pali m-text">Sabbāsavaparikkhīṇo,</span><br />
</p>
<p id="tha-ap403c25p4">
<span class="pali m-text">natthi dāni punabbhavo.</span><br />
</p>
<p id="tha-ap403c26p1">
<span class="pali m-text">Kilesā jhāpitā mayhaṁ,</span><br />
</p>
<p id="tha-ap403c26p2">
<span class="pali m-text">bhavā sabbe samūhatā;</span><br />
</p>
<p id="tha-ap403c26p3">
<span class="pali m-text">Nāgova bandhanaṁ chetvā,</span><br />
</p>
<p id="tha-ap403c26p4">
<span class="pali m-text">viharāmi anāsavo.</span><br />
</p>
<p id="tha-ap403c27p1">
<span class="pali m-text">Svāgataṁ vata me āsi,</span><br />
</p>
<p id="tha-ap403c27p2">
<span class="pali m-text">mama buddhassa santike;</span><br />
</p>
<p id="tha-ap403c27p3">
<span class="pali m-text">Tisso vijjā anuppattā,</span><br />
</p>
<p id="tha-ap403c27p4">
<span class="pali m-text">kataṁ buddhassa sāsanaṁ.</span><br />
</p>
<p id="tha-ap403c28p1">
<span class="pali m-text">Paṭisambhidā catasso,</span><br />
</p>
<p id="tha-ap403c28p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap403c28p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap403c28p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap403c29p1">
<span class="pali m-text">Itthaṁ sudaṁ āyasmā tissametteyyo thero imā gāthāyo abhāsitthāti.</span><br />
</p>
<p id="tha-ap403c30p1">
<span class="pali m-text">Tissametteyyattherassāpadānaṁ paṭhamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0402.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0404.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>