<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy00lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy00lz.html" />
  <meta property="og:description" content="Ekūposathikavagga 8. Khemātherīapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātappasādāhaṁ, upemi saraṇaṁ jinaṁ. Mātaraṁ pitarañcāhaṁ, āyācitvā vināyakaṁ; Nimantayitvā sattāhaṁ, bhojayiṁ sahasāvakaṁ. Atikkante ca sattāhe, mahāpaññānamuttamaṁ; Bhikkhuniṁ etadaggamhi, ṭhapesi narasārathi. Ta …" />
  <meta name="twitter:description" content="Ekūposathikavagga 8. Khemātherīapadāna “Padumuttaro nāma jino, sabbadhammesu cakkhumā; Ito satasahassamhi, kappe uppajji nāyako. Tadāhaṁ haṁsavatiyaṁ, jātā seṭṭhikule ahuṁ; Nānāratanapajjote, mahāsukhasamappitā. Upetvā taṁ mahāvīraṁ, assosiṁ dhammadesanaṁ; Tato jātappasādāhaṁ, upemi saraṇaṁ jinaṁ. Mātaraṁ pitarañcāhaṁ, āyācitvā vināyakaṁ; Nimantayitvā sattāhaṁ, bhojayiṁ sahasāvakaṁ. Atikkante ca sattāhe, mahāpaññānamuttamaṁ; Bhikkhuniṁ etadaggamhi, ṭhapesi narasārathi. Ta …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<p id="thi-ap18c0p2">
<span class="pali m-text">Ekūposathikavagga</span><br />
</p>
<section id="khematheriapadana">
<span id="thi-ap18c0p3"></span><h2><span class="pali m-text">8. Khemātherīapadāna</span></h2>
<p id="thi-ap18c1p1">
<span class="pali m-text">“Padumuttaro nāma jino,</span><br />
</p>
<p id="thi-ap18c1p2">
<span class="pali m-text">sabbadhammesu cakkhumā;</span><br />
</p>
<p id="thi-ap18c1p3">
<span class="pali m-text">Ito satasahassamhi,</span><br />
</p>
<p id="thi-ap18c1p4">
<span class="pali m-text">kappe uppajji nāyako.</span><br />
</p>
<p id="thi-ap18c2p1">
<span class="pali m-text">Tadāhaṁ haṁsavatiyaṁ,</span><br />
</p>
<p id="thi-ap18c2p2">
<span class="pali m-text">jātā seṭṭhikule ahuṁ;</span><br />
</p>
<p id="thi-ap18c2p3">
<span class="pali m-text">Nānāratanapajjote,</span><br />
</p>
<p id="thi-ap18c2p4">
<span class="pali m-text">mahāsukhasamappitā.</span><br />
</p>
<p id="thi-ap18c3p1">
<span class="pali m-text">Upetvā taṁ mahāvīraṁ,</span><br />
</p>
<p id="thi-ap18c3p2">
<span class="pali m-text">assosiṁ dhammadesanaṁ;</span><br />
</p>
<p id="thi-ap18c3p3">
<span class="pali m-text">Tato jātappasādāhaṁ,</span><br />
</p>
<p id="thi-ap18c3p4">
<span class="pali m-text">upemi saraṇaṁ jinaṁ.</span><br />
</p>
<p id="thi-ap18c4p1">
<span class="pali m-text">Mātaraṁ pitarañcāhaṁ,</span><br />
</p>
<p id="thi-ap18c4p2">
<span class="pali m-text">āyācitvā vināyakaṁ;</span><br />
</p>
<p id="thi-ap18c4p3">
<span class="pali m-text">Nimantayitvā sattāhaṁ,</span><br />
</p>
<p id="thi-ap18c4p4">
<span class="pali m-text">bhojayiṁ sahasāvakaṁ.</span><br />
</p>
<p id="thi-ap18c5p1">
<span class="pali m-text">Atikkante ca sattāhe,</span><br />
</p>
<p id="thi-ap18c5p2">
<span class="pali m-text">mahāpaññānamuttamaṁ;</span><br />
</p>
<p id="thi-ap18c5p3">
<span class="pali m-text">Bhikkhuniṁ etadaggamhi,</span><br />
</p>
<p id="thi-ap18c5p4">
<span class="pali m-text">ṭhapesi narasārathi.</span><br />
</p>
<p id="thi-ap18c6p1">
<span class="pali m-text">Taṁ sutvā muditā hutvā,</span><br />
</p>
<p id="thi-ap18c6p2">
<span class="pali m-text">puno tassa mahesino;</span><br />
</p>
<p id="thi-ap18c6p3">
<span class="pali m-text">Kāraṁ katvāna taṁ ṭhānaṁ,</span><br />
</p>
<p id="thi-ap18c6p4">
<span class="pali m-text">paṇipacca paṇīdahiṁ.</span><br />
</p>
<p id="thi-ap18c7p1">
<span class="pali m-text">Tato mama jino āha,</span><br />
</p>
<p id="thi-ap18c7p2">
<span class="pali m-text">‘sijjhataṁ paṇidhī tava;</span><br />
</p>
<p id="thi-ap18c7p3">
<span class="pali m-text">Sasaṅghe me kataṁ kāraṁ,</span><br />
</p>
<p id="thi-ap18c7p4">
<span class="pali m-text">appameyyaphalaṁ tayā.</span><br />
</p>
<p id="thi-ap18c8p1">
<span class="pali m-text">Satasahassito kappe,</span><br />
</p>
<p id="thi-ap18c8p2">
<span class="pali m-text">okkākakulasambhavo;</span><br />
</p>
<p id="thi-ap18c8p3">
<span class="pali m-text">Gotamo nāma gottena,</span><br />
</p>
<p id="thi-ap18c8p4">
<span class="pali m-text">satthā loke bhavissati.</span><br />
</p>
<p id="thi-ap18c9p1">
<span class="pali m-text">Tassa dhammesu dāyādā,</span><br />
</p>
<p id="thi-ap18c9p2">
<span class="pali m-text">orasā dhammanimmitā;</span><br />
</p>
<p id="thi-ap18c9p3">
<span class="pali m-text">Etadaggamanuppattā,</span><br />
</p>
<p id="thi-ap18c9p4">
<span class="pali m-text">khemā nāma bhavissati’.</span><br />
</p>
<p id="thi-ap18c10p1">
<span class="pali m-text">Tena kammena sukatena,</span><br />
</p>
<p id="thi-ap18c10p2">
<span class="pali m-text">cetanāpaṇidhīhi ca;</span><br />
</p>
<p id="thi-ap18c10p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap18c10p4">
<span class="pali m-text">tāvatiṁsūpagā ahaṁ.</span><br />
</p>
<p id="thi-ap18c11p1">
<span class="pali m-text">Tato cutā yāmamagaṁ,</span><br />
</p>
<p id="thi-ap18c11p2">
<span class="pali m-text">tatohaṁ tusitaṁ gatā;</span><br />
</p>
<p id="thi-ap18c11p3">
<span class="pali m-text">Tato ca nimmānaratiṁ,</span><br />
</p>
<p id="thi-ap18c11p4">
<span class="pali m-text">vasavattipuraṁ tato.</span><br />
</p>
<p id="thi-ap18c12p1">
<span class="pali m-text">Yattha yatthūpapajjāmi,</span><br />
</p>
<p id="thi-ap18c12p2">
<span class="pali m-text">tassa kammassa vāhasā;</span><br />
</p>
<p id="thi-ap18c12p3">
<span class="pali m-text">Tattha tattheva rājūnaṁ,</span><br />
</p>
<p id="thi-ap18c12p4">
<span class="pali m-text">mahesittamakārayiṁ.</span><br />
</p>
<p id="thi-ap18c13p1">
<span class="pali m-text">Tato cutā manussatte,</span><br />
</p>
<p id="thi-ap18c13p2">
<span class="pali m-text">rājūnaṁ cakkavattinaṁ;</span><br />
</p>
<p id="thi-ap18c13p3">
<span class="pali m-text">Maṇḍalīnañca rājūnaṁ,</span><br />
</p>
<p id="thi-ap18c13p4">
<span class="pali m-text">mahesittamakārayiṁ.</span><br />
</p>
<p id="thi-ap18c14p1">
<span class="pali m-text">Sampattiṁ anubhotvāna,</span><br />
</p>
<p id="thi-ap18c14p2">
<span class="pali m-text">devesu manujesu ca;</span><br />
</p>
<p id="thi-ap18c14p3">
<span class="pali m-text">Sabbattha sukhitā hutvā,</span><br />
</p>
<p id="thi-ap18c14p4">
<span class="pali m-text">nekakappesu saṁsariṁ.</span><br />
</p>
<p id="thi-ap18c15p1">
<span class="pali m-text">Ekanavutito kappe,</span><br />
</p>
<p id="thi-ap18c15p2">
<span class="pali m-text">vipassī lokanāyako;</span><br />
</p>
<p id="thi-ap18c15p3">
<span class="pali m-text">Uppajji cārudassano,</span><br />
</p>
<p id="thi-ap18c15p4">
<span class="pali m-text">sabbadhammavipassako.</span><br />
</p>
<p id="thi-ap18c16p1">
<span class="pali m-text">Tamahaṁ lokanāyakaṁ,</span><br />
</p>
<p id="thi-ap18c16p2">
<span class="pali m-text">upetvā narasārathiṁ;</span><br />
</p>
<p id="thi-ap18c16p3">
<span class="pali m-text">Dhammaṁ bhaṇitaṁ sutvāna,</span><br />
</p>
<p id="thi-ap18c16p4">
<span class="pali m-text">pabbajiṁ anagāriyaṁ.</span><br />
</p>
<p id="thi-ap18c17p1">
<span class="pali m-text">Dasavassasahassāni,</span><br />
</p>
<p id="thi-ap18c17p2">
<span class="pali m-text">tassa vīrassa sāsane;</span><br />
</p>
<p id="thi-ap18c17p3">
<span class="pali m-text">Brahmacariyaṁ caritvāna,</span><br />
</p>
<p id="thi-ap18c17p4">
<span class="pali m-text">yuttayogā bahussutā.</span><br />
</p>
<p id="thi-ap18c18p1">
<span class="pali m-text">Paccayākārakusalā,</span><br />
</p>
<p id="thi-ap18c18p2">
<span class="pali m-text">catusaccavisāradā;</span><br />
</p>
<p id="thi-ap18c18p3">
<span class="pali m-text">Nipuṇā cittakathikā,</span><br />
</p>
<p id="thi-ap18c18p4">
<span class="pali m-text">satthusāsanakārikā.</span><br />
</p>
<p id="thi-ap18c19p1">
<span class="pali m-text">Tato cutāhaṁ tusitaṁ,</span><br />
</p>
<p id="thi-ap18c19p2">
<span class="pali m-text">upapannā yasassinī;</span><br />
</p>
<p id="thi-ap18c19p3">
<span class="pali m-text">Abhibhomi tahiṁ aññe,</span><br />
</p>
<p id="thi-ap18c19p4">
<span class="pali m-text">brahmacārīphalenahaṁ.</span><br />
</p>
<p id="thi-ap18c20p1">
<span class="pali m-text">Yattha yatthūpapannāhaṁ,</span><br />
</p>
<p id="thi-ap18c20p2">
<span class="pali m-text">mahābhogā mahaddhanā;</span><br />
</p>
<p id="thi-ap18c20p3">
<span class="pali m-text">Medhāvinī rūpavatī,</span><br />
</p>
<p id="thi-ap18c20p4">
<span class="pali m-text">vinītaparisāpi ca.</span><br />
</p>
<p id="thi-ap18c21p1">
<span class="pali m-text">Bhavāmi tena kammena,</span><br />
</p>
<p id="thi-ap18c21p2">
<span class="pali m-text">yogena jinasāsane;</span><br />
</p>
<p id="thi-ap18c21p3">
<span class="pali m-text">Sabbā sampattiyo mayhaṁ,</span><br />
</p>
<p id="thi-ap18c21p4">
<span class="pali m-text">sulabhā manaso piyā.</span><br />
</p>
<p id="thi-ap18c22p1">
<span class="pali m-text">Yopi me bhavate bhattā,</span><br />
</p>
<p id="thi-ap18c22p2">
<span class="pali m-text">yattha yattha gatāyapi;</span><br />
</p>
<p id="thi-ap18c22p3">
<span class="pali m-text">Vimāneti na maṁ koci,</span><br />
</p>
<p id="thi-ap18c22p4">
<span class="pali m-text">paṭipattibalena me.</span><br />
</p>
<p id="thi-ap18c23p1">
<span class="pali m-text">Imamhi bhaddake kappe,</span><br />
</p>
<p id="thi-ap18c23p2">
<span class="pali m-text">brahmabandhu mahāyaso;</span><br />
</p>
<p id="thi-ap18c23p3">
<span class="pali m-text">Nāmena koṇāgamano,</span><br />
</p>
<p id="thi-ap18c23p4">
<span class="pali m-text">uppajji vadataṁ varo.</span><br />
</p>
<p id="thi-ap18c24p1">
<span class="pali m-text">Tadā hi bārāṇasiyaṁ,</span><br />
</p>
<p id="thi-ap18c24p2">
<span class="pali m-text">susamiddhakulappajā;</span><br />
</p>
<p id="thi-ap18c24p3">
<span class="pali m-text">Dhanañjānī sumedhā ca,</span><br />
</p>
<p id="thi-ap18c24p4">
<span class="pali m-text">ahampi ca tayo janā.</span><br />
</p>
<p id="thi-ap18c25p1">
<span class="pali m-text">Saṅghārāmamadāsimha,</span><br />
</p>
<p id="thi-ap18c25p2">
<span class="pali m-text">dānasahāyikā pure;</span><br />
</p>
<p id="thi-ap18c25p3">
<span class="pali m-text">Saṅghassa ca vihārampi,</span><br />
</p>
<p id="thi-ap18c25p4">
<span class="pali m-text">uddissa kārikā mayaṁ.</span><br />
</p>
<p id="thi-ap18c26p1">
<span class="pali m-text">Tato cutā mayaṁ sabbā,</span><br />
</p>
<p id="thi-ap18c26p2">
<span class="pali m-text">tāvatiṁsūpagā ahuṁ;</span><br />
</p>
<p id="thi-ap18c26p3">
<span class="pali m-text">Yasasā aggataṁ pattā,</span><br />
</p>
<p id="thi-ap18c26p4">
<span class="pali m-text">manussesu tatheva ca.</span><br />
</p>
<p id="thi-ap18c27p1">
<span class="pali m-text">Imasmiṁyeva kappamhi,</span><br />
</p>
<p id="thi-ap18c27p2">
<span class="pali m-text">brahmabandhu mahāyaso;</span><br />
</p>
<p id="thi-ap18c27p3">
<span class="pali m-text">Kassapo nāma gottena,</span><br />
</p>
<p id="thi-ap18c27p4">
<span class="pali m-text">uppajji vadataṁ varo.</span><br />
</p>
<p id="thi-ap18c28p1">
<span class="pali m-text">Upaṭṭhāko mahesissa,</span><br />
</p>
<p id="thi-ap18c28p2">
<span class="pali m-text">tadā āsi narissaro;</span><br />
</p>
<p id="thi-ap18c28p3">
<span class="pali m-text">Kāsirājā kikī nāma,</span><br />
</p>
<p id="thi-ap18c28p4">
<span class="pali m-text">bārāṇasipuruttame.</span><br />
</p>
<p id="thi-ap18c29p1">
<span class="pali m-text">Tassāsiṁ jeṭṭhikā dhītā,</span><br />
</p>
<p id="thi-ap18c29p2">
<span class="pali m-text">samaṇī iti vissutā;</span><br />
</p>
<p id="thi-ap18c29p3">
<span class="pali m-text">Dhammaṁ sutvā jinaggassa,</span><br />
</p>
<p id="thi-ap18c29p4">
<span class="pali m-text">pabbajjaṁ samarocayiṁ.</span><br />
</p>
<p id="thi-ap18c30p1">
<span class="pali m-text">Anujāni na no tāto,</span><br />
</p>
<p id="thi-ap18c30p2">
<span class="pali m-text">agāreva tadā mayaṁ;</span><br />
</p>
<p id="thi-ap18c30p3">
<span class="pali m-text">Vīsavassasahassāni,</span><br />
</p>
<p id="thi-ap18c30p4">
<span class="pali m-text">vicarimha atanditā.</span><br />
</p>
<p id="thi-ap18c31p1">
<span class="pali m-text">Komāribrahmacariyaṁ,</span><br />
</p>
<p id="thi-ap18c31p2">
<span class="pali m-text">rājakaññā sukhedhitā;</span><br />
</p>
<p id="thi-ap18c31p3">
<span class="pali m-text">Buddhopaṭṭhānaniratā,</span><br />
</p>
<p id="thi-ap18c31p4">
<span class="pali m-text">muditā satta dhītaro.</span><br />
</p>
<p id="thi-ap18c32p1">
<span class="pali m-text">Samaṇī samaṇaguttā ca,</span><br />
</p>
<p id="thi-ap18c32p2">
<span class="pali m-text">bhikkhunī bhikkhudāyikā;</span><br />
</p>
<p id="thi-ap18c32p3">
<span class="pali m-text">Dhammā ceva sudhammā ca,</span><br />
</p>
<p id="thi-ap18c32p4">
<span class="pali m-text">sattamī saṅghadāyikā.</span><br />
</p>
<p id="thi-ap18c33p1">
<span class="pali m-text">Ahaṁ uppalavaṇṇā ca,</span><br />
</p>
<p id="thi-ap18c33p2">
<span class="pali m-text">paṭācārā ca kuṇḍalā;</span><br />
</p>
<p id="thi-ap18c33p3">
<span class="pali m-text">Kisāgotamī dhammadinnā,</span><br />
</p>
<p id="thi-ap18c33p4">
<span class="pali m-text">visākhā hoti sattamī.</span><br />
</p>
<p id="thi-ap18c34p1">
<span class="pali m-text">Kadāci so narādicco,</span><br />
</p>
<p id="thi-ap18c34p2">
<span class="pali m-text">dhammaṁ desesi abbhutaṁ;</span><br />
</p>
<p id="thi-ap18c34p3">
<span class="pali m-text">Mahānidānasuttantaṁ,</span><br />
</p>
<p id="thi-ap18c34p4">
<span class="pali m-text">sutvā taṁ pariyāpuṇiṁ.</span><br />
</p>
<p id="thi-ap18c35p1">
<span class="pali m-text">Tehi kammehi sukatehi,</span><br />
</p>
<p id="thi-ap18c35p2">
<span class="pali m-text">cetanāpaṇidhīhi ca;</span><br />
</p>
<p id="thi-ap18c35p3">
<span class="pali m-text">Jahitvā mānusaṁ dehaṁ,</span><br />
</p>
<p id="thi-ap18c35p4">
<span class="pali m-text">tāvatiṁsamagacchahaṁ.</span><br />
</p>
<p id="thi-ap18c36p1">
<span class="pali m-text">Pacchime ca bhave dāni,</span><br />
</p>
<p id="thi-ap18c36p2">
<span class="pali m-text">sākalāya puruttame;</span><br />
</p>
<p id="thi-ap18c36p3">
<span class="pali m-text">Rañño maddassa dhītāmhi,</span><br />
</p>
<p id="thi-ap18c36p4">
<span class="pali m-text">manāpā dayitā piyā.</span><br />
</p>
<p id="thi-ap18c37p1">
<span class="pali m-text">Saha me jātamattamhi,</span><br />
</p>
<p id="thi-ap18c37p2">
<span class="pali m-text">khemaṁ tamhi pure ahu;</span><br />
</p>
<p id="thi-ap18c37p3">
<span class="pali m-text">Tato khemāti nāmaṁ me,</span><br />
</p>
<p id="thi-ap18c37p4">
<span class="pali m-text">guṇato upapajjatha.</span><br />
</p>
<p id="thi-ap18c38p1">
<span class="pali m-text">Yadāhaṁ yobbanaṁ pattā,</span><br />
</p>
<p id="thi-ap18c38p2">
<span class="pali m-text">rūpalāvaññabhūsitā;</span><br />
</p>
<p id="thi-ap18c38p3">
<span class="pali m-text">Tadā adāsi maṁ tāto,</span><br />
</p>
<p id="thi-ap18c38p4">
<span class="pali m-text">bimbisārassa rājino.</span><br />
</p>
<p id="thi-ap18c39p1">
<span class="pali m-text">Tassāhaṁ suppiyā āsiṁ,</span><br />
</p>
<p id="thi-ap18c39p2">
<span class="pali m-text">rūpake lāyane ratā;</span><br />
</p>
<p id="thi-ap18c39p3">
<span class="pali m-text">Rūpānaṁ dosavādīti,</span><br />
</p>
<p id="thi-ap18c39p4">
<span class="pali m-text">na upesiṁ mahādayaṁ.</span><br />
</p>
<p id="thi-ap18c40p1">
<span class="pali m-text">Bimbisāro tadā rājā,</span><br />
</p>
<p id="thi-ap18c40p2">
<span class="pali m-text">mamānuggahabuddhiyā;</span><br />
</p>
<p id="thi-ap18c40p3">
<span class="pali m-text">Vaṇṇayitvā veḷuvanaṁ,</span><br />
</p>
<p id="thi-ap18c40p4">
<span class="pali m-text">gāyake gāpayī mamaṁ.</span><br />
</p>
<p id="thi-ap18c41p1">
<span class="pali m-text">Rammaṁ veḷuvanaṁ yena,</span><br />
</p>
<p id="thi-ap18c41p2">
<span class="pali m-text">na diṭṭhaṁ sugatālayaṁ;</span><br />
</p>
<p id="thi-ap18c41p3">
<span class="pali m-text">Na tena nandanaṁ diṭṭhaṁ,</span><br />
</p>
<p id="thi-ap18c41p4">
<span class="pali m-text">iti maññāmase mayaṁ.</span><br />
</p>
<p id="thi-ap18c42p1">
<span class="pali m-text">Yena veḷuvanaṁ diṭṭhaṁ,</span><br />
</p>
<p id="thi-ap18c42p2">
<span class="pali m-text">naranandananandanaṁ;</span><br />
</p>
<p id="thi-ap18c42p3">
<span class="pali m-text">Sudiṭṭhaṁ nandanaṁ tena,</span><br />
</p>
<p id="thi-ap18c42p4">
<span class="pali m-text">amarindasunandanaṁ.</span><br />
</p>
<p id="thi-ap18c43p1">
<span class="pali m-text">Vihāya nandanaṁ devā,</span><br />
</p>
<p id="thi-ap18c43p2">
<span class="pali m-text">otaritvā mahītalaṁ;</span><br />
</p>
<p id="thi-ap18c43p3">
<span class="pali m-text">Rammaṁ veḷuvanaṁ disvā,</span><br />
</p>
<p id="thi-ap18c43p4">
<span class="pali m-text">na tappanti suvimhitā.</span><br />
</p>
<p id="thi-ap18c44p1">
<span class="pali m-text">Rājapuññena nibbattaṁ,</span><br />
</p>
<p id="thi-ap18c44p2">
<span class="pali m-text">buddhapuññena bhūsitaṁ;</span><br />
</p>
<p id="thi-ap18c44p3">
<span class="pali m-text">Ko vattā tassa nissesaṁ,</span><br />
</p>
<p id="thi-ap18c44p4">
<span class="pali m-text">vanassa guṇasañcayaṁ.</span><br />
</p>
<p id="thi-ap18c45p1">
<span class="pali m-text">Taṁ sutvā vanasamiddhaṁ,</span><br />
</p>
<p id="thi-ap18c45p2">
<span class="pali m-text">mama sotamanoharaṁ;</span><br />
</p>
<p id="thi-ap18c45p3">
<span class="pali m-text">Daṭṭhukāmā tamuyyānaṁ,</span><br />
</p>
<p id="thi-ap18c45p4">
<span class="pali m-text">rañño ārocayiṁ tadā.</span><br />
</p>
<p id="thi-ap18c46p1">
<span class="pali m-text">Mahatā parivārena,</span><br />
</p>
<p id="thi-ap18c46p2">
<span class="pali m-text">tadā ca so mahīpati;</span><br />
</p>
<p id="thi-ap18c46p3">
<span class="pali m-text">Maṁ pesesi tamuyyānaṁ,</span><br />
</p>
<p id="thi-ap18c46p4">
<span class="pali m-text">dassanāya samussukaṁ.</span><br />
</p>
<p id="thi-ap18c47p1">
<span class="pali m-text">‘Gaccha passa mahābhoge,</span><br />
</p>
<p id="thi-ap18c47p2">
<span class="pali m-text">vanaṁ nettarasāyanaṁ;</span><br />
</p>
<p id="thi-ap18c47p3">
<span class="pali m-text">Yaṁ sadā bhāti siriyā,</span><br />
</p>
<p id="thi-ap18c47p4">
<span class="pali m-text">sugatābhānurañjitaṁ’.</span><br />
</p>
<p id="thi-ap18c48p1">
<span class="pali m-text">‘Yadā ca piṇḍāya muni,</span><br />
</p>
<p id="thi-ap18c48p2">
<span class="pali m-text">giribbajapuruttamaṁ;</span><br />
</p>
<p id="thi-ap18c48p3">
<span class="pali m-text">Paviṭṭhohaṁ tadāyeva,</span><br />
</p>
<p id="thi-ap18c48p4">
<span class="pali m-text">vanaṁ daṭṭhumupāgamiṁ’.</span><br />
</p>
<p id="thi-ap18c49p1">
<span class="pali m-text">Tadā taṁ phullavipinaṁ,</span><br />
</p>
<p id="thi-ap18c49p2">
<span class="pali m-text">nānābhamarakūjitaṁ;</span><br />
</p>
<p id="thi-ap18c49p3">
<span class="pali m-text">Kokilāgītasahitaṁ,</span><br />
</p>
<p id="thi-ap18c49p4">
<span class="pali m-text">mayūragaṇanaccitaṁ.</span><br />
</p>
<p id="thi-ap18c50p1">
<span class="pali m-text">Appasaddamanākiṇṇaṁ,</span><br />
</p>
<p id="thi-ap18c50p2">
<span class="pali m-text">nānācaṅkamabhūsitaṁ;</span><br />
</p>
<p id="thi-ap18c50p3">
<span class="pali m-text">Kuṭimaṇḍapasaṅkiṇṇaṁ,</span><br />
</p>
<p id="thi-ap18c50p4">
<span class="pali m-text">yogīvaravirājitaṁ.</span><br />
</p>
<p id="thi-ap18c51p1">
<span class="pali m-text">Vicarantī amaññissaṁ,</span><br />
</p>
<p id="thi-ap18c51p2">
<span class="pali m-text">‘saphalaṁ nayanaṁ mama’;</span><br />
</p>
<p id="thi-ap18c51p3">
<span class="pali m-text">Tatthāpi taruṇaṁ bhikkhuṁ,</span><br />
</p>
<p id="thi-ap18c51p4">
<span class="pali m-text">yuttaṁ disvā vicintayiṁ.</span><br />
</p>
<p id="thi-ap18c52p1">
<span class="pali m-text">‘Īdise vipine ramme,</span><br />
</p>
<p id="thi-ap18c52p2">
<span class="pali m-text">ṭhitoyaṁ navayobbane;</span><br />
</p>
<p id="thi-ap18c52p3">
<span class="pali m-text">Vasantamiva kantena,</span><br />
</p>
<p id="thi-ap18c52p4">
<span class="pali m-text">rūpena ca samanvito.</span><br />
</p>
<p id="thi-ap18c53p1">
<span class="pali m-text">Nisinno rukkhamūlamhi,</span><br />
</p>
<p id="thi-ap18c53p2">
<span class="pali m-text">muṇḍo saṅghāṭipāruto;</span><br />
</p>
<p id="thi-ap18c53p3">
<span class="pali m-text">Jhāyate vatayaṁ bhikkhu,</span><br />
</p>
<p id="thi-ap18c53p4">
<span class="pali m-text">hitvā visayajaṁ ratiṁ.</span><br />
</p>
<p id="thi-ap18c54p1">
<span class="pali m-text">Nanu nāma gahaṭṭhena,</span><br />
</p>
<p id="thi-ap18c54p2">
<span class="pali m-text">kāmaṁ bhutvā yathāsukhaṁ;</span><br />
</p>
<p id="thi-ap18c54p3">
<span class="pali m-text">Pacchā jiṇṇena dhammoyaṁ,</span><br />
</p>
<p id="thi-ap18c54p4">
<span class="pali m-text">caritabbo subhaddako’.</span><br />
</p>
<p id="thi-ap18c55p1">
<span class="pali m-text">‘Suññakan’ti viditvāna,</span><br />
</p>
<p id="thi-ap18c55p2">
<span class="pali m-text">‘gandhagehaṁ jinālayaṁ’;</span><br />
</p>
<p id="thi-ap18c55p3">
<span class="pali m-text">Upetvā jinamaddakkhaṁ,</span><br />
</p>
<p id="thi-ap18c55p4">
<span class="pali m-text">udayantaṁva bhākaraṁ.</span><br />
</p>
<p id="thi-ap18c56p1">
<span class="pali m-text">Ekakaṁ sukhamāsīnaṁ,</span><br />
</p>
<p id="thi-ap18c56p2">
<span class="pali m-text">bījamānaṁ varitthiyā;</span><br />
</p>
<p id="thi-ap18c56p3">
<span class="pali m-text">Disvānevaṁ vicintesiṁ,</span><br />
</p>
<p id="thi-ap18c56p4">
<span class="pali m-text">‘nāyaṁ lūkho narāsabho.</span><br />
</p>
<p id="thi-ap18c57p1">
<span class="pali m-text">Sā kaññā kanakābhāsā,</span><br />
</p>
<p id="thi-ap18c57p2">
<span class="pali m-text">padumānanalocanā;</span><br />
</p>
<p id="thi-ap18c57p3">
<span class="pali m-text">Bimboṭṭhī kundadasanā,</span><br />
</p>
<p id="thi-ap18c57p4">
<span class="pali m-text">manonettarasāyanā.</span><br />
</p>
<p id="thi-ap18c58p1">
<span class="pali m-text">Hemadolābhasavanā,</span><br />
</p>
<p id="thi-ap18c58p2">
<span class="pali m-text">kalikākārasutthanī;</span><br />
</p>
<p id="thi-ap18c58p3">
<span class="pali m-text">Vedimajjhāva sussoṇī,</span><br />
</p>
<p id="thi-ap18c58p4">
<span class="pali m-text">rambhoru cārubhūsanā.</span><br />
</p>
<p id="thi-ap18c59p1">
<span class="pali m-text">Rattaṁsakupasambyānā,</span><br />
</p>
<p id="thi-ap18c59p2">
<span class="pali m-text">nīlamaṭṭhanivāsanā;</span><br />
</p>
<p id="thi-ap18c59p3">
<span class="pali m-text">Atappaneyyarūpena,</span><br />
</p>
<p id="thi-ap18c59p4">
<span class="pali m-text">hāsabhāvasamanvitā’.</span><br />
</p>
<p id="thi-ap18c60p1">
<span class="pali m-text">Disvā tamevaṁ cintesiṁ,</span><br />
</p>
<p id="thi-ap18c60p2">
<span class="pali m-text">‘ahoyamabhirūpinī;</span><br />
</p>
<p id="thi-ap18c60p3">
<span class="pali m-text">Na mayānena nettena,</span><br />
</p>
<p id="thi-ap18c60p4">
<span class="pali m-text">diṭṭhapubbā kudācanaṁ’.</span><br />
</p>
<p id="thi-ap18c61p1">
<span class="pali m-text">Tato jarābhibhūtā sā,</span><br />
</p>
<p id="thi-ap18c61p2">
<span class="pali m-text">vivaṇṇā vikatānanā;</span><br />
</p>
<p id="thi-ap18c61p3">
<span class="pali m-text">Bhinnadantā setasirā,</span><br />
</p>
<p id="thi-ap18c61p4">
<span class="pali m-text">salālā vadanāsuci.</span><br />
</p>
<p id="thi-ap18c62p1">
<span class="pali m-text">Saṅkhittakaṇṇā setakkhī,</span><br />
</p>
<p id="thi-ap18c62p2">
<span class="pali m-text">lambāsubhapayodharā;</span><br />
</p>
<p id="thi-ap18c62p3">
<span class="pali m-text">Valivitatasabbaṅgī,</span><br />
</p>
<p id="thi-ap18c62p4">
<span class="pali m-text">sirāvitatadehinī.</span><br />
</p>
<p id="thi-ap18c63p1">
<span class="pali m-text">Nataṅgā daṇḍadutiyā,</span><br />
</p>
<p id="thi-ap18c63p2">
<span class="pali m-text">upphāsulikatā kisā;</span><br />
</p>
<p id="thi-ap18c63p3">
<span class="pali m-text">Pavedhamānā patitā,</span><br />
</p>
<p id="thi-ap18c63p4">
<span class="pali m-text">nissasantī muhuṁ muhuṁ.</span><br />
</p>
<p id="thi-ap18c64p1">
<span class="pali m-text">Tato me āsi saṁvego,</span><br />
</p>
<p id="thi-ap18c64p2">
<span class="pali m-text">abbhuto lomahaṁsano;</span><br />
</p>
<p id="thi-ap18c64p3">
<span class="pali m-text">‘Dhiratthu rūpaṁ asuciṁ,</span><br />
</p>
<p id="thi-ap18c64p4">
<span class="pali m-text">ramante yattha bālisā’.</span><br />
</p>
<p id="thi-ap18c65p1">
<span class="pali m-text">Tadā mahākāruṇiko,</span><br />
</p>
<p id="thi-ap18c65p2">
<span class="pali m-text">disvā saṁviggamānasaṁ;</span><br />
</p>
<p id="thi-ap18c65p3">
<span class="pali m-text">Udaggacitto sugato,</span><br />
</p>
<p id="thi-ap18c65p4">
<span class="pali m-text">imā gāthā abhāsatha.</span><br />
</p>
<p id="thi-ap18c66p1">
<span class="pali m-text">‘Āturaṁ asuciṁ pūtiṁ,</span><br />
</p>
<p id="thi-ap18c66p2">
<span class="pali m-text">passa kheme samussayaṁ;</span><br />
</p>
<p id="thi-ap18c66p3">
<span class="pali m-text">Uggharantaṁ paggharantaṁ,</span><br />
</p>
<p id="thi-ap18c66p4">
<span class="pali m-text">bālānaṁ abhinanditaṁ.</span><br />
</p>
<p id="thi-ap18c67p1">
<span class="pali m-text">Asubhāya cittaṁ bhāvehi,</span><br />
</p>
<p id="thi-ap18c67p2">
<span class="pali m-text">ekaggaṁ susamāhitaṁ;</span><br />
</p>
<p id="thi-ap18c67p3">
<span class="pali m-text">Sati kāyagatā tyatthu,</span><br />
</p>
<p id="thi-ap18c67p4">
<span class="pali m-text">nibbidā bahulā bhava.</span><br />
</p>
<p id="thi-ap18c68p1">
<span class="pali m-text">Yathā idaṁ tathā etaṁ,</span><br />
</p>
<p id="thi-ap18c68p2">
<span class="pali m-text">yathā etaṁ tathā idaṁ;</span><br />
</p>
<p id="thi-ap18c68p3">
<span class="pali m-text">Ajjhattañca bahiddhā ca,</span><br />
</p>
<p id="thi-ap18c68p4">
<span class="pali m-text">kāye chandaṁ virājaya.</span><br />
</p>
<p id="thi-ap18c69p1">
<span class="pali m-text">Animittañca bhāvehi,</span><br />
</p>
<p id="thi-ap18c69p2">
<span class="pali m-text">mānānusayamujjaha;</span><br />
</p>
<p id="thi-ap18c69p3">
<span class="pali m-text">Tato mānābhisamayā,</span><br />
</p>
<p id="thi-ap18c69p4">
<span class="pali m-text">upasantā carissasi.</span><br />
</p>
<p id="thi-ap18c70p1">
<span class="pali m-text">Ye rāgarattānupatanti sotaṁ,</span><br />
</p>
<p id="thi-ap18c70p2">
<span class="pali m-text">Sayaṁ kataṁ makkaṭakova jālaṁ;</span><br />
</p>
<p id="thi-ap18c70p3">
<span class="pali m-text">Etampi chetvāna paribbajanti,</span><br />
</p>
<p id="thi-ap18c70p4">
<span class="pali m-text">Anapekkhino kāmasukhaṁ pahāya’.</span><br />
</p>
<p id="thi-ap18c71p1">
<span class="pali m-text">Tato kallitacittaṁ maṁ,</span><br />
</p>
<p id="thi-ap18c71p2">
<span class="pali m-text">ñatvāna narasārathi;</span><br />
</p>
<p id="thi-ap18c71p3">
<span class="pali m-text">Mahānidānaṁ desesi,</span><br />
</p>
<p id="thi-ap18c71p4">
<span class="pali m-text">suttantaṁ vinayāya me.</span><br />
</p>
<p id="thi-ap18c72p1">
<span class="pali m-text">Sutvā suttantaseṭṭhaṁ taṁ,</span><br />
</p>
<p id="thi-ap18c72p2">
<span class="pali m-text">pubbasaññamanussariṁ;</span><br />
</p>
<p id="thi-ap18c72p3">
<span class="pali m-text">Tattha ṭhitāvahaṁ santī,</span><br />
</p>
<p id="thi-ap18c72p4">
<span class="pali m-text">dhammacakkhuṁ visodhayiṁ.</span><br />
</p>
<p id="thi-ap18c73p1">
<span class="pali m-text">Nipatitvā mahesissa,</span><br />
</p>
<p id="thi-ap18c73p2">
<span class="pali m-text">pādamūlamhi tāvade;</span><br />
</p>
<p id="thi-ap18c73p3">
<span class="pali m-text">Accayaṁ desanatthāya,</span><br />
</p>
<p id="thi-ap18c73p4">
<span class="pali m-text">idaṁ vacanamabraviṁ.</span><br />
</p>
<p id="thi-ap18c74p1">
<span class="pali m-text">‘Namo te sabbadassāvī,</span><br />
</p>
<p id="thi-ap18c74p2">
<span class="pali m-text">namo te karuṇākara;</span><br />
</p>
<p id="thi-ap18c74p3">
<span class="pali m-text">Namo te tiṇṇasaṁsāra,</span><br />
</p>
<p id="thi-ap18c74p4">
<span class="pali m-text">namo te amataṁdada.</span><br />
</p>
<p id="thi-ap18c75p1">
<span class="pali m-text">Diṭṭhigahanapakkhandā,</span><br />
</p>
<p id="thi-ap18c75p2">
<span class="pali m-text">kāmarāgavimohitā;</span><br />
</p>
<p id="thi-ap18c75p3">
<span class="pali m-text">Tayā sammā upāyena,</span><br />
</p>
<p id="thi-ap18c75p4">
<span class="pali m-text">vinītā vinaye ratā.</span><br />
</p>
<p id="thi-ap18c76p1">
<span class="pali m-text">Adassanena vibhogā,</span><br />
</p>
<p id="thi-ap18c76p2">
<span class="pali m-text">tādisānaṁ mahesinaṁ;</span><br />
</p>
<p id="thi-ap18c76p3">
<span class="pali m-text">Anubhonti mahādukkhaṁ,</span><br />
</p>
<p id="thi-ap18c76p4">
<span class="pali m-text">sattā saṁsārasāgare.</span><br />
</p>
<p id="thi-ap18c77p1">
<span class="pali m-text">Yadāhaṁ lokasaraṇaṁ,</span><br />
</p>
<p id="thi-ap18c77p2">
<span class="pali m-text">araṇaṁ araṇantaguṁ;</span><br />
</p>
<p id="thi-ap18c77p3">
<span class="pali m-text">Nāddasāmi adūraṭṭhaṁ,</span><br />
</p>
<p id="thi-ap18c77p4">
<span class="pali m-text">desayāmi tamaccayaṁ.</span><br />
</p>
<p id="thi-ap18c78p1">
<span class="pali m-text">Mahāhitaṁ varadadaṁ,</span><br />
</p>
<p id="thi-ap18c78p2">
<span class="pali m-text">ahitoti visaṅkitā;</span><br />
</p>
<p id="thi-ap18c78p3">
<span class="pali m-text">Nopesiṁ rūpaniratā,</span><br />
</p>
<p id="thi-ap18c78p4">
<span class="pali m-text">desayāmi tamaccayaṁ’.</span><br />
</p>
<p id="thi-ap18c79p1">
<span class="pali m-text">Tadā madhuranigghoso,</span><br />
</p>
<p id="thi-ap18c79p2">
<span class="pali m-text">mahākāruṇiko jino;</span><br />
</p>
<p id="thi-ap18c79p3">
<span class="pali m-text">Avoca tiṭṭha khemeti,</span><br />
</p>
<p id="thi-ap18c79p4">
<span class="pali m-text">siñcanto amatena maṁ.</span><br />
</p>
<p id="thi-ap18c80p1">
<span class="pali m-text">Tadā paṇamya sirasā,</span><br />
</p>
<p id="thi-ap18c80p2">
<span class="pali m-text">katvā ca naṁ padakkhiṇaṁ;</span><br />
</p>
<p id="thi-ap18c80p3">
<span class="pali m-text">Gantvā disvā narapatiṁ,</span><br />
</p>
<p id="thi-ap18c80p4">
<span class="pali m-text">idaṁ vacanamabraviṁ.</span><br />
</p>
<p id="thi-ap18c81p1">
<span class="pali m-text">‘Aho sammā upāyo te,</span><br />
</p>
<p id="thi-ap18c81p2">
<span class="pali m-text">cintitoyamarindama;</span><br />
</p>
<p id="thi-ap18c81p3">
<span class="pali m-text">Vanadassanakāmāya,</span><br />
</p>
<p id="thi-ap18c81p4">
<span class="pali m-text">diṭṭho nibbānato muni.</span><br />
</p>
<p id="thi-ap18c82p1">
<span class="pali m-text">Yadi te ruccate rāja,</span><br />
</p>
<p id="thi-ap18c82p2">
<span class="pali m-text">sāsane tassa tādino;</span><br />
</p>
<p id="thi-ap18c82p3">
<span class="pali m-text">Pabbajissāmi rūpehaṁ,</span><br />
</p>
<p id="thi-ap18c82p4">
<span class="pali m-text">nibbinnā munivāṇinā’.</span><br />
</p>
<p id="thi-ap18c83p1">
<span class="pali m-text">Dutiyaṁ bhāṇavāraṁ.</span><br />
</p>
<p id="thi-ap18c84p1">
<span class="pali m-text">Añjaliṁ paggahetvāna,</span><br />
</p>
<p id="thi-ap18c84p2">
<span class="pali m-text">tadāha sa mahīpati;</span><br />
</p>
<p id="thi-ap18c84p3">
<span class="pali m-text">‘Anujānāmi te bhadde,</span><br />
</p>
<p id="thi-ap18c84p4">
<span class="pali m-text">pabbajjā tava sijjhatu’.</span><br />
</p>
<p id="thi-ap18c85p1">
<span class="pali m-text">Pabbajitvā tadā cāhaṁ,</span><br />
</p>
<p id="thi-ap18c85p2">
<span class="pali m-text">addhamāse upaṭṭhite;</span><br />
</p>
<p id="thi-ap18c85p3">
<span class="pali m-text">Dīpodayañca bhedañca,</span><br />
</p>
<p id="thi-ap18c85p4">
<span class="pali m-text">disvā saṁviggamānasā.</span><br />
</p>
<p id="thi-ap18c86p1">
<span class="pali m-text">Nibbinnā sabbasaṅkhāre,</span><br />
</p>
<p id="thi-ap18c86p2">
<span class="pali m-text">paccayākārakovidā;</span><br />
</p>
<p id="thi-ap18c86p3">
<span class="pali m-text">Caturoghe atikkamma,</span><br />
</p>
<p id="thi-ap18c86p4">
<span class="pali m-text">arahattamapāpuṇiṁ.</span><br />
</p>
<p id="thi-ap18c87p1">
<span class="pali m-text">Iddhīsu ca vasī āsiṁ,</span><br />
</p>
<p id="thi-ap18c87p2">
<span class="pali m-text">dibbāya sotadhātuyā;</span><br />
</p>
<p id="thi-ap18c87p3">
<span class="pali m-text">Cetopariyañāṇassa,</span><br />
</p>
<p id="thi-ap18c87p4">
<span class="pali m-text">vasī cāpi bhavāmahaṁ.</span><br />
</p>
<p id="thi-ap18c88p1">
<span class="pali m-text">Pubbenivāsaṁ jānāmi,</span><br />
</p>
<p id="thi-ap18c88p2">
<span class="pali m-text">dibbacakkhu visodhitaṁ;</span><br />
</p>
<p id="thi-ap18c88p3">
<span class="pali m-text">Sabbāsavā parikkhīṇā,</span><br />
</p>
<p id="thi-ap18c88p4">
<span class="pali m-text">natthi dāni punabbhavo.</span><br />
</p>
<p id="thi-ap18c89p1">
<span class="pali m-text">Atthadhammaniruttīsu,</span><br />
</p>
<p id="thi-ap18c89p2">
<span class="pali m-text">paṭibhāne tatheva ca;</span><br />
</p>
<p id="thi-ap18c89p3">
<span class="pali m-text">Parisuddhaṁ mama ñāṇaṁ,</span><br />
</p>
<p id="thi-ap18c89p4">
<span class="pali m-text">uppannaṁ buddhasāsane.</span><br />
</p>
<p id="thi-ap18c90p1">
<span class="pali m-text">Kusalāhaṁ visuddhīsu,</span><br />
</p>
<p id="thi-ap18c90p2">
<span class="pali m-text">kathāvatthuvisāradā;</span><br />
</p>
<p id="thi-ap18c90p3">
<span class="pali m-text">Abhidhammanayaññū ca,</span><br />
</p>
<p id="thi-ap18c90p4">
<span class="pali m-text">vasippattāmhi sāsane.</span><br />
</p>
<p id="thi-ap18c91p1">
<span class="pali m-text">Tato toraṇavatthusmiṁ,</span><br />
</p>
<p id="thi-ap18c91p2">
<span class="pali m-text">raññā kosalasāminā;</span><br />
</p>
<p id="thi-ap18c91p3">
<span class="pali m-text">Pucchitā nipuṇe pañhe,</span><br />
</p>
<p id="thi-ap18c91p4">
<span class="pali m-text">byākarontī yathātathaṁ.</span><br />
</p>
<p id="thi-ap18c92p1">
<span class="pali m-text">Tadā sa rājā sugataṁ,</span><br />
</p>
<p id="thi-ap18c92p2">
<span class="pali m-text">upasaṅkamma pucchatha;</span><br />
</p>
<p id="thi-ap18c92p3">
<span class="pali m-text">Tatheva buddho byākāsi,</span><br />
</p>
<p id="thi-ap18c92p4">
<span class="pali m-text">yathā te byākatā mayā.</span><br />
</p>
<p id="thi-ap18c93p1">
<span class="pali m-text">Jino tasmiṁ guṇe tuṭṭho,</span><br />
</p>
<p id="thi-ap18c93p2">
<span class="pali m-text">etadagge ṭhapesi maṁ;</span><br />
</p>
<p id="thi-ap18c93p3">
<span class="pali m-text">Mahāpaññānamaggāti,</span><br />
</p>
<p id="thi-ap18c93p4">
<span class="pali m-text">bhikkhunīnaṁ naruttamo.</span><br />
</p>
<p id="thi-ap18c94p1">
<span class="pali m-text">Kilesā jhāpitā mayhaṁ,</span><br />
</p>
<p id="thi-ap18c94p2">
<span class="pali m-text">…pe…</span><br />
</p>
<p id="thi-ap18c94p3">
<span class="pali m-text">viharāmi anāsavā.</span><br />
</p>
<p id="thi-ap18c95p1">
<span class="pali m-text">Svāgataṁ vata me āsi,</span><br />
</p>
<p id="thi-ap18c95p2">
<span class="pali m-text">…pe…</span><br />
</p>
<p id="thi-ap18c95p3">
<span class="pali m-text">kataṁ buddhassa sāsanaṁ.</span><br />
</p>
<p id="thi-ap18c96p1">
<span class="pali m-text">Paṭisambhidā catasso,</span><br />
</p>
<p id="thi-ap18c96p2">
<span class="pali m-text">…pe…</span><br />
</p>
<p id="thi-ap18c96p3">
<span class="pali m-text">kataṁ buddhassa sāsanaṁ”.</span><br />
</p>
<p id="thi-ap18c97p1">
<span class="pali m-text">Itthaṁ sudaṁ khemā bhikkhunī imā gāthāyo abhāsitthāti.</span><br />
</p>
<p id="thi-ap18c98p1">
<span class="pali m-text">Khemātheriyāpadānaṁ aṭṭhamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>