<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ne0008.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ne0007.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0009.html">Next</a></div>
</div>
<p id="ne8c0p2">
<span class="pali m-text">Paṭiniddesavāra</span><br />
</p>
<p id="ne8c0p3">
<span class="pali m-text">Vibhaṅga 5</span><br />
</p>
<section id="lakkhanaharavibhanga">
<span id="ne8c0p4"></span><h2><span class="pali m-text">Lakkhaṇahāravibhaṅga</span></h2>
<p id="ne8c1p1">
<span class="pali m-text">Tattha katamo lakkhaṇo hāro?</span><br />
</p>
<p id="ne8c1p2">
<span class="pali m-text">“Vuttamhi ekadhamme”ti, ayaṁ lakkhaṇo hāro.</span><br />
</p>
<p id="ne8c1p3">
<span class="pali m-text">Kiṁ lakkhayati?</span><br />
</p>
<p id="ne8c1p4">
<span class="pali m-text">Ye dhammā ekalakkhaṇā, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti.</span><br />
</p>
<p id="ne8c1p5">
<span class="pali m-text">Yathā kiṁ bhave?</span><br />
</p>
<p id="ne8c1p6">
<span class="pali m-text">Yathāha bhagavā—</span><br />
</p>
<p id="ne8c2p1">
<span class="pali m-text">“Cakkhuṁ, bhikkhave, anavaṭṭhitaṁ ittaraṁ parittaṁ pabhaṅgu parato dukkhaṁ byasanaṁ calanaṁ kukkuḷaṁ saṅkhāraṁ vadhakaṁ amittamajjhe”.</span><br />
</p>
<p id="ne8c2p2">
<span class="pali m-text">Imasmiṁ cakkhusmiṁ vutte avasiṭṭhāni ajjhattikāni āyatanāni vuttāni bhavanti.</span><br />
</p>
<p id="ne8c2p3">
<span class="pali m-text">Kena kāraṇena?</span><br />
</p>
<p id="ne8c2p4">
<span class="pali m-text">Sabbāni hi cha ajjhattikāni āyatanāni vadhakaṭṭhena ekalakkhaṇāni.</span><br />
</p>
<p id="ne8c2p5">
<span class="pali m-text">Yathā cāha bhagavā—</span><br />
</p>
<p id="ne8c3p1">
<span class="pali m-text">“Atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya cāgāya paṭinissaggāya paṭipajja”.</span><br />
</p>
<p id="ne8c3p2">
<span class="pali m-text">Imasmiṁ rūpakkhandhe vutte avasiṭṭhā khandhā vuttā bhavanti.</span><br />
</p>
<p id="ne8c3p3">
<span class="pali m-text">Kena kāraṇena?</span><br />
</p>
<p id="ne8c3p4">
<span class="pali m-text">Sabbe hi pañcakkhandhā yamakovādasutte vadhakaṭṭhena ekalakkhaṇā vuttā.</span><br />
</p>
<p id="ne8c3p5">
<span class="pali m-text">Yathā cāha bhagavā—</span><br />
</p>
<p id="ne8c4p1">
<span class="pali m-text">“Yesañca susamāraddhā,</span><br />
</p>
<p id="ne8c4p2">
<span class="pali m-text">niccaṁ kāyagatāsati;</span><br />
</p>
<p id="ne8c4p3">
<span class="pali m-text">Akiccaṁ te na sevanti,</span><br />
</p>
<p id="ne8c4p4">
<span class="pali m-text">kicce sātaccakārino”.</span><br />
</p>
<p id="ne8c5p1">
<span class="pali m-text">Iti kāyagatāya satiyā vuttāya vuttā bhavanti vedanāgatā sati cittagatā dhammagatā ca.</span><br />
</p>
<p id="ne8c5p2">
<span class="pali m-text">Tathā yaṁ kiñci diṭṭhaṁ vā sutaṁ vā mutaṁ vāti vutte vuttaṁ bhavati viññātaṁ.</span><br />
</p>
<p id="ne8c5p3">
<span class="pali m-text">Yathā cāha bhagavā—</span><br />
</p>
<p id="ne8c6p1">
<span class="pali m-text">“Tasmātiha tvaṁ bhikkhu kāye kāyānupassī viharāhi ātāpī sampajāno satimā vineyya loke abhijjhādomanassaṁ”.</span><br />
</p>
<p id="ne8c6p2">
<span class="pali m-text">“Ātāpī”ti vīriyindriyaṁ, “sampajāno”ti paññindriyaṁ, “satimā”ti satindriyaṁ, “vineyya loke abhijjhādomanassan”ti samādhindriyaṁ, evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti.</span><br />
</p>
<p id="ne8c6p3">
<span class="pali m-text">Kena kāraṇena, ekalakkhaṇattā catunnaṁ indriyānaṁ.</span><br />
</p>
<p id="ne8c7p1">
<span class="pali m-text">Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti, catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti, catūsu iddhipādesu bhāviyamānesu pañcindriyāni bhāvanāpāripūriṁ gacchanti, pañcasu indriyesu bhāviyamānesu pañca balāni bhāvanāpāripūriṁ gacchanti, pañcasu balesu bhāviyamānesu satta bojjhaṅgā bhāvanāpāripūriṁ gacchanti, sattasu bojjhaṅgesu bhāviyamānesu ariyo aṭṭhaṅgiko maggo bhāvanāpāripūriṁ gacchati, sabbeva bodhaṅgamā dhammā bodhipakkhiyā bhāvanāpāripūriṁ gacchanti.</span><br />
</p>
<p id="ne8c7p2">
<span class="pali m-text">Kena kāraṇena, sabbe hi bodhaṅgamā bodhipakkhiyā neyyānikalakkhaṇena ekalakkhaṇā, te ekalakkhaṇattā bhāvanāpāripūriṁ gacchanti.</span><br />
</p>
<p id="ne8c8p1">
<span class="pali m-text">Evaṁ akusalāpi dhammā ekalakkhaṇattā pahānaṁ abbhatthaṁ gacchanti.</span><br />
</p>
<p id="ne8c8p2">
<span class="pali m-text">Catūsu satipaṭṭhānesu bhāviyamānesu vipallāsā pahīyanti, āhārā cassa pariññaṁ gacchanti, upādānehi anupādāno bhavati, yogehi ca visaṁyutto bhavati, ganthehi ca vippayutto bhavati, āsavehi ca anāsavo bhavati, oghehi ca nitthiṇṇo bhavati, sallehi ca visallo bhavati, viññāṇaṭṭhitiyo cassa pariññaṁ gacchanti, agatigamanehi na agatiṁ gacchati, evaṁ akusalāpi dhammā ekalakkhaṇattā pahānaṁ abbhatthaṁ gacchanti.</span><br />
</p>
<p id="ne8c9p1">
<span class="pali m-text">Yattha vā pana rūpindriyaṁ desitaṁ, desitā tattheva rūpadhātu rūpakkhandho rūpañcāyatanaṁ.</span><br />
</p>
<p id="ne8c9p2">
<span class="pali m-text">Yattha vā pana sukhā vedanā desitā, desitaṁ tattha sukhindriyaṁ somanassindriyaṁ dukkhasamudayo ca ariyasaccaṁ.</span><br />
</p>
<p id="ne8c9p3">
<span class="pali m-text">Yattha vā pana dukkhā vedanā desitā, desitaṁ tattha dukkhindriyaṁ domanassindriyaṁ dukkhañca ariyasaccaṁ.</span><br />
</p>
<p id="ne8c9p4">
<span class="pali m-text">Yattha vā pana adukkhamasukhā vedanā desitā, desitaṁ tattha upekkhindriyaṁ sabbo ca paṭiccasamuppādo.</span><br />
</p>
<p id="ne8c9p5">
<span class="pali m-text">Kena kāraṇena, adukkhamasukhāya hi vedanāya avijjā anuseti.</span><br />
</p>
<p id="ne8c9p6">
<span class="pali m-text">Avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti.</span><br />
</p>
<p id="ne8c9p7">
<span class="pali m-text">So ca sarāgasadosasamohasaṅkilesapakkhena hātabbo, vītarāgavītadosavītamohaariyadhammehi hātabbo.</span><br />
</p>
<p id="ne8c10p1">
<span class="pali m-text">Evaṁ ye dhammā ekalakkhaṇā kiccato ca lakkhaṇato ca sāmaññato ca cutūpapātato ca, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti.</span><br />
</p>
<p id="ne8c10p2">
<span class="pali m-text">Tenāha āyasmā mahākaccāyano “vuttamhi ekadhamme”ti.</span><br />
</p>
<p id="ne8c10p3">
<span class="pali m-text">Niyutto lakkhaṇo hāro.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ne0007.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0009.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>