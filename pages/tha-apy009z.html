<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy009z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy009z.html" />
  <meta property="og:description" content="Buddhavagga 9 Aññāsikoṇḍaññattheraapadāna “Padumuttarasambuddhaṁ, lokajeṭṭhaṁ vināyakaṁ; Buddhabhūmimanuppattaṁ, paṭhamaṁ addasaṁ ahaṁ. Yāvatā bodhiyā mūle, yakkhā sabbe samāgatā; Sambuddhaṁ parivāretvā, vandanti pañjalīkatā. Sabbe devā tuṭṭhamanā, ākāse sañcaranti te; Buddho ayaṁ anuppatto, andhakāratamonudo. Tesaṁ hāsaparetānaṁ, mahānādo avattatha; Kilese jhāpayissāma, sammāsambuddhasāsane. Devānaṁ giramaññāya, vācāsabhimudīrihaṁ; Haṭṭho haṭṭhena cittena, ādibhikkhamadāsaha …" />
  <meta name="twitter:description" content="Buddhavagga 9 Aññāsikoṇḍaññattheraapadāna “Padumuttarasambuddhaṁ, lokajeṭṭhaṁ vināyakaṁ; Buddhabhūmimanuppattaṁ, paṭhamaṁ addasaṁ ahaṁ. Yāvatā bodhiyā mūle, yakkhā sabbe samāgatā; Sambuddhaṁ parivāretvā, vandanti pañjalīkatā. Sabbe devā tuṭṭhamanā, ākāse sañcaranti te; Buddho ayaṁ anuppatto, andhakāratamonudo. Tesaṁ hāsaparetānaṁ, mahānādo avattatha; Kilese jhāpayissāma, sammāsambuddhasāsane. Devānaṁ giramaññāya, vācāsabhimudīrihaṁ; Haṭṭho haṭṭhena cittena, ādibhikkhamadāsaha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<p id="tha-ap9c0p2">
<span class="pali m-text">Buddhavagga</span><br />
</p>
<section id="annasikondannattheraapadana">
<span id="tha-ap9c0p3"></span><h2><span class="pali m-text">9 Aññāsikoṇḍaññattheraapadāna</span></h2>
<p id="tha-ap9c1p1">
<span class="pali m-text">“Padumuttarasambuddhaṁ,</span><br />
</p>
<p id="tha-ap9c1p2">
<span class="pali m-text">lokajeṭṭhaṁ vināyakaṁ;</span><br />
</p>
<p id="tha-ap9c1p3">
<span class="pali m-text">Buddhabhūmimanuppattaṁ,</span><br />
</p>
<p id="tha-ap9c1p4">
<span class="pali m-text">paṭhamaṁ addasaṁ ahaṁ.</span><br />
</p>
<p id="tha-ap9c2p1">
<span class="pali m-text">Yāvatā bodhiyā mūle,</span><br />
</p>
<p id="tha-ap9c2p2">
<span class="pali m-text">yakkhā sabbe samāgatā;</span><br />
</p>
<p id="tha-ap9c2p3">
<span class="pali m-text">Sambuddhaṁ parivāretvā,</span><br />
</p>
<p id="tha-ap9c2p4">
<span class="pali m-text">vandanti pañjalīkatā.</span><br />
</p>
<p id="tha-ap9c3p1">
<span class="pali m-text">Sabbe devā tuṭṭhamanā,</span><br />
</p>
<p id="tha-ap9c3p2">
<span class="pali m-text">ākāse sañcaranti te;</span><br />
</p>
<p id="tha-ap9c3p3">
<span class="pali m-text">Buddho ayaṁ anuppatto,</span><br />
</p>
<p id="tha-ap9c3p4">
<span class="pali m-text">andhakāratamonudo.</span><br />
</p>
<p id="tha-ap9c4p1">
<span class="pali m-text">Tesaṁ hāsaparetānaṁ,</span><br />
</p>
<p id="tha-ap9c4p2">
<span class="pali m-text">mahānādo avattatha;</span><br />
</p>
<p id="tha-ap9c4p3">
<span class="pali m-text">Kilese jhāpayissāma,</span><br />
</p>
<p id="tha-ap9c4p4">
<span class="pali m-text">sammāsambuddhasāsane.</span><br />
</p>
<p id="tha-ap9c5p1">
<span class="pali m-text">Devānaṁ giramaññāya,</span><br />
</p>
<p id="tha-ap9c5p2">
<span class="pali m-text">vācāsabhimudīrihaṁ;</span><br />
</p>
<p id="tha-ap9c5p3">
<span class="pali m-text">Haṭṭho haṭṭhena cittena,</span><br />
</p>
<p id="tha-ap9c5p4">
<span class="pali m-text">ādibhikkhamadāsahaṁ.</span><br />
</p>
<p id="tha-ap9c6p1">
<span class="pali m-text">Mama saṅkappamaññāya,</span><br />
</p>
<p id="tha-ap9c6p2">
<span class="pali m-text">satthā loke anuttaro;</span><br />
</p>
<p id="tha-ap9c6p3">
<span class="pali m-text">Devasaṅghe nisīditvā,</span><br />
</p>
<p id="tha-ap9c6p4">
<span class="pali m-text">imā gāthā abhāsatha.</span><br />
</p>
<p id="tha-ap9c7p1">
<span class="pali m-text">Sattāhaṁ abhinikkhamma,</span><br />
</p>
<p id="tha-ap9c7p2">
<span class="pali m-text">bodhiṁ ajjhagamaṁ ahaṁ;</span><br />
</p>
<p id="tha-ap9c7p3">
<span class="pali m-text">Idaṁ me paṭhamaṁ bhattaṁ,</span><br />
</p>
<p id="tha-ap9c7p4">
<span class="pali m-text">brahmacārissa yāpanaṁ.</span><br />
</p>
<p id="tha-ap9c8p1">
<span class="pali m-text">Tusitā hi idhāgantvā,</span><br />
</p>
<p id="tha-ap9c8p2">
<span class="pali m-text">yo me bhikkhaṁ upānayi;</span><br />
</p>
<p id="tha-ap9c8p3">
<span class="pali m-text">Tamahaṁ kittayissāmi,</span><br />
</p>
<p id="tha-ap9c8p4">
<span class="pali m-text">suṇotha mama bhāsato.</span><br />
</p>
<p id="tha-ap9c9p1">
<span class="pali m-text">Tiṁsakappasahassāni,</span><br />
</p>
<p id="tha-ap9c9p2">
<span class="pali m-text">devarajjaṁ karissati;</span><br />
</p>
<p id="tha-ap9c9p3">
<span class="pali m-text">Sabbe deve abhibhotvā,</span><br />
</p>
<p id="tha-ap9c9p4">
<span class="pali m-text">tidivaṁ āvasissati.</span><br />
</p>
<p id="tha-ap9c10p1">
<span class="pali m-text">Devalokā cavitvāna,</span><br />
</p>
<p id="tha-ap9c10p2">
<span class="pali m-text">manussattaṁ gamissati;</span><br />
</p>
<p id="tha-ap9c10p3">
<span class="pali m-text">Sahassadhā cakkavattī,</span><br />
</p>
<p id="tha-ap9c10p4">
<span class="pali m-text">tattha rajjaṁ karissati.</span><br />
</p>
<p id="tha-ap9c11p1">
<span class="pali m-text">Kappasatasahassamhi,</span><br />
</p>
<p id="tha-ap9c11p2">
<span class="pali m-text">okkākakulasambhavo;</span><br />
</p>
<p id="tha-ap9c11p3">
<span class="pali m-text">Gotamo nāma gottena,</span><br />
</p>
<p id="tha-ap9c11p4">
<span class="pali m-text">satthā loke bhavissati.</span><br />
</p>
<p id="tha-ap9c12p1">
<span class="pali m-text">Tidasā so cavitvāna,</span><br />
</p>
<p id="tha-ap9c12p2">
<span class="pali m-text">manussattaṁ gamissati;</span><br />
</p>
<p id="tha-ap9c12p3">
<span class="pali m-text">Agārā pabbajitvāna,</span><br />
</p>
<p id="tha-ap9c12p4">
<span class="pali m-text">chabbassāni vasissati.</span><br />
</p>
<p id="tha-ap9c13p1">
<span class="pali m-text">‘Tato sattamake vasse,</span><br />
</p>
<p id="tha-ap9c13p2">
<span class="pali m-text">buddho saccaṁ kathessati;</span><br />
</p>
<p id="tha-ap9c13p3">
<span class="pali m-text">Koṇḍañño nāma nāmena,</span><br />
</p>
<p id="tha-ap9c13p4">
<span class="pali m-text">paṭhamaṁ sacchikāhiti’.</span><br />
</p>
<p id="tha-ap9c14p1">
<span class="pali m-text">Nikkhantenānupabbajiṁ,</span><br />
</p>
<p id="tha-ap9c14p2">
<span class="pali m-text">padhānaṁ sukataṁ mayā;</span><br />
</p>
<p id="tha-ap9c14p3">
<span class="pali m-text">Kilese jhāpanatthāya,</span><br />
</p>
<p id="tha-ap9c14p4">
<span class="pali m-text">pabbajiṁ anagāriyaṁ.</span><br />
</p>
<p id="tha-ap9c15p1">
<span class="pali m-text">Abhigantvāna sabbaññū,</span><br />
</p>
<p id="tha-ap9c15p2">
<span class="pali m-text">buddho loke sadevake;</span><br />
</p>
<p id="tha-ap9c15p3">
<span class="pali m-text">Isināme migāraññe,</span><br />
</p>
<p id="tha-ap9c15p4">
<span class="pali m-text">amatabherimāhani.</span><br />
</p>
<p id="tha-ap9c16p1">
<span class="pali m-text">So dāni patto amataṁ,</span><br />
</p>
<p id="tha-ap9c16p2">
<span class="pali m-text">santipadamanuttaraṁ;</span><br />
</p>
<p id="tha-ap9c16p3">
<span class="pali m-text">Sabbāsave pariññāya,</span><br />
</p>
<p id="tha-ap9c16p4">
<span class="pali m-text">viharāmi anāsavo.</span><br />
</p>
<p id="tha-ap9c17p1">
<span class="pali m-text">Paṭisambhidā catasso,</span><br />
</p>
<p id="tha-ap9c17p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap9c17p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap9c17p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap9c18p1">
<span class="pali m-text">Itthaṁ sudaṁ āyasmā aññāsikoṇḍañño thero imā gāthāyo abhāsitthāti.</span><br />
</p>
<p id="tha-ap9c19p1">
<span class="pali m-text">Aññāsikoṇḍaññattherassāpadānaṁ sattamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>