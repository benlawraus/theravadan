<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0n6z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0n6z.html" />
  <meta property="og:description" content="Mahānipāta Mūgapakkhavagga 1 Mūgapakkhajātaka “Mā paṇḍiccayaṁ vibhāvaya, Bālamato bhava sabbapāṇinaṁ; Sabbo taṁ jano ocināyatu, Evaṁ tava attho bhavissati”. “Karomi te taṁ vacanaṁ, yaṁ maṁ bhaṇasi devate; Atthakāmāsi me amma, hitakāmāsi devate”. “Kiṁ nu santaramānova, kāsuṁ khaṇasi sārathi; Puṭṭho me samma akkhāhi, kiṁ kāsuyā karissasi”. “Rañño …" />
  <meta name="twitter:description" content="Mahānipāta Mūgapakkhavagga 1 Mūgapakkhajātaka “Mā paṇḍiccayaṁ vibhāvaya, Bālamato bhava sabbapāṇinaṁ; Sabbo taṁ jano ocināyatu, Evaṁ tava attho bhavissati”. “Karomi te taṁ vacanaṁ, yaṁ maṁ bhaṇasi devate; Atthakāmāsi me amma, hitakāmāsi devate”. “Kiṁ nu santaramānova, kāsuṁ khaṇasi sārathi; Puṭṭho me samma akkhāhi, kiṁ kāsuyā karissasi”. “Rañño …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<p id="ja538c0p2">
<span class="pali m-text">Mahānipāta</span><br />
</p>
<p id="ja538c0p3">
<span class="pali m-text">Mūgapakkhavagga</span><br />
</p>
<section id="mugapakkhajataka">
<span id="ja538c0p4"></span><h2><span class="pali m-text">1 Mūgapakkhajātaka</span></h2>
<p id="ja538c1p1">
<span class="pali m-text">“Mā paṇḍiccayaṁ vibhāvaya,</span><br />
</p>
<p id="ja538c1p2">
<span class="pali m-text">Bālamato bhava sabbapāṇinaṁ;</span><br />
</p>
<p id="ja538c1p3">
<span class="pali m-text">Sabbo taṁ jano ocināyatu,</span><br />
</p>
<p id="ja538c1p4">
<span class="pali m-text">Evaṁ tava attho bhavissati”.</span><br />
</p>
<p id="ja538c2p1">
<span class="pali m-text">“Karomi te taṁ vacanaṁ,</span><br />
</p>
<p id="ja538c2p2">
<span class="pali m-text">yaṁ maṁ bhaṇasi devate;</span><br />
</p>
<p id="ja538c2p3">
<span class="pali m-text">Atthakāmāsi me amma,</span><br />
</p>
<p id="ja538c2p4">
<span class="pali m-text">hitakāmāsi devate”.</span><br />
</p>
<p id="ja538c3p1">
<span class="pali m-text">“Kiṁ nu santaramānova,</span><br />
</p>
<p id="ja538c3p2">
<span class="pali m-text">kāsuṁ khaṇasi sārathi;</span><br />
</p>
<p id="ja538c3p3">
<span class="pali m-text">Puṭṭho me samma akkhāhi,</span><br />
</p>
<p id="ja538c3p4">
<span class="pali m-text">kiṁ kāsuyā karissasi”.</span><br />
</p>
<p id="ja538c4p1">
<span class="pali m-text">“Rañño mūgo ca pakkho ca,</span><br />
</p>
<p id="ja538c4p2">
<span class="pali m-text">putto jāto acetaso;</span><br />
</p>
<p id="ja538c4p3">
<span class="pali m-text">Somhi raññā samajjhiṭṭho,</span><br />
</p>
<p id="ja538c4p4">
<span class="pali m-text">puttaṁ me nikhaṇaṁ vane”.</span><br />
</p>
<p id="ja538c5p1">
<span class="pali m-text">“Na badhiro na mūgosmi,</span><br />
</p>
<p id="ja538c5p2">
<span class="pali m-text">na pakkho na ca vīkalo;</span><br />
</p>
<p id="ja538c5p3">
<span class="pali m-text">Adhammaṁ sārathi kayirā,</span><br />
</p>
<p id="ja538c5p4">
<span class="pali m-text">mañce tvaṁ nikhaṇaṁ vane.</span><br />
</p>
<p id="ja538c6p1">
<span class="pali m-text">Ūrū bāhuñca me passa,</span><br />
</p>
<p id="ja538c6p2">
<span class="pali m-text">bhāsitañca suṇohi me;</span><br />
</p>
<p id="ja538c6p3">
<span class="pali m-text">Adhammaṁ sārathi kayirā,</span><br />
</p>
<p id="ja538c6p4">
<span class="pali m-text">mañce tvaṁ nikhaṇaṁ vane”.</span><br />
</p>
<p id="ja538c7p1">
<span class="pali m-text">“Devatā nusi gandhabbo,</span><br />
</p>
<p id="ja538c7p2">
<span class="pali m-text">adu sakko purindado;</span><br />
</p>
<p id="ja538c7p3">
<span class="pali m-text">Ko vā tvaṁ kassa vā putto,</span><br />
</p>
<p id="ja538c7p4">
<span class="pali m-text">kathaṁ jānemu taṁ mayaṁ”.</span><br />
</p>
<p id="ja538c8p1">
<span class="pali m-text">“Namhi devo na gandhabbo,</span><br />
</p>
<p id="ja538c8p2">
<span class="pali m-text">nāpi sakko purindado;</span><br />
</p>
<p id="ja538c8p3">
<span class="pali m-text">Kāsirañño ahaṁ putto,</span><br />
</p>
<p id="ja538c8p4">
<span class="pali m-text">yaṁ kāsuyā nikhaññasi.</span><br />
</p>
<p id="ja538c9p1">
<span class="pali m-text">Tassa rañño ahaṁ putto,</span><br />
</p>
<p id="ja538c9p2">
<span class="pali m-text">yaṁ tvaṁ sammūpajīvasi;</span><br />
</p>
<p id="ja538c9p3">
<span class="pali m-text">Adhammaṁ sārathi kayirā,</span><br />
</p>
<p id="ja538c9p4">
<span class="pali m-text">mañce tvaṁ nikhaṇaṁ vane.</span><br />
</p>
<p id="ja538c10p1">
<span class="pali m-text">Yassa rukkhassa chāyāya,</span><br />
</p>
<p id="ja538c10p2">
<span class="pali m-text">nisīdeyya sayeyya vā;</span><br />
</p>
<p id="ja538c10p3">
<span class="pali m-text">Na tassa sākhaṁ bhañjeyya,</span><br />
</p>
<p id="ja538c10p4">
<span class="pali m-text">mittadubbho hi pāpako.</span><br />
</p>
<p id="ja538c11p1">
<span class="pali m-text">Yathā rukkho tathā rājā,</span><br />
</p>
<p id="ja538c11p2">
<span class="pali m-text">yathā sākhā tathā ahaṁ;</span><br />
</p>
<p id="ja538c11p3">
<span class="pali m-text">Yathā chāyūpago poso,</span><br />
</p>
<p id="ja538c11p4">
<span class="pali m-text">evaṁ tvamasi sārathi;</span><br />
</p>
<p id="ja538c11p5">
<span class="pali m-text">Adhammaṁ sārathi kayirā,</span><br />
</p>
<p id="ja538c11p6">
<span class="pali m-text">mañce tvaṁ nikhaṇaṁ vane.</span><br />
</p>
<p id="ja538c12p1">
<span class="pali m-text">Pahūtabhakkho bhavati,</span><br />
</p>
<p id="ja538c12p2">
<span class="pali m-text">vippavuttho sakaṁ gharā;</span><br />
</p>
<p id="ja538c12p3">
<span class="pali m-text">Bahū naṁ upajīvanti,</span><br />
</p>
<p id="ja538c12p4">
<span class="pali m-text">yo mittānaṁ na dubbhati.</span><br />
</p>
<p id="ja538c13p1">
<span class="pali m-text">Yaṁ yaṁ janapadaṁ yāti,</span><br />
</p>
<p id="ja538c13p2">
<span class="pali m-text">nigame rājadhāniyo;</span><br />
</p>
<p id="ja538c13p3">
<span class="pali m-text">Sabbattha pūjito hoti,</span><br />
</p>
<p id="ja538c13p4">
<span class="pali m-text">yo mittānaṁ na dubbhati.</span><br />
</p>
<p id="ja538c14p1">
<span class="pali m-text">Nāssa corā pasāhanti,</span><br />
</p>
<p id="ja538c14p2">
<span class="pali m-text">nātimaññanti khattiyā;</span><br />
</p>
<p id="ja538c14p3">
<span class="pali m-text">Sabbe amitte tarati,</span><br />
</p>
<p id="ja538c14p4">
<span class="pali m-text">yo mittānaṁ na dubbhati.</span><br />
</p>
<p id="ja538c15p1">
<span class="pali m-text">Akkuddho sagharaṁ eti,</span><br />
</p>
<p id="ja538c15p2">
<span class="pali m-text">sabhāyaṁ paṭinandito;</span><br />
</p>
<p id="ja538c15p3">
<span class="pali m-text">Ñātīnaṁ uttamo hoti,</span><br />
</p>
<p id="ja538c15p4">
<span class="pali m-text">yo mittānaṁ na dubbhati.</span><br />
</p>
<p id="ja538c16p1">
<span class="pali m-text">Sakkatvā sakkato hoti,</span><br />
</p>
<p id="ja538c16p2">
<span class="pali m-text">garu hoti sagāravo;</span><br />
</p>
<p id="ja538c16p3">
<span class="pali m-text">Vaṇṇakittibhato hoti,</span><br />
</p>
<p id="ja538c16p4">
<span class="pali m-text">yo mittānaṁ na dubbhati.</span><br />
</p>
<p id="ja538c17p1">
<span class="pali m-text">Pūjako labhate pūjaṁ,</span><br />
</p>
<p id="ja538c17p2">
<span class="pali m-text">vandako paṭivandanaṁ;</span><br />
</p>
<p id="ja538c17p3">
<span class="pali m-text">Yaso kittiñca pappoti,</span><br />
</p>
<p id="ja538c17p4">
<span class="pali m-text">yo mittānaṁ na dubbhati.</span><br />
</p>
<p id="ja538c18p1">
<span class="pali m-text">Aggi yathā pajjalati,</span><br />
</p>
<p id="ja538c18p2">
<span class="pali m-text">devatāva virocati;</span><br />
</p>
<p id="ja538c18p3">
<span class="pali m-text">Siriyā ajahito hoti,</span><br />
</p>
<p id="ja538c18p4">
<span class="pali m-text">yo mittānaṁ na dubbhati.</span><br />
</p>
<p id="ja538c19p1">
<span class="pali m-text">Gāvo tassa pajāyanti,</span><br />
</p>
<p id="ja538c19p2">
<span class="pali m-text">khette vuttaṁ virūhati;</span><br />
</p>
<p id="ja538c19p3">
<span class="pali m-text">Vuttānaṁ phalamasnāti,</span><br />
</p>
<p id="ja538c19p4">
<span class="pali m-text">yo mittānaṁ na dubbhati.</span><br />
</p>
<p id="ja538c20p1">
<span class="pali m-text">Darito pabbatāto vā,</span><br />
</p>
<p id="ja538c20p2">
<span class="pali m-text">rukkhato patito naro;</span><br />
</p>
<p id="ja538c20p3">
<span class="pali m-text">Cuto patiṭṭhaṁ labhati,</span><br />
</p>
<p id="ja538c20p4">
<span class="pali m-text">yo mittānaṁ na dubbhati.</span><br />
</p>
<p id="ja538c21p1">
<span class="pali m-text">Virūḷhamūlasantānaṁ,</span><br />
</p>
<p id="ja538c21p2">
<span class="pali m-text">nigrodhamiva māluto;</span><br />
</p>
<p id="ja538c21p3">
<span class="pali m-text">Amittā nappasāhanti,</span><br />
</p>
<p id="ja538c21p4">
<span class="pali m-text">yo mittānaṁ na dubbhati”.</span><br />
</p>
<p id="ja538c22p1">
<span class="pali m-text">“Ehi taṁ paṭinessāmi,</span><br />
</p>
<p id="ja538c22p2">
<span class="pali m-text">rājaputta sakaṁ gharaṁ;</span><br />
</p>
<p id="ja538c22p3">
<span class="pali m-text">Rajjaṁ kārehi bhaddante,</span><br />
</p>
<p id="ja538c22p4">
<span class="pali m-text">kiṁ araññe karissasi”.</span><br />
</p>
<p id="ja538c23p1">
<span class="pali m-text">“Alaṁ me tena rajjena,</span><br />
</p>
<p id="ja538c23p2">
<span class="pali m-text">ñātakehi dhanena vā;</span><br />
</p>
<p id="ja538c23p3">
<span class="pali m-text">Yaṁ me adhammacariyāya,</span><br />
</p>
<p id="ja538c23p4">
<span class="pali m-text">rajjaṁ labbhetha sārathi”.</span><br />
</p>
<p id="ja538c24p1">
<span class="pali m-text">“Puṇṇapattaṁ maṁ lābhehi,</span><br />
</p>
<p id="ja538c24p2">
<span class="pali m-text">rājaputta ito gato;</span><br />
</p>
<p id="ja538c24p3">
<span class="pali m-text">Pitā mātā ca me dajjuṁ,</span><br />
</p>
<p id="ja538c24p4">
<span class="pali m-text">rājaputta tayī gate.</span><br />
</p>
<p id="ja538c25p1">
<span class="pali m-text">Orodhā ca kumārā ca,</span><br />
</p>
<p id="ja538c25p2">
<span class="pali m-text">vesiyānā ca brāhmaṇā;</span><br />
</p>
<p id="ja538c25p3">
<span class="pali m-text">Tepi attamanā dajjuṁ,</span><br />
</p>
<p id="ja538c25p4">
<span class="pali m-text">rājaputta tayī gate.</span><br />
</p>
<p id="ja538c26p1">
<span class="pali m-text">Hatthārohā anīkaṭṭhā,</span><br />
</p>
<p id="ja538c26p2">
<span class="pali m-text">rathikā pattikārakā;</span><br />
</p>
<p id="ja538c26p3">
<span class="pali m-text">Tepi attamanā dajjuṁ,</span><br />
</p>
<p id="ja538c26p4">
<span class="pali m-text">rājaputta tayī gate.</span><br />
</p>
<p id="ja538c27p1">
<span class="pali m-text">Bahudhaññā jānapadā,</span><br />
</p>
<p id="ja538c27p2">
<span class="pali m-text">negamā ca samāgatā;</span><br />
</p>
<p id="ja538c27p3">
<span class="pali m-text">Upāyanāni me dajjuṁ,</span><br />
</p>
<p id="ja538c27p4">
<span class="pali m-text">rājaputta tayī gate”.</span><br />
</p>
<p id="ja538c28p1">
<span class="pali m-text">“Pitu mātu cahaṁ catto,</span><br />
</p>
<p id="ja538c28p2">
<span class="pali m-text">raṭṭhassa nigamassa ca;</span><br />
</p>
<p id="ja538c28p3">
<span class="pali m-text">Atho sabbakumārānaṁ,</span><br />
</p>
<p id="ja538c28p4">
<span class="pali m-text">natthi mayhaṁ sakaṁ gharaṁ.</span><br />
</p>
<p id="ja538c29p1">
<span class="pali m-text">Anuññāto ahaṁ matyā,</span><br />
</p>
<p id="ja538c29p2">
<span class="pali m-text">sañcatto pitarā mahaṁ;</span><br />
</p>
<p id="ja538c29p3">
<span class="pali m-text">Ekoraññe pabbajito,</span><br />
</p>
<p id="ja538c29p4">
<span class="pali m-text">na kāme abhipatthaye.</span><br />
</p>
<p id="ja538c30p1">
<span class="pali m-text">Api ataramānānaṁ,</span><br />
</p>
<p id="ja538c30p2">
<span class="pali m-text">phalāsāva samijjhati;</span><br />
</p>
<p id="ja538c30p3">
<span class="pali m-text">Vipakkabrahmacariyosmi,</span><br />
</p>
<p id="ja538c30p4">
<span class="pali m-text">evaṁ jānāhi sārathi.</span><br />
</p>
<p id="ja538c31p1">
<span class="pali m-text">Api ataramānānaṁ,</span><br />
</p>
<p id="ja538c31p2">
<span class="pali m-text">sammadattho vipaccati;</span><br />
</p>
<p id="ja538c31p3">
<span class="pali m-text">Vipakkabrahmacariyosmi,</span><br />
</p>
<p id="ja538c31p4">
<span class="pali m-text">nikkhanto akutobhayo”.</span><br />
</p>
<p id="ja538c32p1">
<span class="pali m-text">“Evaṁ vaggukatho santo,</span><br />
</p>
<p id="ja538c32p2">
<span class="pali m-text">visaṭṭhavacano casi;</span><br />
</p>
<p id="ja538c32p3">
<span class="pali m-text">Kasmā pitu ca mātucca,</span><br />
</p>
<p id="ja538c32p4">
<span class="pali m-text">santike na bhaṇī tadā”.</span><br />
</p>
<p id="ja538c33p1">
<span class="pali m-text">“Nāhaṁ asandhitā pakkho,</span><br />
</p>
<p id="ja538c33p2">
<span class="pali m-text">na badhiro asotatā;</span><br />
</p>
<p id="ja538c33p3">
<span class="pali m-text">Nāhaṁ ajivhatā mūgo,</span><br />
</p>
<p id="ja538c33p4">
<span class="pali m-text">mā maṁ mūgamadhārayi.</span><br />
</p>
<p id="ja538c34p1">
<span class="pali m-text">Purimaṁ sarāmahaṁ jātiṁ,</span><br />
</p>
<p id="ja538c34p2">
<span class="pali m-text">yattha rajjamakārayiṁ;</span><br />
</p>
<p id="ja538c34p3">
<span class="pali m-text">Kārayitvā tahiṁ rajjaṁ,</span><br />
</p>
<p id="ja538c34p4">
<span class="pali m-text">pāpatthaṁ nirayaṁ bhusaṁ.</span><br />
</p>
<p id="ja538c35p1">
<span class="pali m-text">Vīsatiñceva vassāni,</span><br />
</p>
<p id="ja538c35p2">
<span class="pali m-text">tahiṁ rajjamakārayiṁ;</span><br />
</p>
<p id="ja538c35p3">
<span class="pali m-text">Asītivassasahassāni,</span><br />
</p>
<p id="ja538c35p4">
<span class="pali m-text">nirayamhi apaccisaṁ.</span><br />
</p>
<p id="ja538c36p1">
<span class="pali m-text">Tassa rajjassahaṁ bhīto,</span><br />
</p>
<p id="ja538c36p2">
<span class="pali m-text">mā maṁ rajjābhisecayuṁ;</span><br />
</p>
<p id="ja538c36p3">
<span class="pali m-text">Tasmā pitu ca mātucca,</span><br />
</p>
<p id="ja538c36p4">
<span class="pali m-text">santike na bhaṇiṁ tadā.</span><br />
</p>
<p id="ja538c37p1">
<span class="pali m-text">Ucchaṅge maṁ nisādetvā,</span><br />
</p>
<p id="ja538c37p2">
<span class="pali m-text">pitā atthānusāsati;</span><br />
</p>
<p id="ja538c37p3">
<span class="pali m-text">Ekaṁ hanatha bandhatha,</span><br />
</p>
<p id="ja538c37p4">
<span class="pali m-text">ekaṁ khārāpatacchikaṁ;</span><br />
</p>
<p id="ja538c37p5">
<span class="pali m-text">Ekaṁ sūlasmiṁ uppetha,</span><br />
</p>
<p id="ja538c37p6">
<span class="pali m-text">iccassa manusāsati.</span><br />
</p>
<p id="ja538c38p1">
<span class="pali m-text">Tāyāhaṁ pharusaṁ sutvā,</span><br />
</p>
<p id="ja538c38p2">
<span class="pali m-text">vācāyo samudīritā;</span><br />
</p>
<p id="ja538c38p3">
<span class="pali m-text">Amūgo mūgavaṇṇena,</span><br />
</p>
<p id="ja538c38p4">
<span class="pali m-text">apakkho pakkhasammato;</span><br />
</p>
<p id="ja538c38p5">
<span class="pali m-text">Sake muttakarīsasmiṁ,</span><br />
</p>
<p id="ja538c38p6">
<span class="pali m-text">acchāhaṁ samparipluto.</span><br />
</p>
<p id="ja538c39p1">
<span class="pali m-text">Kasirañca parittañca,</span><br />
</p>
<p id="ja538c39p2">
<span class="pali m-text">tañca dukkhena saṁyutaṁ;</span><br />
</p>
<p id="ja538c39p3">
<span class="pali m-text">Komaṁ jīvitamāgamma,</span><br />
</p>
<p id="ja538c39p4">
<span class="pali m-text">veraṁ kayirātha kenaci.</span><br />
</p>
<p id="ja538c40p1">
<span class="pali m-text">Paññāya ca alābhena,</span><br />
</p>
<p id="ja538c40p2">
<span class="pali m-text">dhammassa ca adassanā;</span><br />
</p>
<p id="ja538c40p3">
<span class="pali m-text">Komaṁ jīvitamāgamma,</span><br />
</p>
<p id="ja538c40p4">
<span class="pali m-text">veraṁ kayirātha kenaci.</span><br />
</p>
<p id="ja538c41p1">
<span class="pali m-text">Api ataramānānaṁ,</span><br />
</p>
<p id="ja538c41p2">
<span class="pali m-text">phalāsāva samijjhati;</span><br />
</p>
<p id="ja538c41p3">
<span class="pali m-text">Vipakkabrahmacariyosmi,</span><br />
</p>
<p id="ja538c41p4">
<span class="pali m-text">evaṁ jānāhi sārathi.</span><br />
</p>
<p id="ja538c42p1">
<span class="pali m-text">Api ataramānānaṁ,</span><br />
</p>
<p id="ja538c42p2">
<span class="pali m-text">sammadattho vipaccati;</span><br />
</p>
<p id="ja538c42p3">
<span class="pali m-text">Vipakkabrahmacariyosmi,</span><br />
</p>
<p id="ja538c42p4">
<span class="pali m-text">nikkhanto akutobhayo”.</span><br />
</p>
<p id="ja538c43p1">
<span class="pali m-text">“Ahampi pabbajissāmi,</span><br />
</p>
<p id="ja538c43p2">
<span class="pali m-text">rājaputta tavantike;</span><br />
</p>
<p id="ja538c43p3">
<span class="pali m-text">Avhāyassu maṁ bhaddante,</span><br />
</p>
<p id="ja538c43p4">
<span class="pali m-text">pabbajjā mama ruccati”.</span><br />
</p>
<p id="ja538c44p1">
<span class="pali m-text">“Rathaṁ niyyādayitvāna,</span><br />
</p>
<p id="ja538c44p2">
<span class="pali m-text">anaṇo ehi sārathi;</span><br />
</p>
<p id="ja538c44p3">
<span class="pali m-text">Anaṇassa hi pabbajjā,</span><br />
</p>
<p id="ja538c44p4">
<span class="pali m-text">etaṁ isīhi vaṇṇitaṁ”.</span><br />
</p>
<p id="ja538c45p1">
<span class="pali m-text">“Yadeva tyāhaṁ vacanaṁ,</span><br />
</p>
<p id="ja538c45p2">
<span class="pali m-text">akaraṁ bhaddamatthu te;</span><br />
</p>
<p id="ja538c45p3">
<span class="pali m-text">Tadeva me tvaṁ vacanaṁ,</span><br />
</p>
<p id="ja538c45p4">
<span class="pali m-text">yācito kattumarahasi.</span><br />
</p>
<p id="ja538c46p1">
<span class="pali m-text">Idheva tāva acchassu,</span><br />
</p>
<p id="ja538c46p2">
<span class="pali m-text">yāva rājānamānaye;</span><br />
</p>
<p id="ja538c46p3">
<span class="pali m-text">Appeva te pitā disvā,</span><br />
</p>
<p id="ja538c46p4">
<span class="pali m-text">patīto sumano siyā”.</span><br />
</p>
<p id="ja538c47p1">
<span class="pali m-text">“Karomi tetaṁ vacanaṁ,</span><br />
</p>
<p id="ja538c47p2">
<span class="pali m-text">yaṁ maṁ bhaṇasi sārathi;</span><br />
</p>
<p id="ja538c47p3">
<span class="pali m-text">Ahampi daṭṭhukāmosmi,</span><br />
</p>
<p id="ja538c47p4">
<span class="pali m-text">pitaraṁ me idhāgataṁ.</span><br />
</p>
<p id="ja538c48p1">
<span class="pali m-text">Ehi samma nivattassu,</span><br />
</p>
<p id="ja538c48p2">
<span class="pali m-text">kusalaṁ vajjāsi ñātinaṁ;</span><br />
</p>
<p id="ja538c48p3">
<span class="pali m-text">Mātaraṁ pitaraṁ mayhaṁ,</span><br />
</p>
<p id="ja538c48p4">
<span class="pali m-text">vutto vajjāsi vandanaṁ”.</span><br />
</p>
<p id="ja538c49p1">
<span class="pali m-text">Tassa pāde gahetvāna,</span><br />
</p>
<p id="ja538c49p2">
<span class="pali m-text">katvā ca naṁ padakkhiṇaṁ;</span><br />
</p>
<p id="ja538c49p3">
<span class="pali m-text">Sārathi rathamāruyha,</span><br />
</p>
<p id="ja538c49p4">
<span class="pali m-text">rājadvāraṁ upāgami.</span><br />
</p>
<p id="ja538c50p1">
<span class="pali m-text">Suññaṁ mātā rathaṁ disvā,</span><br />
</p>
<p id="ja538c50p2">
<span class="pali m-text">ekaṁ sārathimāgataṁ;</span><br />
</p>
<p id="ja538c50p3">
<span class="pali m-text">Assupuṇṇehi nettehi,</span><br />
</p>
<p id="ja538c50p4">
<span class="pali m-text">rodantī naṁ udikkhati.</span><br />
</p>
<p id="ja538c51p1">
<span class="pali m-text">“Ayaṁ so sārathi eti,</span><br />
</p>
<p id="ja538c51p2">
<span class="pali m-text">nihantvā mama atrajaṁ;</span><br />
</p>
<p id="ja538c51p3">
<span class="pali m-text">Nihato nūna me putto,</span><br />
</p>
<p id="ja538c51p4">
<span class="pali m-text">pathabyā bhūmivaḍḍhano.</span><br />
</p>
<p id="ja538c52p1">
<span class="pali m-text">Amittā nūna nandanti,</span><br />
</p>
<p id="ja538c52p2">
<span class="pali m-text">patītā nūna verino;</span><br />
</p>
<p id="ja538c52p3">
<span class="pali m-text">Āgataṁ sārathiṁ disvā,</span><br />
</p>
<p id="ja538c52p4">
<span class="pali m-text">nihantvā mama atrajaṁ”.</span><br />
</p>
<p id="ja538c53p1">
<span class="pali m-text">Suññaṁ mātā rathaṁ disvā,</span><br />
</p>
<p id="ja538c53p2">
<span class="pali m-text">ekaṁ sārathimāgataṁ;</span><br />
</p>
<p id="ja538c53p3">
<span class="pali m-text">Assupuṇṇehi nettehi,</span><br />
</p>
<p id="ja538c53p4">
<span class="pali m-text">rodantī paripucchi naṁ.</span><br />
</p>
<p id="ja538c54p1">
<span class="pali m-text">“Kiṁ nu mūgo kiṁ nu pakkho,</span><br />
</p>
<p id="ja538c54p2">
<span class="pali m-text">kiṁ nu so vilapī tadā;</span><br />
</p>
<p id="ja538c54p3">
<span class="pali m-text">Nihaññamāno bhūmiyā,</span><br />
</p>
<p id="ja538c54p4">
<span class="pali m-text">taṁ me akkhāhi sārathi.</span><br />
</p>
<p id="ja538c55p1">
<span class="pali m-text">Kathaṁ hatthehi pādehi,</span><br />
</p>
<p id="ja538c55p2">
<span class="pali m-text">mūgapakkho vivajjayi;</span><br />
</p>
<p id="ja538c55p3">
<span class="pali m-text">Nihaññamāno bhūmiyā,</span><br />
</p>
<p id="ja538c55p4">
<span class="pali m-text">taṁ me akkhāhi pucchito”.</span><br />
</p>
<p id="ja538c56p1">
<span class="pali m-text">“Akkheyyaṁ te ahaṁ ayye,</span><br />
</p>
<p id="ja538c56p2">
<span class="pali m-text">dajjāsi abhayaṁ mama;</span><br />
</p>
<p id="ja538c56p3">
<span class="pali m-text">Yaṁ me sutaṁ vā diṭṭhaṁ vā,</span><br />
</p>
<p id="ja538c56p4">
<span class="pali m-text">rājaputtassa santike”.</span><br />
</p>
<p id="ja538c57p1">
<span class="pali m-text">“Abhayaṁ samma te dammi,</span><br />
</p>
<p id="ja538c57p2">
<span class="pali m-text">abhīto bhaṇa sārathi;</span><br />
</p>
<p id="ja538c57p3">
<span class="pali m-text">Yaṁ te sutaṁ vā diṭṭhaṁ vā,</span><br />
</p>
<p id="ja538c57p4">
<span class="pali m-text">rājaputtassa santike”.</span><br />
</p>
<p id="ja538c58p1">
<span class="pali m-text">“Na so mūgo na so pakkho,</span><br />
</p>
<p id="ja538c58p2">
<span class="pali m-text">visaṭṭhavacano ca so;</span><br />
</p>
<p id="ja538c58p3">
<span class="pali m-text">Rajjassa kira so bhīto,</span><br />
</p>
<p id="ja538c58p4">
<span class="pali m-text">akarā ālaye bahū.</span><br />
</p>
<p id="ja538c59p1">
<span class="pali m-text">Purimaṁ sarati so jātiṁ,</span><br />
</p>
<p id="ja538c59p2">
<span class="pali m-text">yattha rajjamakārayi;</span><br />
</p>
<p id="ja538c59p3">
<span class="pali m-text">Kārayitvā tahiṁ rajjaṁ,</span><br />
</p>
<p id="ja538c59p4">
<span class="pali m-text">pāpattha nirayaṁ bhusaṁ.</span><br />
</p>
<p id="ja538c60p1">
<span class="pali m-text">Vīsatiñceva vassāni,</span><br />
</p>
<p id="ja538c60p2">
<span class="pali m-text">tahiṁ rajjamakārayi;</span><br />
</p>
<p id="ja538c60p3">
<span class="pali m-text">Asītivassasahassāni,</span><br />
</p>
<p id="ja538c60p4">
<span class="pali m-text">nirayamhi apacci so.</span><br />
</p>
<p id="ja538c61p1">
<span class="pali m-text">Tassa rajjassa so bhīto,</span><br />
</p>
<p id="ja538c61p2">
<span class="pali m-text">mā maṁ rajjābhisecayuṁ;</span><br />
</p>
<p id="ja538c61p3">
<span class="pali m-text">Tasmā pitu ca mātucca,</span><br />
</p>
<p id="ja538c61p4">
<span class="pali m-text">santike na bhaṇī tadā.</span><br />
</p>
<p id="ja538c62p1">
<span class="pali m-text">Aṅgapaccaṅgasampanno,</span><br />
</p>
<p id="ja538c62p2">
<span class="pali m-text">ārohapariṇāhavā;</span><br />
</p>
<p id="ja538c62p3">
<span class="pali m-text">Visaṭṭhavacano pañño,</span><br />
</p>
<p id="ja538c62p4">
<span class="pali m-text">magge saggassa tiṭṭhati.</span><br />
</p>
<p id="ja538c63p1">
<span class="pali m-text">Sace tvaṁ daṭṭhukāmāsi,</span><br />
</p>
<p id="ja538c63p2">
<span class="pali m-text">rājaputtaṁ tavatrajaṁ;</span><br />
</p>
<p id="ja538c63p3">
<span class="pali m-text">Ehi taṁ pāpayissāmi,</span><br />
</p>
<p id="ja538c63p4">
<span class="pali m-text">yattha sammati temiyo”.</span><br />
</p>
<p id="ja538c64p1">
<span class="pali m-text">“Yojayantu rathe asse,</span><br />
</p>
<p id="ja538c64p2">
<span class="pali m-text">Kacchaṁ nāgāna bandhatha;</span><br />
</p>
<p id="ja538c64p3">
<span class="pali m-text">Udīrayantu saṅkhapaṇavā,</span><br />
</p>
<p id="ja538c64p4">
<span class="pali m-text">Vādantu ekapokkharā.</span><br />
</p>
<p id="ja538c65p1">
<span class="pali m-text">Vādantu bherī sannaddhā,</span><br />
</p>
<p id="ja538c65p2">
<span class="pali m-text">vaggū vādantu dundubhī;</span><br />
</p>
<p id="ja538c65p3">
<span class="pali m-text">Negamā ca maṁ anventu,</span><br />
</p>
<p id="ja538c65p4">
<span class="pali m-text">gacchaṁ puttanivedako.</span><br />
</p>
<p id="ja538c66p1">
<span class="pali m-text">Orodhā ca kumārā ca,</span><br />
</p>
<p id="ja538c66p2">
<span class="pali m-text">vesiyānā ca brāhmaṇā;</span><br />
</p>
<p id="ja538c66p3">
<span class="pali m-text">Khippaṁ yānāni yojentu,</span><br />
</p>
<p id="ja538c66p4">
<span class="pali m-text">gacchaṁ puttanivedako.</span><br />
</p>
<p id="ja538c67p1">
<span class="pali m-text">Hatthārohā anīkaṭṭhā,</span><br />
</p>
<p id="ja538c67p2">
<span class="pali m-text">rathikā pattikārakā;</span><br />
</p>
<p id="ja538c67p3">
<span class="pali m-text">Khippaṁ yānāni yojentu,</span><br />
</p>
<p id="ja538c67p4">
<span class="pali m-text">gacchaṁ puttanivedako.</span><br />
</p>
<p id="ja538c68p1">
<span class="pali m-text">Samāgatā jānapadā,</span><br />
</p>
<p id="ja538c68p2">
<span class="pali m-text">negamā ca samāgatā;</span><br />
</p>
<p id="ja538c68p3">
<span class="pali m-text">Khippaṁ yānāni yojentu,</span><br />
</p>
<p id="ja538c68p4">
<span class="pali m-text">gacchaṁ puttanivedako”.</span><br />
</p>
<p id="ja538c69p1">
<span class="pali m-text">Asse ca sārathī yutte,</span><br />
</p>
<p id="ja538c69p2">
<span class="pali m-text">sindhave sīghavāhane;</span><br />
</p>
<p id="ja538c69p3">
<span class="pali m-text">Rājadvāraṁ upāgacchuṁ,</span><br />
</p>
<p id="ja538c69p4">
<span class="pali m-text">“yuttā deva ime hayā”.</span><br />
</p>
<p id="ja538c70p1">
<span class="pali m-text">“Thūlā javena hāyanti,</span><br />
</p>
<p id="ja538c70p2">
<span class="pali m-text">kisā hāyanti thāmunā;</span><br />
</p>
<p id="ja538c70p3">
<span class="pali m-text">Kise thūle vivajjetvā,</span><br />
</p>
<p id="ja538c70p4">
<span class="pali m-text">saṁsaṭṭhā yojitā hayā”.</span><br />
</p>
<p id="ja538c71p1">
<span class="pali m-text">Tato rājā taramāno,</span><br />
</p>
<p id="ja538c71p2">
<span class="pali m-text">yuttamāruyha sandanaṁ;</span><br />
</p>
<p id="ja538c71p3">
<span class="pali m-text">Itthāgāraṁ ajjhabhāsi,</span><br />
</p>
<p id="ja538c71p4">
<span class="pali m-text">“sabbāva anuyātha maṁ.</span><br />
</p>
<p id="ja538c72p1">
<span class="pali m-text">Vālabījanimuṇhīsaṁ,</span><br />
</p>
<p id="ja538c72p2">
<span class="pali m-text">khaggaṁ chattañca paṇḍaraṁ;</span><br />
</p>
<p id="ja538c72p3">
<span class="pali m-text">Upādhī rathamāruyha,</span><br />
</p>
<p id="ja538c72p4">
<span class="pali m-text">suvaṇṇehi alaṅkatā”.</span><br />
</p>
<p id="ja538c73p1">
<span class="pali m-text">Tato sa rājā pāyāsi,</span><br />
</p>
<p id="ja538c73p2">
<span class="pali m-text">purakkhatvāna sārathiṁ;</span><br />
</p>
<p id="ja538c73p3">
<span class="pali m-text">Khippameva upāgacchi,</span><br />
</p>
<p id="ja538c73p4">
<span class="pali m-text">yattha sammati temiyo.</span><br />
</p>
<p id="ja538c74p1">
<span class="pali m-text">Tañca disvāna āyantaṁ,</span><br />
</p>
<p id="ja538c74p2">
<span class="pali m-text">jalantamiva tejasā;</span><br />
</p>
<p id="ja538c74p3">
<span class="pali m-text">Khattasaṅghaparibyūḷhaṁ,</span><br />
</p>
<p id="ja538c74p4">
<span class="pali m-text">temiyo etadabravi.</span><br />
</p>
<p id="ja538c75p1">
<span class="pali m-text">“Kacci nu tāta kusalaṁ,</span><br />
</p>
<p id="ja538c75p2">
<span class="pali m-text">kacci tāta anāmayaṁ;</span><br />
</p>
<p id="ja538c75p3">
<span class="pali m-text">Sabbā ca rājakaññāyo,</span><br />
</p>
<p id="ja538c75p4">
<span class="pali m-text">arogā mayha mātaro”.</span><br />
</p>
<p id="ja538c76p1">
<span class="pali m-text">“Kusalañceva me putta,</span><br />
</p>
<p id="ja538c76p2">
<span class="pali m-text">atho putta anāmayaṁ;</span><br />
</p>
<p id="ja538c76p3">
<span class="pali m-text">Sabbā ca rājakaññāyo,</span><br />
</p>
<p id="ja538c76p4">
<span class="pali m-text">arogā tuyha mātaro”.</span><br />
</p>
<p id="ja538c77p1">
<span class="pali m-text">“Kacci amajjapo tāta,</span><br />
</p>
<p id="ja538c77p2">
<span class="pali m-text">kacci te suramappiyaṁ;</span><br />
</p>
<p id="ja538c77p3">
<span class="pali m-text">Kacci sacce ca dhamme ca,</span><br />
</p>
<p id="ja538c77p4">
<span class="pali m-text">dāne te ramate mano”.</span><br />
</p>
<p id="ja538c78p1">
<span class="pali m-text">“Amajjapo ahaṁ putta,</span><br />
</p>
<p id="ja538c78p2">
<span class="pali m-text">atho me suramappiyaṁ;</span><br />
</p>
<p id="ja538c78p3">
<span class="pali m-text">Atho sacce ca dhamme ca,</span><br />
</p>
<p id="ja538c78p4">
<span class="pali m-text">dāne me ramate mano”.</span><br />
</p>
<p id="ja538c79p1">
<span class="pali m-text">“Kacci arogaṁ yoggaṁ te,</span><br />
</p>
<p id="ja538c79p2">
<span class="pali m-text">kacci vahati vāhanaṁ;</span><br />
</p>
<p id="ja538c79p3">
<span class="pali m-text">Kacci te byādhayo natthi,</span><br />
</p>
<p id="ja538c79p4">
<span class="pali m-text">sarīrassupatāpanā”.</span><br />
</p>
<p id="ja538c80p1">
<span class="pali m-text">“Atho arogaṁ yoggaṁ me,</span><br />
</p>
<p id="ja538c80p2">
<span class="pali m-text">atho vahati vāhanaṁ;</span><br />
</p>
<p id="ja538c80p3">
<span class="pali m-text">Atho me byādhayo natthi,</span><br />
</p>
<p id="ja538c80p4">
<span class="pali m-text">sarīrassupatāpanā”.</span><br />
</p>
<p id="ja538c81p1">
<span class="pali m-text">“Kacci antā ca te phītā,</span><br />
</p>
<p id="ja538c81p2">
<span class="pali m-text">majjhe ca bahalā tava;</span><br />
</p>
<p id="ja538c81p3">
<span class="pali m-text">Koṭṭhāgārañca kosañca,</span><br />
</p>
<p id="ja538c81p4">
<span class="pali m-text">kacci te paṭisanthataṁ”.</span><br />
</p>
<p id="ja538c82p1">
<span class="pali m-text">“Atho antā ca me phītā,</span><br />
</p>
<p id="ja538c82p2">
<span class="pali m-text">majjhe ca bahalā mama;</span><br />
</p>
<p id="ja538c82p3">
<span class="pali m-text">Koṭṭhāgārañca kosañca,</span><br />
</p>
<p id="ja538c82p4">
<span class="pali m-text">sabbaṁ me paṭisanthataṁ”.</span><br />
</p>
<p id="ja538c83p1">
<span class="pali m-text">“Svāgataṁ te mahārāja,</span><br />
</p>
<p id="ja538c83p2">
<span class="pali m-text">atho te adurāgataṁ;</span><br />
</p>
<p id="ja538c83p3">
<span class="pali m-text">Patiṭṭhapentu pallaṅkaṁ,</span><br />
</p>
<p id="ja538c83p4">
<span class="pali m-text">yattha rājā nisakkati.</span><br />
</p>
<p id="ja538c84p1">
<span class="pali m-text">Idheva te nisīdassu,</span><br />
</p>
<p id="ja538c84p2">
<span class="pali m-text">niyate paṇṇasanthare;</span><br />
</p>
<p id="ja538c84p3">
<span class="pali m-text">Etto udakamādāya,</span><br />
</p>
<p id="ja538c84p4">
<span class="pali m-text">pāde pakkhālayassu te.</span><br />
</p>
<p id="ja538c85p1">
<span class="pali m-text">Idampi paṇṇakaṁ mayhaṁ,</span><br />
</p>
<p id="ja538c85p2">
<span class="pali m-text">randhaṁ rāja aloṇakaṁ;</span><br />
</p>
<p id="ja538c85p3">
<span class="pali m-text">Paribhuñja mahārāja,</span><br />
</p>
<p id="ja538c85p4">
<span class="pali m-text">pāhuno mesidhāgato”.</span><br />
</p>
<p id="ja538c86p1">
<span class="pali m-text">“Na cāhaṁ paṇṇaṁ bhuñjāmi,</span><br />
</p>
<p id="ja538c86p2">
<span class="pali m-text">Na hetaṁ mayha bhojanaṁ;</span><br />
</p>
<p id="ja538c86p3">
<span class="pali m-text">Sālīnaṁ odanaṁ bhuñje,</span><br />
</p>
<p id="ja538c86p4">
<span class="pali m-text">Suciṁ maṁsūpasecanaṁ”.</span><br />
</p>
<p id="ja538c87p1">
<span class="pali m-text">“Accherakaṁ maṁ paṭibhāti,</span><br />
</p>
<p id="ja538c87p2">
<span class="pali m-text">ekakampi rahogataṁ;</span><br />
</p>
<p id="ja538c87p3">
<span class="pali m-text">Edisaṁ bhuñjamānānaṁ,</span><br />
</p>
<p id="ja538c87p4">
<span class="pali m-text">kena vaṇṇo pasīdati”.</span><br />
</p>
<p id="ja538c88p1">
<span class="pali m-text">“Eko rāja nipajjāmi,</span><br />
</p>
<p id="ja538c88p2">
<span class="pali m-text">niyate paṇṇasanthare;</span><br />
</p>
<p id="ja538c88p3">
<span class="pali m-text">Tāya me ekaseyyāya,</span><br />
</p>
<p id="ja538c88p4">
<span class="pali m-text">rāja vaṇṇo pasīdati.</span><br />
</p>
<p id="ja538c89p1">
<span class="pali m-text">Na ca nettiṁsabandhā me,</span><br />
</p>
<p id="ja538c89p2">
<span class="pali m-text">rājarakkhā upaṭṭhitā;</span><br />
</p>
<p id="ja538c89p3">
<span class="pali m-text">Tāya me sukhaseyyāya,</span><br />
</p>
<p id="ja538c89p4">
<span class="pali m-text">rāja vaṇṇo pasīdati.</span><br />
</p>
<p id="ja538c90p1">
<span class="pali m-text">Atītaṁ nānusocāmi,</span><br />
</p>
<p id="ja538c90p2">
<span class="pali m-text">nappajappāmināgataṁ;</span><br />
</p>
<p id="ja538c90p3">
<span class="pali m-text">Paccuppannena yāpemi,</span><br />
</p>
<p id="ja538c90p4">
<span class="pali m-text">tena vaṇṇo pasīdati.</span><br />
</p>
<p id="ja538c91p1">
<span class="pali m-text">Anāgatappajappāya,</span><br />
</p>
<p id="ja538c91p2">
<span class="pali m-text">atītassānusocanā;</span><br />
</p>
<p id="ja538c91p3">
<span class="pali m-text">Etena bālā sussanti,</span><br />
</p>
<p id="ja538c91p4">
<span class="pali m-text">naḷova harito luto”.</span><br />
</p>
<p id="ja538c92p1">
<span class="pali m-text">“Hatthānīkaṁ rathānīkaṁ,</span><br />
</p>
<p id="ja538c92p2">
<span class="pali m-text">asse pattī ca vammino;</span><br />
</p>
<p id="ja538c92p3">
<span class="pali m-text">Nivesanāni rammāni,</span><br />
</p>
<p id="ja538c92p4">
<span class="pali m-text">ahaṁ putta dadāmi te.</span><br />
</p>
<p id="ja538c93p1">
<span class="pali m-text">Itthāgārampi te dammi,</span><br />
</p>
<p id="ja538c93p2">
<span class="pali m-text">sabbālaṅkārabhūsitaṁ;</span><br />
</p>
<p id="ja538c93p3">
<span class="pali m-text">Tā putta paṭipajjassu,</span><br />
</p>
<p id="ja538c93p4">
<span class="pali m-text">tvaṁ no rājā bhavissasi.</span><br />
</p>
<p id="ja538c94p1">
<span class="pali m-text">Kusalā naccagītassa,</span><br />
</p>
<p id="ja538c94p2">
<span class="pali m-text">sikkhitā cāturitthiyo;</span><br />
</p>
<p id="ja538c94p3">
<span class="pali m-text">Kāme taṁ ramayissanti,</span><br />
</p>
<p id="ja538c94p4">
<span class="pali m-text">kiṁ araññe karissasi.</span><br />
</p>
<p id="ja538c95p1">
<span class="pali m-text">Paṭirājūhi te kaññā,</span><br />
</p>
<p id="ja538c95p2">
<span class="pali m-text">ānayissaṁ alaṅkatā;</span><br />
</p>
<p id="ja538c95p3">
<span class="pali m-text">Tāsu putte janetvāna,</span><br />
</p>
<p id="ja538c95p4">
<span class="pali m-text">atha pacchā pabbajissasi.</span><br />
</p>
<p id="ja538c96p1">
<span class="pali m-text">Yuvā ca daharo cāsi,</span><br />
</p>
<p id="ja538c96p2">
<span class="pali m-text">paṭhamuppattiko susu;</span><br />
</p>
<p id="ja538c96p3">
<span class="pali m-text">Rajjaṁ kārehi bhaddante,</span><br />
</p>
<p id="ja538c96p4">
<span class="pali m-text">kiṁ araññe karissasi”.</span><br />
</p>
<p id="ja538c97p1">
<span class="pali m-text">“Yuvā care brahmacariyaṁ,</span><br />
</p>
<p id="ja538c97p2">
<span class="pali m-text">brahmacārī yuvā siyā;</span><br />
</p>
<p id="ja538c97p3">
<span class="pali m-text">Daharassa hi pabbajjā,</span><br />
</p>
<p id="ja538c97p4">
<span class="pali m-text">etaṁ isīhi vaṇṇitaṁ.</span><br />
</p>
<p id="ja538c98p1">
<span class="pali m-text">Yuvā care brahmacariyaṁ,</span><br />
</p>
<p id="ja538c98p2">
<span class="pali m-text">brahmacārī yuvā siyā;</span><br />
</p>
<p id="ja538c98p3">
<span class="pali m-text">Brahmacariyaṁ carissāmi,</span><br />
</p>
<p id="ja538c98p4">
<span class="pali m-text">nāhaṁ rajjena matthiko.</span><br />
</p>
<p id="ja538c99p1">
<span class="pali m-text">Passāmi vohaṁ daharaṁ,</span><br />
</p>
<p id="ja538c99p2">
<span class="pali m-text">amma tāta vadantaraṁ;</span><br />
</p>
<p id="ja538c99p3">
<span class="pali m-text">Kicchāladdhaṁ piyaṁ puttaṁ,</span><br />
</p>
<p id="ja538c99p4">
<span class="pali m-text">appatvāva jaraṁ mataṁ.</span><br />
</p>
<p id="ja538c100p1">
<span class="pali m-text">Passāmi vohaṁ dahariṁ,</span><br />
</p>
<p id="ja538c100p2">
<span class="pali m-text">kumāriṁ cārudassaniṁ;</span><br />
</p>
<p id="ja538c100p3">
<span class="pali m-text">Navavaṁsakaḷīraṁva,</span><br />
</p>
<p id="ja538c100p4">
<span class="pali m-text">paluggaṁ jīvitakkhayaṁ.</span><br />
</p>
<p id="ja538c101p1">
<span class="pali m-text">Daharāpi hi miyyanti,</span><br />
</p>
<p id="ja538c101p2">
<span class="pali m-text">narā ca atha nāriyo;</span><br />
</p>
<p id="ja538c101p3">
<span class="pali m-text">Tattha ko vissase poso,</span><br />
</p>
<p id="ja538c101p4">
<span class="pali m-text">daharomhīti jīvite.</span><br />
</p>
<p id="ja538c102p1">
<span class="pali m-text">Yassa ratyā vivasāne,</span><br />
</p>
<p id="ja538c102p2">
<span class="pali m-text">āyu appataraṁ siyā;</span><br />
</p>
<p id="ja538c102p3">
<span class="pali m-text">Appodakeva macchānaṁ,</span><br />
</p>
<p id="ja538c102p4">
<span class="pali m-text">kiṁ nu komārakaṁ tahiṁ.</span><br />
</p>
<p id="ja538c103p1">
<span class="pali m-text">Niccamabbhāhato loko,</span><br />
</p>
<p id="ja538c103p2">
<span class="pali m-text">niccañca parivārito;</span><br />
</p>
<p id="ja538c103p3">
<span class="pali m-text">Amoghāsu vajantīsu,</span><br />
</p>
<p id="ja538c103p4">
<span class="pali m-text">kiṁ maṁ rajjebhisiñcasi”.</span><br />
</p>
<p id="ja538c104p1">
<span class="pali m-text">“Kena mabbhāhato loko,</span><br />
</p>
<p id="ja538c104p2">
<span class="pali m-text">kena ca parivārito;</span><br />
</p>
<p id="ja538c104p3">
<span class="pali m-text">Kāyo amoghā gacchanti,</span><br />
</p>
<p id="ja538c104p4">
<span class="pali m-text">taṁ me akkhāhi pucchito”.</span><br />
</p>
<p id="ja538c105p1">
<span class="pali m-text">“Maccunābbhāhato loko,</span><br />
</p>
<p id="ja538c105p2">
<span class="pali m-text">jarāya parivārito;</span><br />
</p>
<p id="ja538c105p3">
<span class="pali m-text">Ratyo amoghā gacchanti,</span><br />
</p>
<p id="ja538c105p4">
<span class="pali m-text">evaṁ jānāhi khattiya.</span><br />
</p>
<p id="ja538c106p1">
<span class="pali m-text">Yathāpi tante vitate,</span><br />
</p>
<p id="ja538c106p2">
<span class="pali m-text">yaṁ yadevūpaviyyati;</span><br />
</p>
<p id="ja538c106p3">
<span class="pali m-text">Appakaṁ hoti vetabbaṁ,</span><br />
</p>
<p id="ja538c106p4">
<span class="pali m-text">evaṁ maccāna jīvitaṁ.</span><br />
</p>
<p id="ja538c107p1">
<span class="pali m-text">Yathā vārivaho pūro,</span><br />
</p>
<p id="ja538c107p2">
<span class="pali m-text">gacchannupanivattati;</span><br />
</p>
<p id="ja538c107p3">
<span class="pali m-text">Evamāyu manussānaṁ,</span><br />
</p>
<p id="ja538c107p4">
<span class="pali m-text">gacchannupanivattati.</span><br />
</p>
<p id="ja538c108p1">
<span class="pali m-text">Yathā vārivaho pūro,</span><br />
</p>
<p id="ja538c108p2">
<span class="pali m-text">vahe rukkhepakūlaje;</span><br />
</p>
<p id="ja538c108p3">
<span class="pali m-text">Evaṁ jarāmaraṇena,</span><br />
</p>
<p id="ja538c108p4">
<span class="pali m-text">vuyhante sabbapāṇino”.</span><br />
</p>
<p id="ja538c109p1">
<span class="pali m-text">“Hatthānīkaṁ rathānīkaṁ,</span><br />
</p>
<p id="ja538c109p2">
<span class="pali m-text">asse pattī ca vammino;</span><br />
</p>
<p id="ja538c109p3">
<span class="pali m-text">Nivesanāni rammāni,</span><br />
</p>
<p id="ja538c109p4">
<span class="pali m-text">ahaṁ putta dadāmi te.</span><br />
</p>
<p id="ja538c110p1">
<span class="pali m-text">Itthāgārampi te dammi,</span><br />
</p>
<p id="ja538c110p2">
<span class="pali m-text">sabbālaṅkārabhūsitaṁ;</span><br />
</p>
<p id="ja538c110p3">
<span class="pali m-text">Tā putta paṭipajjassu,</span><br />
</p>
<p id="ja538c110p4">
<span class="pali m-text">tvaṁ no rājā bhavissasi.</span><br />
</p>
<p id="ja538c111p1">
<span class="pali m-text">Kusalā naccagītassa,</span><br />
</p>
<p id="ja538c111p2">
<span class="pali m-text">sikkhitā cāturitthiyo;</span><br />
</p>
<p id="ja538c111p3">
<span class="pali m-text">Kāme taṁ ramayissanti,</span><br />
</p>
<p id="ja538c111p4">
<span class="pali m-text">kiṁ araññe karissasi.</span><br />
</p>
<p id="ja538c112p1">
<span class="pali m-text">Paṭirājūhi te kaññā,</span><br />
</p>
<p id="ja538c112p2">
<span class="pali m-text">ānayissaṁ alaṅkatā;</span><br />
</p>
<p id="ja538c112p3">
<span class="pali m-text">Tāsu putte janetvāna,</span><br />
</p>
<p id="ja538c112p4">
<span class="pali m-text">atha pacchā pabbajissasi.</span><br />
</p>
<p id="ja538c113p1">
<span class="pali m-text">Yuvā ca daharo cāsi,</span><br />
</p>
<p id="ja538c113p2">
<span class="pali m-text">paṭhamuppattiko susu;</span><br />
</p>
<p id="ja538c113p3">
<span class="pali m-text">Rajjaṁ kārehi bhaddante,</span><br />
</p>
<p id="ja538c113p4">
<span class="pali m-text">kiṁ araññe karissasi.</span><br />
</p>
<p id="ja538c114p1">
<span class="pali m-text">Koṭṭhāgārañca kosañca,</span><br />
</p>
<p id="ja538c114p2">
<span class="pali m-text">vāhanāni balāni ca;</span><br />
</p>
<p id="ja538c114p3">
<span class="pali m-text">Nivesanāni rammāni,</span><br />
</p>
<p id="ja538c114p4">
<span class="pali m-text">ahaṁ putta dadāmi te.</span><br />
</p>
<p id="ja538c115p1">
<span class="pali m-text">Gomaṇḍalaparibyūḷho,</span><br />
</p>
<p id="ja538c115p2">
<span class="pali m-text">dāsisaṅghapurakkhato;</span><br />
</p>
<p id="ja538c115p3">
<span class="pali m-text">Rajjaṁ kārehi bhaddante,</span><br />
</p>
<p id="ja538c115p4">
<span class="pali m-text">kiṁ araññe karissasi”.</span><br />
</p>
<p id="ja538c116p1">
<span class="pali m-text">“Kiṁ dhanena yaṁ khīyetha,</span><br />
</p>
<p id="ja538c116p2">
<span class="pali m-text">Kiṁ bhariyāya marissati;</span><br />
</p>
<p id="ja538c116p3">
<span class="pali m-text">Kiṁ yobbanena jiṇṇena,</span><br />
</p>
<p id="ja538c116p4">
<span class="pali m-text">Yaṁ jarāyābhibhuyyati.</span><br />
</p>
<p id="ja538c117p1">
<span class="pali m-text">Tattha kā nandi kā khiḍḍā,</span><br />
</p>
<p id="ja538c117p2">
<span class="pali m-text">kā rati kā dhanesanā;</span><br />
</p>
<p id="ja538c117p3">
<span class="pali m-text">Kiṁ me puttehi dārehi,</span><br />
</p>
<p id="ja538c117p4">
<span class="pali m-text">rāja muttosmi bandhanā.</span><br />
</p>
<p id="ja538c118p1">
<span class="pali m-text">Yohaṁ evaṁ pajānāmi,</span><br />
</p>
<p id="ja538c118p2">
<span class="pali m-text">maccu me nappamajjati;</span><br />
</p>
<p id="ja538c118p3">
<span class="pali m-text">Antakenādhipannassa,</span><br />
</p>
<p id="ja538c118p4">
<span class="pali m-text">kā ratī kā dhanesanā.</span><br />
</p>
<p id="ja538c119p1">
<span class="pali m-text">Phalānamiva pakkānaṁ,</span><br />
</p>
<p id="ja538c119p2">
<span class="pali m-text">niccaṁ patanato bhayaṁ;</span><br />
</p>
<p id="ja538c119p3">
<span class="pali m-text">Evaṁ jātāna maccānaṁ,</span><br />
</p>
<p id="ja538c119p4">
<span class="pali m-text">niccaṁ maraṇato bhayaṁ.</span><br />
</p>
<p id="ja538c120p1">
<span class="pali m-text">Sāyameke na dissanti,</span><br />
</p>
<p id="ja538c120p2">
<span class="pali m-text">pāto diṭṭhā bahū janā;</span><br />
</p>
<p id="ja538c120p3">
<span class="pali m-text">Pāto eke na dissanti,</span><br />
</p>
<p id="ja538c120p4">
<span class="pali m-text">sāyaṁ diṭṭhā bahū janā.</span><br />
</p>
<p id="ja538c121p1">
<span class="pali m-text">Ajjeva kiccaṁ ātapaṁ,</span><br />
</p>
<p id="ja538c121p2">
<span class="pali m-text">ko jaññā maraṇaṁ suve;</span><br />
</p>
<p id="ja538c121p3">
<span class="pali m-text">Na hi no saṅgaraṁ tena,</span><br />
</p>
<p id="ja538c121p4">
<span class="pali m-text">mahāsenena maccunā.</span><br />
</p>
<p id="ja538c122p1">
<span class="pali m-text">Corā dhanassa patthenti,</span><br />
</p>
<p id="ja538c122p2">
<span class="pali m-text">rāja muttosmi bandhanā;</span><br />
</p>
<p id="ja538c122p3">
<span class="pali m-text">Ehi rāja nivattassu,</span><br />
</p>
<p id="ja538c122p4">
<span class="pali m-text">nāhaṁ rajjena matthiko”ti.</span><br />
</p>
<p id="ja538c123p1">
<span class="pali m-text">Mūgapakkhajātakaṁ paṭhamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>