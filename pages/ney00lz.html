<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ney00lz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Netti" />
  <meta name="twitter:title" content="Netti" />
  <meta property="og:url" content="https://www.theravadan.org/pages/ney00lz.html" />
  <meta property="og:description" content="Paṭiniddesavāra Vibhaṅga 15 Parikkhārahāravibhaṅga Tattha katamo parikkhāro hāro? “Ye dhammā yaṁ dhammaṁ janayantī”ti. Yo dhammo yaṁ dhammaṁ janayati, tassa so parikkhāro. Kiṁlakkhaṇo parikkhāro? Janakalakkhaṇo parikkhāro. Dve dhammā janayanti hetu ca paccayo ca. Tattha kiṁlakkhaṇo hetu, kiṁlakkhaṇo paccayo? Asādhāraṇalakkha …" />
  <meta name="twitter:description" content="Paṭiniddesavāra Vibhaṅga 15 Parikkhārahāravibhaṅga Tattha katamo parikkhāro hāro? “Ye dhammā yaṁ dhammaṁ janayantī”ti. Yo dhammo yaṁ dhammaṁ janayati, tassa so parikkhāro. Kiṁlakkhaṇo parikkhāro? Janakalakkhaṇo parikkhāro. Dve dhammā janayanti hetu ca paccayo ca. Tattha kiṁlakkhaṇo hetu, kiṁlakkhaṇo paccayo? Asādhāraṇalakkha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<section id="patiniddesavara">
<h2><a href="#patiniddesavara">Paṭiniddesavāra</a></h2>
<section id="vibhanga-15">
<h3><a href="#vibhanga-15">Vibhaṅga 15</a></h3>
<p id="ne18c0p4">
<span class="m-text m-primary">Parikkhārahāravibhaṅga</span><br />
</p>
<p id="ne18c1p1">
<span class="m-text m-primary">Tattha katamo parikkhāro hāro?</span><br />
</p>
<p id="ne18c1p2">
<span class="m-text m-primary">“Ye dhammā yaṁ dhammaṁ janayantī”ti.</span><br />
</p>
<p id="ne18c2p1">
<span class="m-text m-primary">Yo dhammo yaṁ dhammaṁ janayati, tassa so parikkhāro.</span><br />
</p>
<p id="ne18c2p2">
<span class="m-text m-primary">Kiṁlakkhaṇo parikkhāro?</span><br />
</p>
<p id="ne18c2p3">
<span class="m-text m-primary">Janakalakkhaṇo parikkhāro.</span><br />
</p>
<p id="ne18c2p4">
<span class="m-text m-primary">Dve dhammā janayanti hetu ca paccayo ca.</span><br />
</p>
<p id="ne18c2p5">
<span class="m-text m-primary">Tattha kiṁlakkhaṇo hetu, kiṁlakkhaṇo paccayo?</span><br />
</p>
<p id="ne18c2p6">
<span class="m-text m-primary">Asādhāraṇalakkhaṇo hetu, sādhāraṇalakkhaṇo paccayo.</span><br />
</p>
<p id="ne18c2p7">
<span class="m-text m-primary">Yathā kiṁ bhave?</span><br />
</p>
<p id="ne18c2p8">
<span class="m-text m-primary">Yathā aṅkurassa nibbattiyā bījaṁ asādhāraṇaṁ, pathavī āpo ca sādhāraṇā.</span><br />
</p>
<p id="ne18c2p9">
<span class="m-text m-primary">Aṅkurassa hi pathavī āpo ca paccayo sabhāvo hetu.</span><br />
</p>
<p id="ne18c2p10">
<span class="m-text m-primary">Yathā vā pana ghaṭe duddhaṁ pakkhittaṁ dadhi bhavati, na catthi ekakālasamavadhānaṁ duddhassa ca dadhissa ca.</span><br />
</p>
<p id="ne18c2p11">
<span class="m-text m-primary">Evamevaṁ natthi ekakālasamavadhānaṁ hetussa ca paccayassa ca.</span><br />
</p>
<p id="ne18c3p1">
<span class="m-text m-primary">Ayañhi saṁsāro sahetu sappaccayo nibbatto.</span><br />
</p>
<p id="ne18c3p2">
<span class="m-text m-primary">Vuttaṁ hi avijjāpaccayā saṅkhārā, saṅkhārapaccayā viññāṇaṁ, evaṁ sabbo paṭiccasamuppādo.</span><br />
</p>
<p id="ne18c3p3">
<span class="m-text m-primary">Iti avijjā avijjāya hetu ayoniso manasikāro paccayo.</span><br />
</p>
<p id="ne18c3p4">
<span class="m-text m-primary">Purimikā avijjā pacchimikāya avijjāya hetu.</span><br />
</p>
<p id="ne18c3p5">
<span class="m-text m-primary">Tattha purimikā avijjā avijjānusayo pacchimikā avijjā avijjāpariyuṭṭhānaṁ, purimiko avijjānusayo pacchimikassa avijjāpariyuṭṭhānassa hetubhūto paribrūhanāya, bījaṅkuro viya samanantarahetutāya.</span><br />
</p>
<p id="ne18c3p6">
<span class="m-text m-primary">Yaṁ pana yattha phalaṁ nibbattati, idamassa paramparahetutāya hetubhūtaṁ.</span><br />
</p>
<p id="ne18c3p7">
<span class="m-text m-primary">Duvidho hi hetu samanantarahetu paramparahetu ca, evaṁ avijjāyapi duvidho hetu samanantarahetu paramparahetu ca.</span><br />
</p>
<p id="ne18c4p1">
<span class="m-text m-primary">Yathā vā pana thālakañca vaṭṭi ca telañca padīpassa paccayabhūtaṁ na sabhāvahetu, na hi sakkā thālakañca vaṭṭiñca telañca anaggikaṁ dīpetuṁ padīpassa paccayabhūtaṁ.</span><br />
</p>
<p id="ne18c4p2">
<span class="m-text m-primary">Padīpo viya sabhāvo hetu hoti.</span><br />
</p>
<p id="ne18c4p3">
<span class="m-text m-primary">Iti sabhāvo hetu, parabhāvo paccayo.</span><br />
</p>
<p id="ne18c4p4">
<span class="m-text m-primary">Ajjhattiko hetu, bāhiro paccayo.</span><br />
</p>
<p id="ne18c4p5">
<span class="m-text m-primary">Janako hetu, pariggāhako paccayo.</span><br />
</p>
<p id="ne18c4p6">
<span class="m-text m-primary">Asādhāraṇo hetu, sādhāraṇo paccayo.</span><br />
</p>
<p id="ne18c5p1">
<span class="m-text m-primary">Avupacchedattho santati attho, nibbatti attho phalattho, paṭisandhi attho punabbhavattho, palibodhattho pariyuṭṭhānattho, asamugghātattho anusayattho, asampaṭivedhattho avijjattho, apariññātattho viññāṇassa bījattho.</span><br />
</p>
<p id="ne18c5p2">
<span class="m-text m-primary">Yattha avupacchedo tattha santati, yattha santati tattha nibbatti, yattha nibbatti tattha phalaṁ, yattha phalaṁ tattha paṭisandhi, yattha paṭisandhi tattha punabbhavo, yattha punabbhavo tattha palibodho, yattha palibodho tattha pariyuṭṭhānaṁ, yattha pariyuṭṭhānaṁ tattha asamugghāto.</span><br />
</p>
<p id="ne18c5p3">
<span class="m-text m-primary">Yattha asamugghāto tattha anusayo, yattha anusayo tattha asampaṭivedho, yattha asampaṭivedho tattha avijjā, yattha avijjā tattha sāsavaṁ viññāṇaṁ apariññātaṁ, yattha sāsavaṁ viññāṇaṁ apariññātaṁ tattha bījattho.</span><br />
</p>
<p id="ne18c6p1">
<span class="m-text m-primary">Sīlakkhandho samādhikkhandhassa paccayo, samādhikkhandho paññākkhandhassa paccayo, paññākkhandho vimuttikkhandhassa paccayo, vimuttikkhandho vimuttiñāṇadassanakkhandhassa paccayo.</span><br />
</p>
<p id="ne18c6p2">
<span class="m-text m-primary">Titthaññutā pītaññutāya paccayo, pītaññutā pattaññutāya paccayo, pattaññutā attaññutāya paccayo.</span><br />
</p>
<p id="ne18c7p1">
<span class="m-text m-primary">Yathā vā pana cakkhuñca paṭicca rūpe ca uppajjati cakkhuviññāṇaṁ.</span><br />
</p>
<p id="ne18c7p2">
<span class="m-text m-primary">Tattha cakkhu ādhipateyyapaccayatāya paccayo, rūpā ārammaṇapaccayatāya paccayo.</span><br />
</p>
<p id="ne18c7p3">
<span class="m-text m-primary">Āloko sannissayatāya paccayo, manasikāro sabhāvo hetu.</span><br />
</p>
<p id="ne18c7p4">
<span class="m-text m-primary">Saṅkhārā viññāṇassa paccayo, sabhāvo hetu.</span><br />
</p>
<p id="ne18c7p5">
<span class="m-text m-primary">Viññāṇaṁ nāmarūpassa paccayo, sabhāvo hetu.</span><br />
</p>
<p id="ne18c7p6">
<span class="m-text m-primary">Nāmarūpaṁ saḷāyatanassa paccayo, sabhāvo hetu.</span><br />
</p>
<p id="ne18c7p7">
<span class="m-text m-primary">Saḷāyatanaṁ phassassa paccayo, sabhāvo hetu.</span><br />
</p>
<p id="ne18c7p8">
<span class="m-text m-primary">Phasso vedanāya paccayo, sabhāvo hetu.</span><br />
</p>
<p id="ne18c7p9">
<span class="m-text m-primary">Vedanā taṇhāya paccayo, sabhāvo hetu.</span><br />
</p>
<p id="ne18c7p10">
<span class="m-text m-primary">Taṇhā upādānassa paccayo, sabhāvo hetu.</span><br />
</p>
<p id="ne18c7p11">
<span class="m-text m-primary">Upādānaṁ bhavassa paccayo, sabhāvo hetu.</span><br />
</p>
<p id="ne18c7p12">
<span class="m-text m-primary">Bhavo jātiyā paccayo, sabhāvo hetu.</span><br />
</p>
<p id="ne18c7p13">
<span class="m-text m-primary">Jāti jarāmaraṇassa paccayo, sabhāvo hetu.</span><br />
</p>
<p id="ne18c7p14">
<span class="m-text m-primary">Jarāmaraṇaṁ sokassa paccayo, sabhāvo hetu.</span><br />
</p>
<p id="ne18c7p15">
<span class="m-text m-primary">Soko paridevassa paccayo, sabhāvo hetu.</span><br />
</p>
<p id="ne18c7p16">
<span class="m-text m-primary">Paridevo dukkhassa paccayo, sabhāvo hetu.</span><br />
</p>
<p id="ne18c7p17">
<span class="m-text m-primary">Dukkhaṁ domanassassa paccayo, sabhāvo hetu.</span><br />
</p>
<p id="ne18c7p18">
<span class="m-text m-primary">Domanassaṁ upāyāsassa paccayo, sabhāvo hetu.</span><br />
</p>
<p id="ne18c7p19">
<span class="m-text m-primary">Evaṁ yo koci upanissayo sabbo so parikkhāro.</span><br />
</p>
<p id="ne18c7p20">
<span class="m-text m-primary">Tenāha āyasmā mahākaccāyano “ye dhammā yaṁ dhammaṁ janayantī”ti.</span><br />
</p>
<p id="ne18c7p21">
<span class="m-text m-primary">Niyutto parikkhāro hāro.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>