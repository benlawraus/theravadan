<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy018z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy018z.html" />
  <meta property="og:description" content="Khattiyāvagga 6 Abhirūpanandātherīapadāna “Ekanavutito kappe, vipassī nāma nāyako; Uppajji cārudassano, sabbadhammesu cakkhumā. Tadāhaṁ bandhumatiyaṁ, iddhe phīte mahākule; Jātā surūpā dayitā, pūjanīyā janassa ca. Upagantvā mahāvīraṁ, vipassiṁ lokanāyakaṁ; Dhammaṁ suṇitvā saraṇaṁ, upesiṁ naranāyakaṁ. Sīlesu saṁvutā hutvā, nibbute ca naruttame; Dhātuthūpassa upari, soṇṇacchattamapūjayiṁ. Muttacāgā sīlavatī, yāvajīvaṁ tato cutā …" />
  <meta name="twitter:description" content="Khattiyāvagga 6 Abhirūpanandātherīapadāna “Ekanavutito kappe, vipassī nāma nāyako; Uppajji cārudassano, sabbadhammesu cakkhumā. Tadāhaṁ bandhumatiyaṁ, iddhe phīte mahākule; Jātā surūpā dayitā, pūjanīyā janassa ca. Upagantvā mahāvīraṁ, vipassiṁ lokanāyakaṁ; Dhammaṁ suṇitvā saraṇaṁ, upesiṁ naranāyakaṁ. Sīlesu saṁvutā hutvā, nibbute ca naruttame; Dhātuthūpassa upari, soṇṇacchattamapūjayiṁ. Muttacāgā sīlavatī, yāvajīvaṁ tato cutā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="khattiyavagga">
<h2><a href="#khattiyavagga">Khattiyāvagga</a></h2>
<section id="abhirupanandatheriapadana">
<h3><a href="#abhirupanandatheriapadana">6 Abhirūpanandātherīapadāna</a></h3>
<p id="thi-ap36c1p1">
<span class="m-text m-primary">“Ekanavutito kappe,</span><br />
</p>
<p id="thi-ap36c1p2">
<span class="m-text m-primary">vipassī nāma nāyako;</span><br />
</p>
<p id="thi-ap36c1p3">
<span class="m-text m-primary">Uppajji cārudassano,</span><br />
</p>
<p id="thi-ap36c1p4">
<span class="m-text m-primary">sabbadhammesu cakkhumā.</span><br />
</p>
<p id="thi-ap36c2p1">
<span class="m-text m-primary">Tadāhaṁ bandhumatiyaṁ,</span><br />
</p>
<p id="thi-ap36c2p2">
<span class="m-text m-primary">iddhe phīte mahākule;</span><br />
</p>
<p id="thi-ap36c2p3">
<span class="m-text m-primary">Jātā surūpā dayitā,</span><br />
</p>
<p id="thi-ap36c2p4">
<span class="m-text m-primary">pūjanīyā janassa ca.</span><br />
</p>
<p id="thi-ap36c3p1">
<span class="m-text m-primary">Upagantvā mahāvīraṁ,</span><br />
</p>
<p id="thi-ap36c3p2">
<span class="m-text m-primary">vipassiṁ lokanāyakaṁ;</span><br />
</p>
<p id="thi-ap36c3p3">
<span class="m-text m-primary">Dhammaṁ suṇitvā saraṇaṁ,</span><br />
</p>
<p id="thi-ap36c3p4">
<span class="m-text m-primary">upesiṁ naranāyakaṁ.</span><br />
</p>
<p id="thi-ap36c4p1">
<span class="m-text m-primary">Sīlesu saṁvutā hutvā,</span><br />
</p>
<p id="thi-ap36c4p2">
<span class="m-text m-primary">nibbute ca naruttame;</span><br />
</p>
<p id="thi-ap36c4p3">
<span class="m-text m-primary">Dhātuthūpassa upari,</span><br />
</p>
<p id="thi-ap36c4p4">
<span class="m-text m-primary">soṇṇacchattamapūjayiṁ.</span><br />
</p>
<p id="thi-ap36c5p1">
<span class="m-text m-primary">Muttacāgā sīlavatī,</span><br />
</p>
<p id="thi-ap36c5p2">
<span class="m-text m-primary">yāvajīvaṁ tato cutā;</span><br />
</p>
<p id="thi-ap36c5p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap36c5p4">
<span class="m-text m-primary">tāvatiṁsūpagā ahaṁ.</span><br />
</p>
<p id="thi-ap36c6p1">
<span class="m-text m-primary">Tadā dasahi ṭhānehi,</span><br />
</p>
<p id="thi-ap36c6p2">
<span class="m-text m-primary">adhibhotvāna sesake;</span><br />
</p>
<p id="thi-ap36c6p3">
<span class="m-text m-primary">Rūpasaddehi gandhehi,</span><br />
</p>
<p id="thi-ap36c6p4">
<span class="m-text m-primary">rasehi phusanehi ca.</span><br />
</p>
<p id="thi-ap36c7p1">
<span class="m-text m-primary">Āyunāpi ca vaṇṇena,</span><br />
</p>
<p id="thi-ap36c7p2">
<span class="m-text m-primary">sukhena yasasāpi ca;</span><br />
</p>
<p id="thi-ap36c7p3">
<span class="m-text m-primary">Tathevādhipateyyena,</span><br />
</p>
<p id="thi-ap36c7p4">
<span class="m-text m-primary">adhigayha virocahaṁ.</span><br />
</p>
<p id="thi-ap36c8p1">
<span class="m-text m-primary">Pacchime ca bhave dāni,</span><br />
</p>
<p id="thi-ap36c8p2">
<span class="m-text m-primary">jātāhaṁ kapilavhaye;</span><br />
</p>
<p id="thi-ap36c8p3">
<span class="m-text m-primary">Dhītā khemakasakkassa,</span><br />
</p>
<p id="thi-ap36c8p4">
<span class="m-text m-primary">nandā nāmāti vissutā.</span><br />
</p>
<p id="thi-ap36c9p1">
<span class="m-text m-primary">Abhirūpasampadampi,</span><br />
</p>
<p id="thi-ap36c9p2">
<span class="m-text m-primary">ahu me kantisūcakaṁ;</span><br />
</p>
<p id="thi-ap36c9p3">
<span class="m-text m-primary">Yadāhaṁ yobbanappattā,</span><br />
</p>
<p id="thi-ap36c9p4">
<span class="m-text m-primary">rūpalāvaññabhūsitā.</span><br />
</p>
<p id="thi-ap36c10p1">
<span class="m-text m-primary">Tadā mamatthe sakyānaṁ,</span><br />
</p>
<p id="thi-ap36c10p2">
<span class="m-text m-primary">vivādo sumahā ahu;</span><br />
</p>
<p id="thi-ap36c10p3">
<span class="m-text m-primary">Pabbājesi tato tāto,</span><br />
</p>
<p id="thi-ap36c10p4">
<span class="m-text m-primary">‘mā sakyā vinassiṁsu’ti.</span><br />
</p>
<p id="thi-ap36c11p1">
<span class="m-text m-primary">Pabbajitvā tathāgataṁ,</span><br />
</p>
<p id="thi-ap36c11p2">
<span class="m-text m-primary">rūpadessiṁ naruttamaṁ;</span><br />
</p>
<p id="thi-ap36c11p3">
<span class="m-text m-primary">Sutvāna nopagacchāmi,</span><br />
</p>
<p id="thi-ap36c11p4">
<span class="m-text m-primary">mama rūpena gabbitā.</span><br />
</p>
<p id="thi-ap36c12p1">
<span class="m-text m-primary">Ovādampi na gacchāmi,</span><br />
</p>
<p id="thi-ap36c12p2">
<span class="m-text m-primary">buddhadassanabhīrutā;</span><br />
</p>
<p id="thi-ap36c12p3">
<span class="m-text m-primary">Tadā jino upāyena,</span><br />
</p>
<p id="thi-ap36c12p4">
<span class="m-text m-primary">upanetvā sasantikaṁ.</span><br />
</p>
<p id="thi-ap36c13p1">
<span class="m-text m-primary">Tissitthiyo nidassesi,</span><br />
</p>
<p id="thi-ap36c13p2">
<span class="m-text m-primary">iddhiyā maggakovido;</span><br />
</p>
<p id="thi-ap36c13p3">
<span class="m-text m-primary">Accharārūpasadisaṁ,</span><br />
</p>
<p id="thi-ap36c13p4">
<span class="m-text m-primary">taruṇiṁ jaritaṁ mataṁ.</span><br />
</p>
<p id="thi-ap36c14p1">
<span class="m-text m-primary">Tāyo disvā susaṁviggā,</span><br />
</p>
<p id="thi-ap36c14p2">
<span class="m-text m-primary">virattāse kaḷevare;</span><br />
</p>
<p id="thi-ap36c14p3">
<span class="m-text m-primary">Aṭṭhāsiṁ bhavanibbindā,</span><br />
</p>
<p id="thi-ap36c14p4">
<span class="m-text m-primary">tadā maṁ āha nāyako.</span><br />
</p>
<p id="thi-ap36c15p1">
<span class="m-text m-primary">‘Āturaṁ asuciṁ pūtiṁ,</span><br />
</p>
<p id="thi-ap36c15p2">
<span class="m-text m-primary">passa nande samussayaṁ;</span><br />
</p>
<p id="thi-ap36c15p3">
<span class="m-text m-primary">Uggharantaṁ paggharantaṁ,</span><br />
</p>
<p id="thi-ap36c15p4">
<span class="m-text m-primary">bālānaṁ abhinanditaṁ.</span><br />
</p>
<p id="thi-ap36c16p1">
<span class="m-text m-primary">Asubhāya cittaṁ bhāvehi,</span><br />
</p>
<p id="thi-ap36c16p2">
<span class="m-text m-primary">ekaggaṁ susamāhitaṁ;</span><br />
</p>
<p id="thi-ap36c16p3">
<span class="m-text m-primary">Yathā idaṁ tathā etaṁ,</span><br />
</p>
<p id="thi-ap36c16p4">
<span class="m-text m-primary">yathā etaṁ tathā idaṁ.</span><br />
</p>
<p id="thi-ap36c17p1">
<span class="m-text m-primary">Evametaṁ avekkhantī,</span><br />
</p>
<p id="thi-ap36c17p2">
<span class="m-text m-primary">rattindivamatanditā;</span><br />
</p>
<p id="thi-ap36c17p3">
<span class="m-text m-primary">Tato sakāya paññāya,</span><br />
</p>
<p id="thi-ap36c17p4">
<span class="m-text m-primary">abhinibbijjha vacchasi’.</span><br />
</p>
<p id="thi-ap36c18p1">
<span class="m-text m-primary">Tassā me appamattāya,</span><br />
</p>
<p id="thi-ap36c18p2">
<span class="m-text m-primary">vicarantiyā yoniso;</span><br />
</p>
<p id="thi-ap36c18p3">
<span class="m-text m-primary">Yathābhūtaṁ ayaṁ kāyo,</span><br />
</p>
<p id="thi-ap36c18p4">
<span class="m-text m-primary">diṭṭho santarabāhiro.</span><br />
</p>
<p id="thi-ap36c19p1">
<span class="m-text m-primary">Atha nibbindahaṁ kāye,</span><br />
</p>
<p id="thi-ap36c19p2">
<span class="m-text m-primary">ajjhattañca virajjahaṁ;</span><br />
</p>
<p id="thi-ap36c19p3">
<span class="m-text m-primary">Appamattā visaṁyuttā,</span><br />
</p>
<p id="thi-ap36c19p4">
<span class="m-text m-primary">upasantāmhi nibbutā.</span><br />
</p>
<p id="thi-ap36c20p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap36c20p2">
<span class="m-text m-primary">dibbāya sotadhātuyā;</span><br />
</p>
<p id="thi-ap36c20p3">
<span class="m-text m-primary">Cetopariyañāṇassa,</span><br />
</p>
<p id="thi-ap36c20p4">
<span class="m-text m-primary">vasī homi mahāmune.</span><br />
</p>
<p id="thi-ap36c21p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap36c21p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap36c21p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap36c21p4">
<span class="m-text m-primary">natthi dāni punabbhavo.</span><br />
</p>
<p id="thi-ap36c22p1">
<span class="m-text m-primary">Atthadhammaniruttīsu,</span><br />
</p>
<p id="thi-ap36c22p2">
<span class="m-text m-primary">paṭibhāne tatheva ca;</span><br />
</p>
<p id="thi-ap36c22p3">
<span class="m-text m-primary">Ñāṇaṁ mama mahāvīra,</span><br />
</p>
<p id="thi-ap36c22p4">
<span class="m-text m-primary">uppannaṁ tava santike.</span><br />
</p>
<p id="thi-ap36c23p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap36c23p2">
<span class="m-text m-primary">…pe…</span><br />
</p>
<p id="thi-ap36c23p3">
<span class="m-text m-primary">viharāmi anāsavā.</span><br />
</p>
<p id="thi-ap36c24p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap36c24p2">
<span class="m-text m-primary">…pe…</span><br />
</p>
<p id="thi-ap36c24p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap36c25p1">
<span class="m-text m-primary">Paṭisambhidā catasso,</span><br />
</p>
<p id="thi-ap36c25p2">
<span class="m-text m-primary">…pe…</span><br />
</p>
<p id="thi-ap36c25p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap36c26p1">
<span class="m-text m-primary">Itthaṁ sudaṁ abhirūpanandā bhikkhunī imā gāthāyo abhāsitthāti.</span><br />
</p>
<p id="thi-ap36c27p1">
<span class="m-text m-primary">Abhirūpanandātheriyāpadānaṁ chaṭṭhaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>