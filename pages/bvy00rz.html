<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bvy00rz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="https://theravadan.org/pages/bvy00rz.html" />
  <meta property="og:description" content="22. Sikhībuddhavaṁsa “Vipassissa aparena, sambuddho dvipaduttamo; Sikhivhayo āsi jino, asamo appaṭipuggalo. Mārasenaṁ pamadditvā, patto sambodhimuttamaṁ; Dhammacakkaṁ pavattesi, anukampāya pāṇinaṁ. Dhammacakkaṁ pavattente, sikhimhi jinapuṅgave; Koṭisatasahassānaṁ, paṭhamābhisamayo ahu. Aparampi dhammaṁ desente, gaṇaseṭṭhe naruttame; Navutikoṭisahassānaṁ, dutiyābhisamayo ahu. Yamakapāṭihāriyañca, dassayante sadevake; Asītikoṭisahassānaṁ, tatiyābhisamayo …" />
  <meta name="twitter:description" content="22. Sikhībuddhavaṁsa “Vipassissa aparena, sambuddho dvipaduttamo; Sikhivhayo āsi jino, asamo appaṭipuggalo. Mārasenaṁ pamadditvā, patto sambodhimuttamaṁ; Dhammacakkaṁ pavattesi, anukampāya pāṇinaṁ. Dhammacakkaṁ pavattente, sikhimhi jinapuṅgave; Koṭisatasahassānaṁ, paṭhamābhisamayo ahu. Aparampi dhammaṁ desente, gaṇaseṭṭhe naruttame; Navutikoṭisahassānaṁ, dutiyābhisamayo ahu. Yamakapāṭihāriyañca, dassayante sadevake; Asītikoṭisahassānaṁ, tatiyābhisamayo …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="sikhibuddhavamsa">
<h2><a href="#sikhibuddhavamsa">22. Sikhībuddhavaṁsa</a></h2>
<p id="bv22c1p1">
<span class="m-text m-primary">“Vipassissa aparena,</span><br />
</p>
<p id="bv22c1p2">
<span class="m-text m-primary">sambuddho dvipaduttamo;</span><br />
</p>
<p id="bv22c1p3">
<span class="m-text m-primary">Sikhivhayo āsi jino,</span><br />
</p>
<p id="bv22c1p4">
<span class="m-text m-primary">asamo appaṭipuggalo.</span><br />
</p>
<p id="bv22c2p1">
<span class="m-text m-primary">Mārasenaṁ pamadditvā,</span><br />
</p>
<p id="bv22c2p2">
<span class="m-text m-primary">patto sambodhimuttamaṁ;</span><br />
</p>
<p id="bv22c2p3">
<span class="m-text m-primary">Dhammacakkaṁ pavattesi,</span><br />
</p>
<p id="bv22c2p4">
<span class="m-text m-primary">anukampāya pāṇinaṁ.</span><br />
</p>
<p id="bv22c3p1">
<span class="m-text m-primary">Dhammacakkaṁ pavattente,</span><br />
</p>
<p id="bv22c3p2">
<span class="m-text m-primary">sikhimhi jinapuṅgave;</span><br />
</p>
<p id="bv22c3p3">
<span class="m-text m-primary">Koṭisatasahassānaṁ,</span><br />
</p>
<p id="bv22c3p4">
<span class="m-text m-primary">paṭhamābhisamayo ahu.</span><br />
</p>
<p id="bv22c4p1">
<span class="m-text m-primary">Aparampi dhammaṁ desente,</span><br />
</p>
<p id="bv22c4p2">
<span class="m-text m-primary">gaṇaseṭṭhe naruttame;</span><br />
</p>
<p id="bv22c4p3">
<span class="m-text m-primary">Navutikoṭisahassānaṁ,</span><br />
</p>
<p id="bv22c4p4">
<span class="m-text m-primary">dutiyābhisamayo ahu.</span><br />
</p>
<p id="bv22c5p1">
<span class="m-text m-primary">Yamakapāṭihāriyañca,</span><br />
</p>
<p id="bv22c5p2">
<span class="m-text m-primary">dassayante sadevake;</span><br />
</p>
<p id="bv22c5p3">
<span class="m-text m-primary">Asītikoṭisahassānaṁ,</span><br />
</p>
<p id="bv22c5p4">
<span class="m-text m-primary">tatiyābhisamayo ahu.</span><br />
</p>
<p id="bv22c6p1">
<span class="m-text m-primary">Sannipātā tayo āsuṁ,</span><br />
</p>
<p id="bv22c6p2">
<span class="m-text m-primary">sikhissāpi mahesino;</span><br />
</p>
<p id="bv22c6p3">
<span class="m-text m-primary">Khīṇāsavānaṁ vimalānaṁ,</span><br />
</p>
<p id="bv22c6p4">
<span class="m-text m-primary">santacittāna tādinaṁ.</span><br />
</p>
<p id="bv22c7p1">
<span class="m-text m-primary">Bhikkhusatasahassānaṁ,</span><br />
</p>
<p id="bv22c7p2">
<span class="m-text m-primary">paṭhamo āsi samāgamo;</span><br />
</p>
<p id="bv22c7p3">
<span class="m-text m-primary">Asītibhikkhusahassānaṁ,</span><br />
</p>
<p id="bv22c7p4">
<span class="m-text m-primary">dutiyo āsi samāgamo.</span><br />
</p>
<p id="bv22c8p1">
<span class="m-text m-primary">Sattatibhikkhusahassānaṁ,</span><br />
</p>
<p id="bv22c8p2">
<span class="m-text m-primary">tatiyo āsi samāgamo;</span><br />
</p>
<p id="bv22c8p3">
<span class="m-text m-primary">Anupalitto padumaṁva,</span><br />
</p>
<p id="bv22c8p4">
<span class="m-text m-primary">toyamhi sampavaḍḍhitaṁ.</span><br />
</p>
<p id="bv22c9p1">
<span class="m-text m-primary">Ahaṁ tena samayena,</span><br />
</p>
<p id="bv22c9p2">
<span class="m-text m-primary">Arindamo nāma khattiyo;</span><br />
</p>
<p id="bv22c9p3">
<span class="m-text m-primary">Sambuddhappamukhaṁ saṅghaṁ,</span><br />
</p>
<p id="bv22c9p4">
<span class="m-text m-primary">Annapānena tappayiṁ.</span><br />
</p>
<p id="bv22c10p1">
<span class="m-text m-primary">Bahuṁ dussavaraṁ datvā,</span><br />
</p>
<p id="bv22c10p2">
<span class="m-text m-primary">dussakoṭiṁ anappakaṁ;</span><br />
</p>
<p id="bv22c10p3">
<span class="m-text m-primary">Alaṅkataṁ hatthiyānaṁ,</span><br />
</p>
<p id="bv22c10p4">
<span class="m-text m-primary">sambuddhassa adāsahaṁ.</span><br />
</p>
<p id="bv22c11p1">
<span class="m-text m-primary">Hatthiyānaṁ nimminitvā,</span><br />
</p>
<p id="bv22c11p2">
<span class="m-text m-primary">kappiyaṁ upanāmayiṁ;</span><br />
</p>
<p id="bv22c11p3">
<span class="m-text m-primary">Pūrayiṁ mānasaṁ mayhaṁ,</span><br />
</p>
<p id="bv22c11p4">
<span class="m-text m-primary">niccaṁ daḷhamupaṭṭhitaṁ.</span><br />
</p>
<p id="bv22c12p1">
<span class="m-text m-primary">Sopi maṁ buddho byākāsi,</span><br />
</p>
<p id="bv22c12p2">
<span class="m-text m-primary">sikhī lokagganāyako;</span><br />
</p>
<p id="bv22c12p3">
<span class="m-text m-primary">‘Ekatiṁse ito kappe,</span><br />
</p>
<p id="bv22c12p4">
<span class="m-text m-primary">ayaṁ buddho bhavissati.</span><br />
</p>
<p id="bv22c13p1">
<span class="m-text m-primary">Ahu kapilavhayā rammā,</span><br />
</p>
<p id="bv22c13p2">
<span class="m-text m-primary">…pe…</span><br />
</p>
<p id="bv22c13p3">
<span class="m-text m-primary">hessāma sammukhā imaṁ’.</span><br />
</p>
<p id="bv22c14p1">
<span class="m-text m-primary">Tassāhaṁ vacanaṁ sutvā,</span><br />
</p>
<p id="bv22c14p2">
<span class="m-text m-primary">bhiyyo cittaṁ pasādayiṁ;</span><br />
</p>
<p id="bv22c14p3">
<span class="m-text m-primary">Uttariṁ vatamadhiṭṭhāsiṁ,</span><br />
</p>
<p id="bv22c14p4">
<span class="m-text m-primary">dasapāramipūriyā.</span><br />
</p>
<p id="bv22c15p1">
<span class="m-text m-primary">Nagaraṁ aruṇavatī nāma,</span><br />
</p>
<p id="bv22c15p2">
<span class="m-text m-primary">Aruṇo nāma khattiyo;</span><br />
</p>
<p id="bv22c15p3">
<span class="m-text m-primary">Pabhāvatī nāma janikā,</span><br />
</p>
<p id="bv22c15p4">
<span class="m-text m-primary">Sikhissāpi mahesino.</span><br />
</p>
<p id="bv22c16p1">
<span class="m-text m-primary">Sattavassasahassāni,</span><br />
</p>
<p id="bv22c16p2">
<span class="m-text m-primary">agāraṁ ajjha so vasi;</span><br />
</p>
<p id="bv22c16p3">
<span class="m-text m-primary">Sucandako giri vasabho,</span><br />
</p>
<p id="bv22c16p4">
<span class="m-text m-primary">tayo pāsādamuttamā.</span><br />
</p>
<p id="bv22c17p1">
<span class="m-text m-primary">Catuvīsasahassāni,</span><br />
</p>
<p id="bv22c17p2">
<span class="m-text m-primary">nāriyo samalaṅkatā;</span><br />
</p>
<p id="bv22c17p3">
<span class="m-text m-primary">Sabbakāmā nāma nārī,</span><br />
</p>
<p id="bv22c17p4">
<span class="m-text m-primary">atulo nāma atrajo.</span><br />
</p>
<p id="bv22c18p1">
<span class="m-text m-primary">Nimitte caturo disvā,</span><br />
</p>
<p id="bv22c18p2">
<span class="m-text m-primary">hatthiyānena nikkhami;</span><br />
</p>
<p id="bv22c18p3">
<span class="m-text m-primary">Aṭṭhamāsaṁ padhānacāraṁ,</span><br />
</p>
<p id="bv22c18p4">
<span class="m-text m-primary">acarī purisuttamo.</span><br />
</p>
<p id="bv22c19p1">
<span class="m-text m-primary">Brahmunā yācito santo,</span><br />
</p>
<p id="bv22c19p2">
<span class="m-text m-primary">sikhī lokagganāyako;</span><br />
</p>
<p id="bv22c19p3">
<span class="m-text m-primary">Vatti cakkaṁ mahāvīro,</span><br />
</p>
<p id="bv22c19p4">
<span class="m-text m-primary">migadāye naruttamo.</span><br />
</p>
<p id="bv22c20p1">
<span class="m-text m-primary">Abhibhū sambhavo ceva,</span><br />
</p>
<p id="bv22c20p2">
<span class="m-text m-primary">ahesuṁ aggasāvakā;</span><br />
</p>
<p id="bv22c20p3">
<span class="m-text m-primary">Khemaṅkaro nāmupaṭṭhāko,</span><br />
</p>
<p id="bv22c20p4">
<span class="m-text m-primary">sikhissāpi mahesino.</span><br />
</p>
<p id="bv22c21p1">
<span class="m-text m-primary">Sakhilā ca padumā ca,</span><br />
</p>
<p id="bv22c21p2">
<span class="m-text m-primary">ahesuṁ aggasāvikā;</span><br />
</p>
<p id="bv22c21p3">
<span class="m-text m-primary">Bodhi tassa bhagavato,</span><br />
</p>
<p id="bv22c21p4">
<span class="m-text m-primary">puṇḍarīkoti vuccati.</span><br />
</p>
<p id="bv22c22p1">
<span class="m-text m-primary">Sirivaḍḍho ca nando ca,</span><br />
</p>
<p id="bv22c22p2">
<span class="m-text m-primary">ahesuṁ aggupaṭṭhakā;</span><br />
</p>
<p id="bv22c22p3">
<span class="m-text m-primary">Cittā ceva suguttā ca,</span><br />
</p>
<p id="bv22c22p4">
<span class="m-text m-primary">ahesuṁ aggupaṭṭhikā.</span><br />
</p>
<p id="bv22c23p1">
<span class="m-text m-primary">Uccattanena so buddho,</span><br />
</p>
<p id="bv22c23p2">
<span class="m-text m-primary">sattatihatthamuggato;</span><br />
</p>
<p id="bv22c23p3">
<span class="m-text m-primary">Kañcanagghiyasaṅkāso,</span><br />
</p>
<p id="bv22c23p4">
<span class="m-text m-primary">dvattiṁsavaralakkhaṇo.</span><br />
</p>
<p id="bv22c24p1">
<span class="m-text m-primary">Tassāpi byāmappabhā kāyā,</span><br />
</p>
<p id="bv22c24p2">
<span class="m-text m-primary">divārattiṁ nirantaraṁ;</span><br />
</p>
<p id="bv22c24p3">
<span class="m-text m-primary">Disodisaṁ niccharanti,</span><br />
</p>
<p id="bv22c24p4">
<span class="m-text m-primary">tīṇiyojanaso pabhā.</span><br />
</p>
<p id="bv22c25p1">
<span class="m-text m-primary">Sattativassasahassāni,</span><br />
</p>
<p id="bv22c25p2">
<span class="m-text m-primary">āyu tassa mahesino;</span><br />
</p>
<p id="bv22c25p3">
<span class="m-text m-primary">Tāvatā tiṭṭhamāno so,</span><br />
</p>
<p id="bv22c25p4">
<span class="m-text m-primary">tāresi janataṁ bahuṁ.</span><br />
</p>
<p id="bv22c26p1">
<span class="m-text m-primary">Dhammameghaṁ pavassetvā,</span><br />
</p>
<p id="bv22c26p2">
<span class="m-text m-primary">temayitvā sadevake;</span><br />
</p>
<p id="bv22c26p3">
<span class="m-text m-primary">Khemantaṁ pāpayitvāna,</span><br />
</p>
<p id="bv22c26p4">
<span class="m-text m-primary">nibbuto so sasāvako.</span><br />
</p>
<p id="bv22c27p1">
<span class="m-text m-primary">Anubyañjanasampannaṁ,</span><br />
</p>
<p id="bv22c27p2">
<span class="m-text m-primary">dvattiṁsavaralakkhaṇaṁ;</span><br />
</p>
<p id="bv22c27p3">
<span class="m-text m-primary">Sabbaṁ tamantarahitaṁ,</span><br />
</p>
<p id="bv22c27p4">
<span class="m-text m-primary">nanu rittā sabbasaṅkhārā.</span><br />
</p>
<p id="bv22c28p1">
<span class="m-text m-primary">Sikhī munivaro buddho,</span><br />
</p>
<p id="bv22c28p2">
<span class="m-text m-primary">Assārāmamhi nibbuto;</span><br />
</p>
<p id="bv22c28p3">
<span class="m-text m-primary">Tatthevassa thūpavaro,</span><br />
</p>
<p id="bv22c28p4">
<span class="m-text m-primary">Tīṇiyojanamuggato”ti.</span><br />
</p>
<p id="bv22c29p1">
<span class="m-text m-primary">Sikhissa bhagavato vaṁso vīsatimo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>