<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0gfz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0gfz.html" />
  <meta property="og:description" content="Metteyyavagga 3. Mettaguttheraapadāna “Himavantassāvidūre, asoko nāma pabbato; Tatthāsi assamo mayhaṁ, vissakammena māpito. Sumedho nāma sambuddho, aggo kāruṇiko muni; Nivāsayitvā pubbaṇhe, piṇḍāya me upāgami. Upāgataṁ mahāvīraṁ, sumedhaṁ lokanāyakaṁ; Paggayha sugatapattaṁ, sappitelaṁ apūrayiṁ. Datvānahaṁ buddhaseṭṭhe, sumedhe lokanāyake; Añjaliṁ paggahetvāna, bhiyyo hāsaṁ janesahaṁ. Iminā sappidānena, cetanāpaṇidhīhi ca; Devabhūto …" />
  <meta name="twitter:description" content="Metteyyavagga 3. Mettaguttheraapadāna “Himavantassāvidūre, asoko nāma pabbato; Tatthāsi assamo mayhaṁ, vissakammena māpito. Sumedho nāma sambuddho, aggo kāruṇiko muni; Nivāsayitvā pubbaṇhe, piṇḍāya me upāgami. Upāgataṁ mahāvīraṁ, sumedhaṁ lokanāyakaṁ; Paggayha sugatapattaṁ, sappitelaṁ apūrayiṁ. Datvānahaṁ buddhaseṭṭhe, sumedhe lokanāyake; Añjaliṁ paggahetvāna, bhiyyo hāsaṁ janesahaṁ. Iminā sappidānena, cetanāpaṇidhīhi ca; Devabhūto …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="metteyyavagga">
<h2><a href="#metteyyavagga">Metteyyavagga</a></h2>
<section id="mettaguttheraapadana">
<h3><a href="#mettaguttheraapadana">3. Mettaguttheraapadāna</a></h3>
<p id="tha-ap405c1p1">
<span class="m-text m-primary">“Himavantassāvidūre,</span><br />
</p>
<p id="tha-ap405c1p2">
<span class="m-text m-primary">asoko nāma pabbato;</span><br />
</p>
<p id="tha-ap405c1p3">
<span class="m-text m-primary">Tatthāsi assamo mayhaṁ,</span><br />
</p>
<p id="tha-ap405c1p4">
<span class="m-text m-primary">vissakammena māpito.</span><br />
</p>
<p id="tha-ap405c2p1">
<span class="m-text m-primary">Sumedho nāma sambuddho,</span><br />
</p>
<p id="tha-ap405c2p2">
<span class="m-text m-primary">aggo kāruṇiko muni;</span><br />
</p>
<p id="tha-ap405c2p3">
<span class="m-text m-primary">Nivāsayitvā pubbaṇhe,</span><br />
</p>
<p id="tha-ap405c2p4">
<span class="m-text m-primary">piṇḍāya me upāgami.</span><br />
</p>
<p id="tha-ap405c3p1">
<span class="m-text m-primary">Upāgataṁ mahāvīraṁ,</span><br />
</p>
<p id="tha-ap405c3p2">
<span class="m-text m-primary">sumedhaṁ lokanāyakaṁ;</span><br />
</p>
<p id="tha-ap405c3p3">
<span class="m-text m-primary">Paggayha sugatapattaṁ,</span><br />
</p>
<p id="tha-ap405c3p4">
<span class="m-text m-primary">sappitelaṁ apūrayiṁ.</span><br />
</p>
<p id="tha-ap405c4p1">
<span class="m-text m-primary">Datvānahaṁ buddhaseṭṭhe,</span><br />
</p>
<p id="tha-ap405c4p2">
<span class="m-text m-primary">sumedhe lokanāyake;</span><br />
</p>
<p id="tha-ap405c4p3">
<span class="m-text m-primary">Añjaliṁ paggahetvāna,</span><br />
</p>
<p id="tha-ap405c4p4">
<span class="m-text m-primary">bhiyyo hāsaṁ janesahaṁ.</span><br />
</p>
<p id="tha-ap405c5p1">
<span class="m-text m-primary">Iminā sappidānena,</span><br />
</p>
<p id="tha-ap405c5p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap405c5p3">
<span class="m-text m-primary">Devabhūto manusso vā,</span><br />
</p>
<p id="tha-ap405c5p4">
<span class="m-text m-primary">labhāmi vipulaṁ sukhaṁ.</span><br />
</p>
<p id="tha-ap405c6p1">
<span class="m-text m-primary">Vinipātaṁ vivajjetvā,</span><br />
</p>
<p id="tha-ap405c6p2">
<span class="m-text m-primary">saṁsarāmi bhavābhave;</span><br />
</p>
<p id="tha-ap405c6p3">
<span class="m-text m-primary">Tattha cittaṁ paṇidhitvā,</span><br />
</p>
<p id="tha-ap405c6p4">
<span class="m-text m-primary">labhāmi acalaṁ padaṁ.</span><br />
</p>
<p id="tha-ap405c7p1">
<span class="m-text m-primary">‘Lābhā tuyhaṁ suladdhaṁ te,</span><br />
</p>
<p id="tha-ap405c7p2">
<span class="m-text m-primary">yaṁ maṁ addakkhi brāhmaṇa;</span><br />
</p>
<p id="tha-ap405c7p3">
<span class="m-text m-primary">Mama dassanamāgamma,</span><br />
</p>
<p id="tha-ap405c7p4">
<span class="m-text m-primary">arahattaṁ bhavissati.</span><br />
</p>
<p id="tha-ap405c8p1">
<span class="m-text m-primary">Vissattho hohi mā bhāyi,</span><br />
</p>
<p id="tha-ap405c8p2">
<span class="m-text m-primary">adhigantvā mahāyasaṁ;</span><br />
</p>
<p id="tha-ap405c8p3">
<span class="m-text m-primary">Mamañhi sappiṁ datvāna,</span><br />
</p>
<p id="tha-ap405c8p4">
<span class="m-text m-primary">parimokkhasi jātiyā’.</span><br />
</p>
<p id="tha-ap405c9p1">
<span class="m-text m-primary">Iminā sappidānena,</span><br />
</p>
<p id="tha-ap405c9p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap405c9p3">
<span class="m-text m-primary">Devabhūto manusso vā,</span><br />
</p>
<p id="tha-ap405c9p4">
<span class="m-text m-primary">labhase vipulaṁ sukhaṁ.</span><br />
</p>
<p id="tha-ap405c10p1">
<span class="m-text m-primary">Iminā sappidānena,</span><br />
</p>
<p id="tha-ap405c10p2">
<span class="m-text m-primary">mettacittavatāya ca;</span><br />
</p>
<p id="tha-ap405c10p3">
<span class="m-text m-primary">Aṭṭhārase kappasate,</span><br />
</p>
<p id="tha-ap405c10p4">
<span class="m-text m-primary">devaloke ramissasi.</span><br />
</p>
<p id="tha-ap405c11p1">
<span class="m-text m-primary">Aṭṭhatiṁsatikkhattuñca,</span><br />
</p>
<p id="tha-ap405c11p2">
<span class="m-text m-primary">devarājā bhavissasi;</span><br />
</p>
<p id="tha-ap405c11p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap405c11p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap405c12p1">
<span class="m-text m-primary">Ekapaññāsakkhattuñca,</span><br />
</p>
<p id="tha-ap405c12p2">
<span class="m-text m-primary">cakkavattī bhavissasi;</span><br />
</p>
<p id="tha-ap405c12p3">
<span class="m-text m-primary">Cāturanto vijitāvī,</span><br />
</p>
<p id="tha-ap405c12p4">
<span class="m-text m-primary">jambumaṇḍassa issaro.</span><br />
</p>
<p id="tha-ap405c13p1">
<span class="m-text m-primary">Mahāsamuddovakkhobho,</span><br />
</p>
<p id="tha-ap405c13p2">
<span class="m-text m-primary">duddharo pathavī yathā;</span><br />
</p>
<p id="tha-ap405c13p3">
<span class="m-text m-primary">Evamevaṁ ca te bhogā,</span><br />
</p>
<p id="tha-ap405c13p4">
<span class="m-text m-primary">appameyyā bhavissare.</span><br />
</p>
<p id="tha-ap405c14p1">
<span class="m-text m-primary">Saṭṭhikoṭī hiraññassa,</span><br />
</p>
<p id="tha-ap405c14p2">
<span class="m-text m-primary">cajitvā pabbajiṁ ahaṁ;</span><br />
</p>
<p id="tha-ap405c14p3">
<span class="m-text m-primary">Kiṁ kusalaṁ gavesanto,</span><br />
</p>
<p id="tha-ap405c14p4">
<span class="m-text m-primary">bāvariṁ upasaṅkamiṁ.</span><br />
</p>
<p id="tha-ap405c15p1">
<span class="m-text m-primary">Tattha mante adhīyāmi,</span><br />
</p>
<p id="tha-ap405c15p2">
<span class="m-text m-primary">chaḷaṅgaṁ nāma lakkhaṇaṁ;</span><br />
</p>
<p id="tha-ap405c15p3">
<span class="m-text m-primary">Tamandhakāraṁ vidhamaṁ,</span><br />
</p>
<p id="tha-ap405c15p4">
<span class="m-text m-primary">uppajji tvaṁ mahāmuni.</span><br />
</p>
<p id="tha-ap405c16p1">
<span class="m-text m-primary">Tava dassanakāmohaṁ,</span><br />
</p>
<p id="tha-ap405c16p2">
<span class="m-text m-primary">āgatomhi mahāmuni;</span><br />
</p>
<p id="tha-ap405c16p3">
<span class="m-text m-primary">Tava dhammaṁ suṇitvāna,</span><br />
</p>
<p id="tha-ap405c16p4">
<span class="m-text m-primary">pattomhi acalaṁ padaṁ.</span><br />
</p>
<p id="tha-ap405c17p1">
<span class="m-text m-primary">Tiṁsakappasahassamhi,</span><br />
</p>
<p id="tha-ap405c17p2">
<span class="m-text m-primary">sappiṁ buddhassadāsahaṁ;</span><br />
</p>
<p id="tha-ap405c17p3">
<span class="m-text m-primary">Etthantare nābhijāne,</span><br />
</p>
<p id="tha-ap405c17p4">
<span class="m-text m-primary">sappiṁ viññāpitaṁ mayā.</span><br />
</p>
<p id="tha-ap405c18p1">
<span class="m-text m-primary">Mama saṅkappamaññāya,</span><br />
</p>
<p id="tha-ap405c18p2">
<span class="m-text m-primary">uppajjati yadicchakaṁ;</span><br />
</p>
<p id="tha-ap405c18p3">
<span class="m-text m-primary">Cittamaññāya nibbattaṁ,</span><br />
</p>
<p id="tha-ap405c18p4">
<span class="m-text m-primary">sabbe santappayāmahaṁ.</span><br />
</p>
<p id="tha-ap405c19p1">
<span class="m-text m-primary">Aho buddhā aho dhammā,</span><br />
</p>
<p id="tha-ap405c19p2">
<span class="m-text m-primary">aho no satthu sampadā;</span><br />
</p>
<p id="tha-ap405c19p3">
<span class="m-text m-primary">Thokañhi sappiṁ datvāna,</span><br />
</p>
<p id="tha-ap405c19p4">
<span class="m-text m-primary">appameyyaṁ labhāmahaṁ.</span><br />
</p>
<p id="tha-ap405c20p1">
<span class="m-text m-primary">Mahāsamudde udakaṁ,</span><br />
</p>
<p id="tha-ap405c20p2">
<span class="m-text m-primary">yāvatā nerupassato;</span><br />
</p>
<p id="tha-ap405c20p3">
<span class="m-text m-primary">Mama sappiṁ upādāya,</span><br />
</p>
<p id="tha-ap405c20p4">
<span class="m-text m-primary">kalabhāgaṁ na hessati.</span><br />
</p>
<p id="tha-ap405c21p1">
<span class="m-text m-primary">Yāvatā cakkavāḷassa,</span><br />
</p>
<p id="tha-ap405c21p2">
<span class="m-text m-primary">kariyantassa rāsito;</span><br />
</p>
<p id="tha-ap405c21p3">
<span class="m-text m-primary">Mama nibbattavatthānaṁ,</span><br />
</p>
<p id="tha-ap405c21p4">
<span class="m-text m-primary">okāso so na sammati.</span><br />
</p>
<p id="tha-ap405c22p1">
<span class="m-text m-primary">Pabbatarājā himavā,</span><br />
</p>
<p id="tha-ap405c22p2">
<span class="m-text m-primary">pavaropi siluccayo;</span><br />
</p>
<p id="tha-ap405c22p3">
<span class="m-text m-primary">Mamānulittagandhassa,</span><br />
</p>
<p id="tha-ap405c22p4">
<span class="m-text m-primary">upanidhiṁ na hessati.</span><br />
</p>
<p id="tha-ap405c23p1">
<span class="m-text m-primary">Vatthaṁ gandhañca sappiñca,</span><br />
</p>
<p id="tha-ap405c23p2">
<span class="m-text m-primary">aññañca diṭṭhadhammikaṁ;</span><br />
</p>
<p id="tha-ap405c23p3">
<span class="m-text m-primary">Asaṅkhatañca nibbānaṁ,</span><br />
</p>
<p id="tha-ap405c23p4">
<span class="m-text m-primary">sappidānassidaṁ phalaṁ.</span><br />
</p>
<p id="tha-ap405c24p1">
<span class="m-text m-primary">Satipaṭṭhānasayano,</span><br />
</p>
<p id="tha-ap405c24p2">
<span class="m-text m-primary">samādhijhānagocaro;</span><br />
</p>
<p id="tha-ap405c24p3">
<span class="m-text m-primary">Bojjhaṅgabhojano ajja,</span><br />
</p>
<p id="tha-ap405c24p4">
<span class="m-text m-primary">sappidānassidaṁ phalaṁ.</span><br />
</p>
<p id="tha-ap405c25p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap405c25p2">
<span class="m-text m-primary">…pe…</span><br />
</p>
<p id="tha-ap405c25p3">
<span class="m-text m-primary">viharāmi anāsavo.</span><br />
</p>
<p id="tha-ap405c26p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap405c26p2">
<span class="m-text m-primary">…pe…</span><br />
</p>
<p id="tha-ap405c26p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap405c27p1">
<span class="m-text m-primary">Paṭisambhidā catasso,</span><br />
</p>
<p id="tha-ap405c27p2">
<span class="m-text m-primary">…pe…</span><br />
</p>
<p id="tha-ap405c27p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap405c28p1">
<span class="m-text m-primary">Itthaṁ sudaṁ āyasmā mettagū thero imā gāthāyo abhāsitthāti.</span><br />
</p>
<p id="tha-ap405c29p1">
<span class="m-text m-primary">Mettaguttherassāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>