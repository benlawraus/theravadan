<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/ne0036.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://theravadan.org/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/ne0035.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0037.html">Next</a></div>
</div>
<section id="nayasamutthana">
<span id="ne36c0p2"></span><h2><span class="pali m-text">5. Nayasamuṭṭhāna</span></h2>
<p id="ne36c1p1">
<span class="pali m-text">Tattha katamaṁ nayasamuṭṭhānaṁ?</span><br />
</p>
<p id="ne36c1p2">
<span class="pali m-text">Pubbā koṭi na paññāyati avijjāya ca bhavataṇhāya ca, tattha avijjānīvaraṇaṁ taṇhāsaṁyojanaṁ.</span><br />
</p>
<p id="ne36c1p3">
<span class="pali m-text">Avijjānīvaraṇā sattā avijjāsaṁyuttā avijjāpakkhena vicaranti, te vuccanti diṭṭhicaritāti.</span><br />
</p>
<p id="ne36c1p4">
<span class="pali m-text">Taṇhāsaṁyojanā sattā taṇhāsaṁyuttā taṇhāpakkhena vicaranti, te vuccanti taṇhācaritāti.</span><br />
</p>
<p id="ne36c1p5">
<span class="pali m-text">Diṭṭhicaritā ito bahiddhā pabbajitā attakilamathānuyogamanuyuttā viharanti.</span><br />
</p>
<p id="ne36c1p6">
<span class="pali m-text">Taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti.</span><br />
</p>
<p id="ne36c2p1">
<span class="pali m-text">Tattha kiṅkāraṇaṁ yaṁ diṭṭhicaritā ito bahiddhā pabbajitā attakilamathānuyogamanuyuttā viharanti, taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti?</span><br />
</p>
<p id="ne36c2p2">
<span class="pali m-text">Ito bahiddhā natthi saccavavatthānaṁ, kuto catusaccappakāsanā vā samathavipassanākosallaṁ vā upasamasukhappatti vā.</span><br />
</p>
<p id="ne36c2p3">
<span class="pali m-text">Te upasamasukhassa anabhiññā viparītacetā evamāhaṁsu “natthi sukhena sukhaṁ, dukkhena nāma sukhaṁ adhigantabban”ti.</span><br />
</p>
<p id="ne36c2p4">
<span class="pali m-text">Yo kāme paṭisevati, so lokaṁ vaḍḍhayati, yo lokaṁ vaḍḍhayati, so bahuṁ puññaṁ pasavatīti te evaṁsaññī evaṁdiṭṭhī dukkhena sukhaṁ patthayamānā kāmesu puññasaññī attakilamathānuyogamanuyuttā ca viharanti kāmasukhallikānuyogamanuyuttā ca, te tadabhiññā santā rogameva vaḍḍhayanti, gaṇḍameva vaḍḍhayanti, sallameva vaḍḍhayanti, te rogābhitunnā gaṇḍapaṭipīḷitā sallānuviddhā nirayatiracchānayonipetāsuresu ummujjanimujjāni karontā ugghātanigghātaṁ paccanubhontā rogagaṇḍasallabhesajjaṁ na vindanti.</span><br />
</p>
<p id="ne36c2p5">
<span class="pali m-text">Tattha attakilamathānuyogo kāmasukhallikānuyogo ca saṅkileso, samathavipassanā vodānaṁ.</span><br />
</p>
<p id="ne36c2p6">
<span class="pali m-text">Attakilamathānuyogo kāmasukhallikānuyogo ca rogo, samathavipassanā roganigghātakabhesajjaṁ.</span><br />
</p>
<p id="ne36c2p7">
<span class="pali m-text">Attakilamathānuyogo kāmasukhallikānuyogo ca gaṇḍo, samathavipassanā gaṇḍanigghātakabhesajjaṁ.</span><br />
</p>
<p id="ne36c2p8">
<span class="pali m-text">Attakilamathānuyogo kāmasukhallikānuyogo ca sallo, samathavipassanā salluddharaṇabhesajjaṁ.</span><br />
</p>
<p id="ne36c3p1">
<span class="pali m-text">Tattha saṅkileso dukkhaṁ, tadabhisaṅgo taṇhā samudayo, taṇhānirodho dukkhanirodho, samathavipassanā dukkhanirodhagāminī paṭipadā, imāni cattāri saccāni.</span><br />
</p>
<p id="ne36c3p2">
<span class="pali m-text">Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.</span><br />
</p>
<p id="ne36c4p1">
<span class="pali m-text">Tattha diṭṭhicaritā rūpaṁ attato upagacchanti.</span><br />
</p>
<p id="ne36c4p2">
<span class="pali m-text">Vedanaṁ …pe…</span><br />
</p>
<p id="ne36c4p3">
<span class="pali m-text">saññaṁ …</span><br />
</p>
<p id="ne36c4p4">
<span class="pali m-text">saṅkhāre …</span><br />
</p>
<p id="ne36c4p5">
<span class="pali m-text">viññāṇaṁ attato upagacchanti.</span><br />
</p>
<p id="ne36c4p6">
<span class="pali m-text">Taṇhācaritā rūpavantaṁ attānaṁ upagacchanti.</span><br />
</p>
<p id="ne36c4p7">
<span class="pali m-text">Attani vā rūpaṁ, rūpasmiṁ vā attānaṁ,</span><br />
</p>
<p id="ne36c4p8">
<span class="pali m-text">vedanāvantaṁ …pe…</span><br />
</p>
<p id="ne36c4p9">
<span class="pali m-text">saññāvantaṁ …</span><br />
</p>
<p id="ne36c4p10">
<span class="pali m-text">saṅkhāravantaṁ …</span><br />
</p>
<p id="ne36c4p11">
<span class="pali m-text">viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ, ayaṁ vuccati vīsativatthukā sakkāyadiṭṭhi.</span><br />
</p>
<p id="ne36c5p1">
<span class="pali m-text">Tassā paṭipakkho lokuttarā sammādiṭṭhi, anvāyikā sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi, ayaṁ ariyo aṭṭhaṅgiko maggo.</span><br />
</p>
<p id="ne36c5p2">
<span class="pali m-text">Te tayo khandhā sīlakkhandho samādhikkhandho paññākkhandho.</span><br />
</p>
<p id="ne36c5p3">
<span class="pali m-text">Sīlakkhandho samādhikkhandho ca samatho, paññākkhandho vipassanā.</span><br />
</p>
<p id="ne36c5p4">
<span class="pali m-text">Tattha sakkāyo dukkhaṁ, sakkāyasamudayo dukkhasamudayo, sakkāyanirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni.</span><br />
</p>
<p id="ne36c5p5">
<span class="pali m-text">Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.</span><br />
</p>
<p id="ne36c6p1">
<span class="pali m-text">Tattha ye rūpaṁ attato upagacchanti.</span><br />
</p>
<p id="ne36c6p2">
<span class="pali m-text">Vedanaṁ …pe…</span><br />
</p>
<p id="ne36c6p3">
<span class="pali m-text">saññaṁ …</span><br />
</p>
<p id="ne36c6p4">
<span class="pali m-text">saṅkhāre …</span><br />
</p>
<p id="ne36c6p5">
<span class="pali m-text">viññāṇaṁ attato upagacchanti.</span><br />
</p>
<p id="ne36c6p6">
<span class="pali m-text">Ime vuccanti “ucchedavādino”ti.</span><br />
</p>
<p id="ne36c6p7">
<span class="pali m-text">Ye rūpavantaṁ attānaṁ upagacchanti.</span><br />
</p>
<p id="ne36c6p8">
<span class="pali m-text">Attani vā rūpaṁ, rūpasmiṁ vā attānaṁ.</span><br />
</p>
<p id="ne36c6p9">
<span class="pali m-text">Ye vedanāvantaṁ …pe…</span><br />
</p>
<p id="ne36c6p10">
<span class="pali m-text">ye saññāvantaṁ …</span><br />
</p>
<p id="ne36c6p11">
<span class="pali m-text">ye saṅkhāravantaṁ …</span><br />
</p>
<p id="ne36c6p12">
<span class="pali m-text">ye viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ.</span><br />
</p>
<p id="ne36c6p13">
<span class="pali m-text">Ime vuccanti “sassatavādino”ti, tattha ucchedasassatavādā ubho antā, ayaṁ saṁsārapavatti.</span><br />
</p>
<p id="ne36c6p14">
<span class="pali m-text">Tassa paṭipakkho majjhimā paṭipadā ariyo aṭṭhaṅgiko maggo, ayaṁ saṁsāranivatti.</span><br />
</p>
<p id="ne36c6p15">
<span class="pali m-text">Tattha pavatti dukkhaṁ, tadabhisaṅgo taṇhā samudayo, taṇhānirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni.</span><br />
</p>
<p id="ne36c6p16">
<span class="pali m-text">Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.</span><br />
</p>
<p id="ne36c7p1">
<span class="pali m-text">Tattha ucchedasassataṁ samāsato vīsativatthukā sakkāyadiṭṭhi, vitthārato dvāsaṭṭhi diṭṭhigatāni, tesaṁ paṭipakkho tecattālīsaṁ bodhipakkhiyā dhammā aṭṭha vimokkhā dasa kasiṇāyatanāni.</span><br />
</p>
<p id="ne36c7p2">
<span class="pali m-text">Dvāsaṭṭhi diṭṭhigatāni mohajālaṁ anādianidhanappavattaṁ.</span><br />
</p>
<p id="ne36c7p3">
<span class="pali m-text">Tecattālīsaṁ bodhipakkhiyā dhammā ñāṇavajiraṁ mohajālappadālanaṁ.</span><br />
</p>
<p id="ne36c7p4">
<span class="pali m-text">Tattha moho avijjā, jālaṁ bhavataṇhā, tena vuccati “pubbā koṭi na paññāyati avijjāya ca bhavataṇhāya cā”ti.</span><br />
</p>
<p id="ne36c8p1">
<span class="pali m-text">Tattha diṭṭhicarito asmiṁ sāsane pabbajito sallekhānusantatavutti bhavati sallekhe tibbagāravo.</span><br />
</p>
<p id="ne36c8p2">
<span class="pali m-text">Taṇhācarito asmiṁ sāsane pabbajito sikkhānusantatavutti bhavati sikkhāya tibbagāravo.</span><br />
</p>
<p id="ne36c8p3">
<span class="pali m-text">Diṭṭhicarito sammattaniyāmaṁ okkamanto dhammānusārī bhavati.</span><br />
</p>
<p id="ne36c8p4">
<span class="pali m-text">Taṇhācarito sammattaniyāmaṁ okkamanto saddhānusārī bhavati, diṭṭhicarito sukhāya paṭipadāya dandhābhiññāya khippābhiññāya ca niyyāti.</span><br />
</p>
<p id="ne36c8p5">
<span class="pali m-text">Taṇhācarito dukkhāya paṭipadāya dandhābhiññāya khippābhiññāya ca niyyāti.</span><br />
</p>
<p id="ne36c9p1">
<span class="pali m-text">Tattha kiṅkāraṇaṁ, yaṁ taṇhācarito dukkhāya paṭipadāya dandhābhiññāya khippābhiññāya ca niyyāti, tassa hi kāmā apariccattā bhavanti, so kāmehi viveciyamāno dukkhena paṭinissarati dandhañca dhammaṁ ājānāti?</span><br />
</p>
<p id="ne36c9p2">
<span class="pali m-text">Yo panāyaṁ diṭṭhicarito ayaṁ āditoyeva kāmehi anatthiko bhavati.</span><br />
</p>
<p id="ne36c9p3">
<span class="pali m-text">So tato viveciyamāno khippañca paṭinissarati, khippañca dhammaṁ ājānāti.</span><br />
</p>
<p id="ne36c9p4">
<span class="pali m-text">Dukkhāpi paṭipadā duvidhā dandhābhiññā ca khippābhiññā ca.</span><br />
</p>
<p id="ne36c9p5">
<span class="pali m-text">Sukhāpi paṭipadā duvidhā dandhābhiññā ca khippābhiññā ca.</span><br />
</p>
<p id="ne36c9p6">
<span class="pali m-text">Sattāpi duvidhā mudindriyāpi tikkhindriyāpi.</span><br />
</p>
<p id="ne36c9p7">
<span class="pali m-text">Ye mudindriyā, te dandhañca paṭinissaranti dandhañca dhammaṁ ājānanti.</span><br />
</p>
<p id="ne36c9p8">
<span class="pali m-text">Ye tikkhindriyā, te khippañca paṭinissaranti, khippañca dhammaṁ ājānanti, imā catasso paṭipadā.</span><br />
</p>
<p id="ne36c9p9">
<span class="pali m-text">Ye hi keci niyyiṁsu vā niyyanti vā niyyissanti vā, te imāhi eva catūhi paṭipadāhi.</span><br />
</p>
<p id="ne36c9p10">
<span class="pali m-text">Evaṁ ariyā catukkamaggaṁ paññāpenti abudhajanasevitāya bālakantāya rattavāsiniyā nandiyā bhavataṇhāya avaṭṭanatthaṁ.</span><br />
</p>
<p id="ne36c9p11">
<span class="pali m-text">Ayaṁ vuccati nandiyāvaṭṭassa nayassa bhūmīti, tenāha “taṇhañca avijjampi ca samathenā”ti.</span><br />
</p>
<p id="ne36c10p1">
<span class="pali m-text">Veyyākaraṇesu hi ye kusalākusalāti te duvidhā upaparikkhitabbā—</span><br />
</p>
<p id="ne36c10p2">
<span class="pali m-text">lokavaṭṭānusārī ca lokavivaṭṭānusārī ca.</span><br />
</p>
<p id="ne36c10p3">
<span class="pali m-text">Vaṭṭaṁ nāma saṁsāro.</span><br />
</p>
<p id="ne36c10p4">
<span class="pali m-text">Vivaṭṭaṁ nibbānaṁ.</span><br />
</p>
<p id="ne36c10p5">
<span class="pali m-text">Kammakilesā hetu saṁsārassa.</span><br />
</p>
<p id="ne36c10p6">
<span class="pali m-text">Tattha kammaṁ cetanā cetasikañca niddisitabbaṁ.</span><br />
</p>
<p id="ne36c10p7">
<span class="pali m-text">Taṁ kathaṁ daṭṭhabbaṁ?</span><br />
</p>
<p id="ne36c10p8">
<span class="pali m-text">Upacayena sabbepi kilesā catūhi vipallāsehi niddisitabbā.</span><br />
</p>
<p id="ne36c10p9">
<span class="pali m-text">Te kattha daṭṭhabbā?</span><br />
</p>
<p id="ne36c10p10">
<span class="pali m-text">Dasa vatthuke kilesapuñje.</span><br />
</p>
<p id="ne36c10p11">
<span class="pali m-text">Katamāni dasa vatthūni?</span><br />
</p>
<p id="ne36c10p12">
<span class="pali m-text">Cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo cattāri agatigamanāni.</span><br />
</p>
<p id="ne36c10p13">
<span class="pali m-text">Paṭhame āhāre paṭhamo vipallāso, dutiye āhāre dutiyo vipallāso, tatiye āhāre tatiyo vipallāso, catutthe āhāre catuttho vipallāso.</span><br />
</p>
<p id="ne36c10p14">
<span class="pali m-text">Paṭhame vipallāse paṭhamaṁ upādānaṁ.</span><br />
</p>
<p id="ne36c10p15">
<span class="pali m-text">Dutiye vipallāse dutiyaṁ upādānaṁ, tatiye vipallāse tatiyaṁ upādānaṁ, catutthe vipallāse catutthaṁ upādānaṁ.</span><br />
</p>
<p id="ne36c10p16">
<span class="pali m-text">Paṭhame upādāne paṭhamo yogo, dutiye upādāne dutiyo yogo, tatiye upādāne tatiyo yogo, catutthe upādāne catuttho yogo.</span><br />
</p>
<p id="ne36c10p17">
<span class="pali m-text">Paṭhame yoge paṭhamo gantho, dutiye yoge dutiyo gantho, tatiye yoge tatiyo gantho, catutthe yoge catuttho gantho.</span><br />
</p>
<p id="ne36c10p18">
<span class="pali m-text">Paṭhame ganthe paṭhamo āsavo, dutiye ganthe dutiyo āsavo, tatiye ganthe tatiyo āsavo, catutthe ganthe catuttho āsavo.</span><br />
</p>
<p id="ne36c10p19">
<span class="pali m-text">Paṭhame āsave paṭhamo ogho, dutiye āsave dutiyo ogho, tatiye āsave tatiyo ogho, catutthe āsave catuttho ogho.</span><br />
</p>
<p id="ne36c10p20">
<span class="pali m-text">Paṭhame oghe paṭhamo sallo, dutiye oghe dutiyo sallo, tatiye oghe tatiyo sallo, catutthe oghe catuttho sallo.</span><br />
</p>
<p id="ne36c10p21">
<span class="pali m-text">Paṭhame salle paṭhamā viññāṇaṭṭhiti, dutiye salle dutiyā viññāṇaṭṭhiti, tatiye salle tatiyā viññāṇaṭṭhiti, catutthe salle catutthī viññāṇaṭṭhiti.</span><br />
</p>
<p id="ne36c10p22">
<span class="pali m-text">Paṭhamāyaṁ viññāṇaṭṭhitiyaṁ paṭhamaṁ agatigamanaṁ, dutiyāyaṁ viññāṇaṭṭhitiyaṁ dutiyaṁ agatigamanaṁ, tatiyāyaṁ viññāṇaṭṭhitiyaṁ tatiyaṁ agatigamanaṁ, catutthiyaṁ viññāṇaṭṭhitiyaṁ catutthaṁ agatigamanaṁ.</span><br />
</p>
<p id="ne36c11p1">
<span class="pali m-text">Tattha yo ca kabaḷīkāro āhāro phasso āhāro, ime taṇhācaritassa puggalassa upakkilesā.</span><br />
</p>
<p id="ne36c11p2">
<span class="pali m-text">Yo ca manosañcetanāhāro yo ca viññāṇāhāro, ime diṭṭhicaritassa puggalassa upakkilesā.</span><br />
</p>
<p id="ne36c11p3">
<span class="pali m-text">Tattha yo ca “asubhe subhan”ti vipallāso, yo ca “dukkhe sukhan”ti vipallāso, ime taṇhācaritassa puggalassa upakkilesā.</span><br />
</p>
<p id="ne36c11p4">
<span class="pali m-text">Yo ca “anicce niccan”ti vipallāso, yo ca “anattani attā”ti vipallāso, ime diṭṭhicaritassa puggalassa upakkilesā.</span><br />
</p>
<p id="ne36c11p5">
<span class="pali m-text">Tattha yañca kāmupādānaṁ yañca bhavupādānaṁ, ime taṇhācaritassa puggalassa upakkilesā.</span><br />
</p>
<p id="ne36c11p6">
<span class="pali m-text">Yañca diṭṭhupādānaṁ yañca attavādupādānaṁ, ime diṭṭhicaritassa puggalassa upakkilesā.</span><br />
</p>
<p id="ne36c11p7">
<span class="pali m-text">Tattha yo ca kāmayogo, yo ca bhavayogo, ime taṇhācaritassa puggalassa upakkilesā.</span><br />
</p>
<p id="ne36c11p8">
<span class="pali m-text">Yo ca diṭṭhiyogo, yo ca avijjāyogo, ime diṭṭhicaritassa puggalassa upakkilesā.</span><br />
</p>
<p id="ne36c11p9">
<span class="pali m-text">Tattha yo ca abhijjhākāyagantho, yo ca byāpādo kāyagantho, ime taṇhācaritassa puggalassa upakkilesā.</span><br />
</p>
<p id="ne36c11p10">
<span class="pali m-text">Yo ca parāmāsakāyagantho, yo ca idaṁsaccābhinivesakāyagantho, ime diṭṭhicaritassa puggalassa upakkilesā.</span><br />
</p>
<p id="ne36c11p11">
<span class="pali m-text">Tattha yo ca kāmāsavo, yo ca bhavāsavo, ime taṇhācaritassa puggalassa upakkilesā.</span><br />
</p>
<p id="ne36c11p12">
<span class="pali m-text">Yo ca diṭṭhāsavo, yo ca avijjāsavo, ime diṭṭhicaritassa puggalassa upakkilesā.</span><br />
</p>
<p id="ne36c11p13">
<span class="pali m-text">Tattha yo ca kāmogho, yo ca bhavogho, ime taṇhācaritassa puggalassa upakkilesā.</span><br />
</p>
<p id="ne36c11p14">
<span class="pali m-text">Yo ca diṭṭhogho, yo ca avijjogho, ime diṭṭhicaritassa puggalassa upakkilesā.</span><br />
</p>
<p id="ne36c11p15">
<span class="pali m-text">Tattha yo ca rāgasallo, yo ca dosasallo, ime taṇhācaritassa puggalassa upakkilesā.</span><br />
</p>
<p id="ne36c11p16">
<span class="pali m-text">Yo ca mānasallo, yo ca mohasallo, ime diṭṭhicaritassa puggalassa upakkilesā.</span><br />
</p>
<p id="ne36c11p17">
<span class="pali m-text">Tattha yā ca rūpūpagā viññāṇaṭṭhiti, yā ca vedanūpagā viññāṇaṭṭhiti, ime taṇhācaritassa puggalassa upakkilesā.</span><br />
</p>
<p id="ne36c11p18">
<span class="pali m-text">Yā ca saññūpagā viññāṇaṭṭhiti, yā ca saṅkhārūpagā viññāṇaṭṭhiti, ime diṭṭhicaritassa puggalassa upakkilesā.</span><br />
</p>
<p id="ne36c11p19">
<span class="pali m-text">Tattha yañca chandā agatigamanaṁ yañca dosā agatigamanaṁ, ime taṇhācaritassa puggalassa upakkilesā.</span><br />
</p>
<p id="ne36c11p20">
<span class="pali m-text">Yañca bhayā agatigamanaṁ, yañca mohā agatigamanaṁ, ime diṭṭhicaritassa puggalassa upakkilesā.</span><br />
</p>
<p id="ne36c12p1">
<span class="pali m-text">Tattha kabaḷīkāre āhāre “asubhe subhan”ti vipallāso, phasse āhāre “dukkhe sukhan”ti vipallāso, viññāṇe āhāre “anicce niccan”ti vipallāso, manosañcetanāya āhāre “anattani attā”ti vipallāso.</span><br />
</p>
<p id="ne36c12p2">
<span class="pali m-text">Paṭhame vipallāse ṭhito kāme upādiyati, idaṁ vuccati kāmupādānaṁ;</span><br />
</p>
<p id="ne36c12p3">
<span class="pali m-text">dutiye vipallāse ṭhito anāgataṁ bhavaṁ upādiyati, idaṁ vuccati bhavupādānaṁ;</span><br />
</p>
<p id="ne36c12p4">
<span class="pali m-text">tatiye vipallāse ṭhito saṁsārābhinandiniṁ diṭṭhiṁ upādiyati, idaṁ vuccati diṭṭhupādānaṁ;</span><br />
</p>
<p id="ne36c12p5">
<span class="pali m-text">catutthe vipallāse ṭhito attānaṁ kappiyaṁ upādiyati, idaṁ vuccati attavādupādānaṁ.</span><br />
</p>
<p id="ne36c13p1">
<span class="pali m-text">Kāmupādānena kāmehi saṁyujjati, ayaṁ vuccati kāmayogo;</span><br />
</p>
<p id="ne36c13p2">
<span class="pali m-text">bhavupādānena bhavehi saṁyujjati, ayaṁ vuccati bhavayogo;</span><br />
</p>
<p id="ne36c13p3">
<span class="pali m-text">diṭṭhupādānena pāpikāya diṭṭhiyā saṁyujjati, ayaṁ vuccati diṭṭhiyogo;</span><br />
</p>
<p id="ne36c13p4">
<span class="pali m-text">attavādupādānena avijjāya saṁyujjati, ayaṁ vuccati avijjāyogo.</span><br />
</p>
<p id="ne36c14p1">
<span class="pali m-text">Paṭhame yoge ṭhito abhijjhāya kāyaṁ ganthati, ayaṁ vuccati abhijjhākāyagantho;</span><br />
</p>
<p id="ne36c14p2">
<span class="pali m-text">dutiye yoge ṭhito byāpādena kāyaṁ ganthati, ayaṁ vuccati byāpādakāyagantho;</span><br />
</p>
<p id="ne36c14p3">
<span class="pali m-text">tatiye yoge ṭhito parāmāsena kāyaṁ ganthati, ayaṁ vuccati parāmāsakāyagantho;</span><br />
</p>
<p id="ne36c14p4">
<span class="pali m-text">catutthe yoge ṭhito idaṁsaccābhinivesena kāyaṁ ganthati, ayaṁ vuccati idaṁsaccābhinivesakāyagantho.</span><br />
</p>
<p id="ne36c15p1">
<span class="pali m-text">Tassa evaṅganthitā kilesā āsavanti.</span><br />
</p>
<p id="ne36c15p2">
<span class="pali m-text">Kuto ca vuccati āsavantīti?</span><br />
</p>
<p id="ne36c15p3">
<span class="pali m-text">Anusayato vā pariyuṭṭhānato vā.</span><br />
</p>
<p id="ne36c15p4">
<span class="pali m-text">Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁsaccābhinivesakāyaganthena avijjāsavo.</span><br />
</p>
<p id="ne36c16p1">
<span class="pali m-text">Tassa ime cattāro āsavā vepullaṁ gatā oghā bhavanti.</span><br />
</p>
<p id="ne36c16p2">
<span class="pali m-text">Iti āsavavepullā oghavepullaṁ.</span><br />
</p>
<p id="ne36c16p3">
<span class="pali m-text">Tattha kāmāsavena kāmogho, bhavāsavena bhavogho, diṭṭhāsavena diṭṭhogho, avijjāsavena avijjogho.</span><br />
</p>
<p id="ne36c17p1">
<span class="pali m-text">Tassa ime cattāro oghā anusayasahagatā ajjhāsayaṁ anupaviṭṭhā hadayaṁ āhacca tiṭṭhanti, tena vuccanti sallāiti.</span><br />
</p>
<p id="ne36c17p2">
<span class="pali m-text">Tattha kāmoghena rāgasallo, bhavoghena dosasallo, diṭṭhoghena mānasallo, avijjoghena mohasallo.</span><br />
</p>
<p id="ne36c18p1">
<span class="pali m-text">Tassa imehi catūhi sallehi pariyādinnaṁ viññāṇaṁ catūsu dhammesu saṇṭhahati rūpe vedanāya saññāya saṅkhāresu.</span><br />
</p>
<p id="ne36c18p2">
<span class="pali m-text">Tattha rāgasallena nandūpasecanena viññāṇena rūpūpagā viññāṇaṭṭhiti, dosasallena nandūpasecanena viññāṇena vedanūpagā viññāṇaṭṭhiti, mānasallena nandūpasecanena viññāṇena saññūpagā viññāṇaṭṭhiti, mohasallena nandūpasecanena viññāṇena saṅkhārūpagā viññāṇaṭṭhiti.</span><br />
</p>
<p id="ne36c19p1">
<span class="pali m-text">Tassa imāhi catūhi viññāṇaṭṭhitīhi upatthaddhaṁ viññāṇaṁ catūhi dhammehi agatiṁ gacchati chandā dosā bhayā mohā.</span><br />
</p>
<p id="ne36c19p2">
<span class="pali m-text">Tattha rāgena chandāgatiṁ gacchati, dosena dosāgatiṁ gacchati, bhayena bhayāgatiṁ gacchati, mohena mohāgatiṁ gacchati.</span><br />
</p>
<p id="ne36c19p3">
<span class="pali m-text">Iti kho tañca kammaṁ ime ca kilesā, esa hetu saṁsārassa, evaṁ sabbe kilesā catūhi vipallāsehi niddisitabbā.</span><br />
</p>
<p id="ne36c20p1">
<span class="pali m-text">Tattha imā catasso disā kabaḷīkāro āhāro “asubhe subhan”ti vipallāso, kāmupādānaṁ, kāmayogo, abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti, chandā agatigamananti paṭhamā disā.</span><br />
</p>
<p id="ne36c21p1">
<span class="pali m-text">Phasso āhāro “dukkhe sukhan”ti vipallāso, bhavupādānaṁ, bhavayogo, byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā agatigamananti dutiyā disā.</span><br />
</p>
<p id="ne36c22p1">
<span class="pali m-text">Viññāṇāhāro “anicce niccan”ti vipallāso, diṭṭhupādānaṁ, diṭṭhiyogo parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā agatigamananti tatiyā disā.</span><br />
</p>
<p id="ne36c23p1">
<span class="pali m-text">Manosañcetanāhāro “anattani attā”ti vipallāso, attavādupādānaṁ, avijjāyogo, idaṁsaccābhinivesakāyagantho, avijjāsavo, avijjogho, mohasallo, saṅkhārūpagā viññāṇaṭṭhiti, mohā agatigamananti catutthī disā.</span><br />
</p>
<p id="ne36c24p1">
<span class="pali m-text">Tattha yo ca kabaḷīkāro āhāro yo ca “asubhe subhan”ti vipallāso, kāmupādānaṁ, kāmayogo, abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti chandā agatigamananti, imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c24p2">
<span class="pali m-text">Ime rāgacaritassa puggalassa upakkilesā.</span><br />
</p>
<p id="ne36c25p1">
<span class="pali m-text">Tattha yo ca phasso āhāro yo ca “dukkhe sukhan”ti vipallāso, bhavupādānaṁ, bhavayogo, byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā agatigamananti imesaṁ dasannaṁ suttānaṁ eko attho byañjanameva nānaṁ, ime dosacaritassa puggalassa upakkilesā.</span><br />
</p>
<p id="ne36c26p1">
<span class="pali m-text">Tattha yo ca viññāṇāhāro yo ca “anicce niccan”ti vipallāso, diṭṭhupādānaṁ, diṭṭhiyogo, parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā agatigamananti imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c26p2">
<span class="pali m-text">Ime diṭṭhicaritassa mandassa upakkilesā.</span><br />
</p>
<p id="ne36c27p1">
<span class="pali m-text">Tattha yo ca manosañcetanāhāro yo ca “anattani attā”ti vipallāso, attavādupādānaṁ, avijjāyogo, idaṁsaccābhinivesakāyagantho, avijjāsavo, avijjogho, mohasallo, saṅkhārūpagā viññāṇaṭṭhiti, mohā agatigamananti, imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c27p2">
<span class="pali m-text">Ime diṭṭhicaritassa udattassa upakkilesā.</span><br />
</p>
<p id="ne36c28p1">
<span class="pali m-text">Tattha yo ca kabaḷīkāro āhāro yo ca phasso āhāro, ime appaṇihitena vimokkhamukhena pariññaṁ gacchanti, viññāṇāhāro suññatāya, manosañcetanāhāro animittena, tattha yo ca “asubhe subhan”ti vipallāso, yo ca “dukkhe sukhan”ti vipallāso, ime appaṇihitena vimokkhamukhena pahānaṁ abbhatthaṁ gacchanti.</span><br />
</p>
<p id="ne36c28p2">
<span class="pali m-text">“Anicce niccan”ti vipallāso suññatāya, “anattani attā”ti vipallāso animittena.</span><br />
</p>
<p id="ne36c28p3">
<span class="pali m-text">Tattha kāmupādānañca bhavupādānañca appaṇihitena vimokkhamukhena pahānaṁ gacchanti.</span><br />
</p>
<p id="ne36c28p4">
<span class="pali m-text">Diṭṭhupādānaṁ suññatāya, attavādupādānaṁ animittena.</span><br />
</p>
<p id="ne36c28p5">
<span class="pali m-text">Tattha kāmayogo ca bhavayogo ca appaṇihitena vimokkhamukhena pahānaṁ gacchanti, diṭṭhiyogo suññatāya, avijjāyogo animittena.</span><br />
</p>
<p id="ne36c28p6">
<span class="pali m-text">Tattha abhijjhākāyagantho ca byāpādakāyagantho ca appaṇihitena vimokkhamukhena pahānaṁ gacchanti, parāmāsakāyagantho suññatāya, idaṁsaccābhinivesakāyagantho animittena.</span><br />
</p>
<p id="ne36c29p1">
<span class="pali m-text">Tattha kāmāsavo ca bhavāsavo ca appaṇihitena vimokkhamukhena pahānaṁ gacchanti, diṭṭhāsavo suññatāya, avijjāsavo animittena.</span><br />
</p>
<p id="ne36c29p2">
<span class="pali m-text">Tattha kāmogho ca bhavogho ca appaṇihitena vimokkhamukhena pahānaṁ gacchanti, diṭṭhogho suññatāya, avijjogho animittena.</span><br />
</p>
<p id="ne36c29p3">
<span class="pali m-text">Tattha rāgasallo ca dosasallo ca appaṇihitena vimokkhamukhena pahānaṁ gacchanti, mānasallo suññatāya, mohasallo animittena.</span><br />
</p>
<p id="ne36c29p4">
<span class="pali m-text">Tattha rūpūpagā ca viññāṇaṭṭhiti vedanūpagā ca viññāṇaṭṭhiti appaṇihitena vimokkhamukhena pariññaṁ gacchanti, saññūpagā suññatāya, saṅkhārūpagā animittena.</span><br />
</p>
<p id="ne36c30p1">
<span class="pali m-text">Tattha chandā ca agatigamanaṁ dosā ca agatigamanaṁ appaṇihitena vimokkhamukhena pahānaṁ gacchanti, bhayā agatigamanaṁ suññatāya, mohā agatigamanaṁ animittena vimokkhamukhena pahānaṁ gacchanti.</span><br />
</p>
<p id="ne36c30p2">
<span class="pali m-text">Iti sabbe lokavaṭṭānusārino dhammā niyyanti.</span><br />
</p>
<p id="ne36c30p3">
<span class="pali m-text">Te lokā tīhi vimokkhamukhehi.</span><br />
</p>
<p id="ne36c31p1">
<span class="pali m-text">Tatridaṁ niyyānaṁ—</span><br />
</p>
<p id="ne36c32p1">
<span class="pali m-text">Catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā.</span><br />
</p>
<p id="ne36c33p1">
<span class="pali m-text">Paṭhamā paṭipadā paṭhamaṁ satipaṭṭhānaṁ, dutiyā paṭipadā dutiyaṁ satipaṭṭhānaṁ, tatiyā paṭipadā tatiyaṁ satipaṭṭhānaṁ, catutthī paṭipadā catutthaṁ satipaṭṭhānaṁ.</span><br />
</p>
<p id="ne36c33p2">
<span class="pali m-text">Paṭhamaṁ satipaṭṭhānaṁ paṭhamaṁ jhānaṁ, dutiyaṁ satipaṭṭhānaṁ dutiyaṁ jhānaṁ, tatiyaṁ satipaṭṭhānaṁ tatiyaṁ jhānaṁ, catutthaṁ satipaṭṭhānaṁ catutthaṁ jhānaṁ.</span><br />
</p>
<p id="ne36c33p3">
<span class="pali m-text">Paṭhamaṁ jhānaṁ paṭhamo vihāro, dutiyaṁ jhānaṁ dutiyo vihāro, tatiyaṁ jhānaṁ tatiyo vihāro, catutthaṁ jhānaṁ catuttho vihāro.</span><br />
</p>
<p id="ne36c33p4">
<span class="pali m-text">Paṭhamo vihāro paṭhamaṁ sammappadhānaṁ, dutiyo vihāro dutiyaṁ sammappadhānaṁ, tatiyo vihāro tatiyaṁ sammappadhānaṁ, catuttho vihāro catutthaṁ sammappadhānaṁ.</span><br />
</p>
<p id="ne36c33p5">
<span class="pali m-text">Paṭhamaṁ sammappadhānaṁ paṭhamo acchariyo abbhuto dhammo, dutiyaṁ dutiyo, tatiyaṁ tatiyo, catutthaṁ sammappadhānaṁ catuttho acchariyo abbhuto dhammo.</span><br />
</p>
<p id="ne36c33p6">
<span class="pali m-text">Paṭhamo acchariyo abbhuto dhammo paṭhamaṁ adhiṭṭhānaṁ, dutiyo acchariyo abbhuto dhammo dutiyaṁ adhiṭṭhānaṁ, tatiyo acchariyo abbhuto dhammo tatiyaṁ adhiṭṭhānaṁ, catuttho acchariyo abbhuto dhammo catutthaṁ adhiṭṭhānaṁ.</span><br />
</p>
<p id="ne36c33p7">
<span class="pali m-text">Paṭhamaṁ adhiṭṭhānaṁ paṭhamā samādhibhāvanā, dutiyaṁ adhiṭṭhānaṁ dutiyā samādhibhāvanā, tatiyaṁ adhiṭṭhānaṁ tatiyā samādhibhāvanā, catutthaṁ adhiṭṭhānaṁ catutthī samādhibhāvanā.</span><br />
</p>
<p id="ne36c33p8">
<span class="pali m-text">Paṭhamā samādhibhāvanā paṭhamo sukhabhāgiyo dhammo, dutiyā samādhibhāvanā dutiyo sukhabhāgiyo dhammo, tatiyā samādhibhāvanā tatiyo sukhabhāgiyo dhammo, catutthī samādhibhāvanā catuttho sukhabhāgiyo dhammo.</span><br />
</p>
<p id="ne36c33p9">
<span class="pali m-text">Paṭhamo sukhabhāgiyo dhammo paṭhamaṁ appamāṇaṁ, dutiyo sukhabhāgiyo dhammo dutiyaṁ appamāṇaṁ, tatiyo sukhabhāgiyo dhammo tatiyaṁ appamāṇaṁ, catuttho sukhabhāgiyo dhammo catutthaṁ appamāṇaṁ.</span><br />
</p>
<p id="ne36c33p10">
<span class="pali m-text">Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūreti, dutiyā paṭipadā bhāvitā bahulīkatā dutiyaṁ satipaṭṭhānaṁ paripūreti, tatiyā paṭipadā bhāvitā bahulīkatā tatiyaṁ satipaṭṭhānaṁ paripūreti, catutthī paṭipadā bhāvitā bahulīkatā catutthaṁ satipaṭṭhānaṁ paripūreti.</span><br />
</p>
<p id="ne36c33p11">
<span class="pali m-text">Paṭhamo satipaṭṭhāno bhāvito bahulīkato paṭhamaṁ jhānaṁ paripūreti, dutiyo satipaṭṭhāno bhāvito bahulīkato dutiyaṁ jhānaṁ paripūreti, tatiyo satipaṭṭhāno bhāvito bahulīkato tatiyaṁ jhānaṁ paripūreti, catuttho satipaṭṭhāno bhāvito bahulīkato catutthaṁ jhānaṁ paripūreti.</span><br />
</p>
<p id="ne36c34p1">
<span class="pali m-text">Paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ paripūreti, dutiyaṁ jhānaṁ bhāvitaṁ bahulīkataṁ dutiyaṁ vihāraṁ paripūreti, tatiyaṁ jhānaṁ bhāvitaṁ bahulīkataṁ tatiyaṁ vihāraṁ paripūreti, catutthaṁ jhānaṁ bhāvitaṁ bahulīkataṁ catutthaṁ vihāraṁ paripūreti.</span><br />
</p>
<p id="ne36c34p2">
<span class="pali m-text">Paṭhamo vihāro bhāvito bahulīkato anuppannānaṁ pāpakānaṁ akusalānaṁ dhammānaṁ anuppādaṁ paripūreti, dutiyo vihāro bhāvito bahulīkato uppannānaṁ pāpakānaṁ akusalānaṁ dhammānaṁ pahānaṁ paripūreti, tatiyo vihāro bhāvito bahulīkato anuppannānaṁ kusalānaṁ dhammānaṁ uppādaṁ paripūreti, catuttho vihāro bhāvito bahulīkato uppannānaṁ kusalānaṁ dhammānaṁ ṭhitiṁ asammosaṁ bhiyyobhāvaṁ paripūreti.</span><br />
</p>
<p id="ne36c34p3">
<span class="pali m-text">Paṭhamaṁ sammappadhānaṁ bhāvitaṁ bahulīkataṁ mānappahānaṁ paripūreti, dutiyaṁ sammappadhānaṁ bhāvitaṁ bahulīkataṁ ālayasamugghātaṁ paripūreti, tatiyaṁ sammappadhānaṁ bhāvitaṁ bahulīkataṁ avijjāpahānaṁ paripūreti, catutthaṁ sammappadhānaṁ bhāvitaṁ bahulīkataṁ bhavūpasamaṁ paripūreti.</span><br />
</p>
<p id="ne36c34p4">
<span class="pali m-text">Mānappahānaṁ bhāvitaṁ bahulīkataṁ saccādhiṭṭhānaṁ paripūreti, ālayasamugghāto bhāvito bahulīkato cāgādhiṭṭhānaṁ paripūreti, avijjāpahānaṁ bhāvitaṁ bahulīkataṁ paññādhiṭṭhānaṁ paripūreti, bhavūpasamo bhāvito bahulīkato upasamādhiṭṭhānaṁ paripūreti.</span><br />
</p>
<p id="ne36c34p5">
<span class="pali m-text">Saccādhiṭṭhānaṁ bhāvitaṁ bahulīkataṁ chandasamādhiṁ paripūreti, cāgādhiṭṭhānaṁ bhāvitaṁ bahulīkataṁ vīriyasamādhiṁ paripūreti, paññādhiṭṭhānaṁ bhāvitaṁ bahulīkataṁ cittasamādhiṁ paripūreti, upasamādhiṭṭhānaṁ bhāvitaṁ bahulīkataṁ vīmaṁsāsamādhiṁ paripūreti.</span><br />
</p>
<p id="ne36c34p6">
<span class="pali m-text">Chandasamādhi bhāvito bahulīkato indriyasaṁvaraṁ paripūreti, vīriyasamādhi bhāvito bahulīkato tapaṁ paripūreti, cittasamādhi bhāvito bahulīkato buddhiṁ paripūreti, vīmaṁsāsamādhi bhāvito bahulīkato sabbūpadhipaṭinissaggaṁ paripūreti.</span><br />
</p>
<p id="ne36c34p7">
<span class="pali m-text">Indriyasaṁvaro bhāvito bahulīkato mettaṁ paripūreti, tapo bhāvito bahulīkato karuṇaṁ paripūreti, buddhi bhāvitā bahulīkatā muditaṁ paripūreti, sabbūpadhipaṭinissaggo bhāvito bahulīkato upekkhaṁ paripūreti.</span><br />
</p>
<p id="ne36c35p1">
<span class="pali m-text">Tattha imā catasso disā paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro mettā iti paṭhamā disā.</span><br />
</p>
<p id="ne36c36p1">
<span class="pali m-text">Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo abbhuto dhammo bhavādhiṭṭhānaṁ vīriyasamādhi tapo karuṇā iti dutiyā disā.</span><br />
</p>
<p id="ne36c37p1">
<span class="pali m-text">Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti tatiyā disā.</span><br />
</p>
<p id="ne36c38p1">
<span class="pali m-text">Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti catutthī disā.</span><br />
</p>
<p id="ne36c39p1">
<span class="pali m-text">Tattha paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro, mettā iti imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c39p2">
<span class="pali m-text">Idaṁ rāgacaritassa puggalassa bhesajjaṁ.</span><br />
</p>
<p id="ne36c40p1">
<span class="pali m-text">Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo abbhuto dhammo cāgādhiṭṭhānaṁ vīriyasamādhi tapo karuṇā iti imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c40p2">
<span class="pali m-text">Idaṁ dosacaritassa puggalassa bhesajjaṁ.</span><br />
</p>
<p id="ne36c41p1">
<span class="pali m-text">Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c41p2">
<span class="pali m-text">Idaṁ diṭṭhicaritassa mandassa bhesajjaṁ.</span><br />
</p>
<p id="ne36c42p1">
<span class="pali m-text">Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti imesaṁ dasannaṁ suttānaṁ eko attho, byañjanameva nānaṁ.</span><br />
</p>
<p id="ne36c42p2">
<span class="pali m-text">Idaṁ diṭṭhicaritassa udattassa bhesajjaṁ.</span><br />
</p>
<p id="ne36c43p1">
<span class="pali m-text">Tattha dukkhā ca paṭipadā dandhābhiññā dukkhā ca paṭipadā khippābhiññā appaṇihitaṁ vimokkhamukhaṁ, sukhā paṭipadā dandhābhiññā suññataṁ vimokkhamukhaṁ, sukhā paṭipadā khippābhiññā animittaṁ vimokkhamukhaṁ.</span><br />
</p>
<p id="ne36c44p1">
<span class="pali m-text">Tattha kāye kāyānupassitā satipaṭṭhānañca vedanāsu vedanānupassitā satipaṭṭhānañca appaṇihitaṁ vimokkhamukhaṁ, citte cittānupassitā suññataṁ vimokkhamukhaṁ.</span><br />
</p>
<p id="ne36c44p2">
<span class="pali m-text">Dhammesu dhammānupassitā animittaṁ vimokkhamukhaṁ.</span><br />
</p>
<p id="ne36c45p1">
<span class="pali m-text">Tattha paṭhamañca jhānaṁ dutiyañca jhānaṁ appaṇihitaṁ vimokkhamukhaṁ, tatiyaṁ jhānaṁ suññataṁ vimokkhamukhaṁ, catutthaṁ jhānaṁ animittaṁ vimokkhamukhaṁ.</span><br />
</p>
<p id="ne36c46p1">
<span class="pali m-text">Tattha paṭhamo ca vihāro dutiyo ca vihāro appaṇihitaṁ vimokkhamukhaṁ, tatiyo vihāro suññataṁ vimokkhamukhaṁ, catuttho vihāro animittaṁ vimokkhamukhaṁ.</span><br />
</p>
<p id="ne36c47p1">
<span class="pali m-text">Yattha paṭhamañca sammappadhānaṁ dutiyañca sammappadhānaṁ appaṇihitaṁ vimokkhamukhaṁ, tatiyaṁ sammappadhānaṁ suññataṁ vimokkhamukhaṁ, catutthaṁ sammappadhānaṁ animittaṁ vimokkhamukhaṁ.</span><br />
</p>
<p id="ne36c48p1">
<span class="pali m-text">Tattha mānappahānañca ālayasamugghāto ca appaṇihitaṁ vimokkhamukhaṁ, avijjāpahānaṁ suññataṁ vimokkhamukhaṁ, bhavūpasamo animittaṁ vimokkhamukhaṁ.</span><br />
</p>
<p id="ne36c49p1">
<span class="pali m-text">Tattha saccādhiṭṭhānañca cāgādhiṭṭhānañca appaṇihitaṁ vimokkhamukhaṁ, paññādhiṭṭhānaṁ suññataṁ vimokkhamukhaṁ, upasamādhiṭṭhānaṁ animittaṁ vimokkhamukhaṁ.</span><br />
</p>
<p id="ne36c50p1">
<span class="pali m-text">Tattha chandasamādhi ca vīriyasamādhi ca appaṇihitaṁ vimokkhamukhaṁ, cittasamādhi suññataṁ vimokkhamukhaṁ, vīmaṁsāsamādhi animittaṁ vimokkhamukhaṁ.</span><br />
</p>
<p id="ne36c51p1">
<span class="pali m-text">Tattha indriyasaṁvaro ca tapo ca appaṇihitaṁ vimokkhamukhaṁ, buddhi suññataṁ vimokkhamukhaṁ sabbūpadhipaṭinissaggo animittaṁ vimokkhamukhaṁ.</span><br />
</p>
<p id="ne36c52p1">
<span class="pali m-text">Tattha mettā ca karuṇā ca appaṇihitaṁ vimokkhamukhaṁ, muditā suññataṁ vimokkhamukhaṁ upekkhā animittaṁ vimokkhamukhaṁ.</span><br />
</p>
<p id="ne36c53p1">
<span class="pali m-text">Tesaṁ vikkīḷitaṁ.</span><br />
</p>
<p id="ne36c53p2">
<span class="pali m-text">Cattāro āhārā tesaṁ paṭipakkho catasso paṭipadā …pe…</span><br />
</p>
<p id="ne36c53p3">
<span class="pali m-text">cattāro vipallāsā tesaṁ paṭipakkho cattāro satipaṭṭhānā.</span><br />
</p>
<p id="ne36c53p4">
<span class="pali m-text">Cattāri upādānāni tesaṁ paṭipakkho cattāri jhānāni.</span><br />
</p>
<p id="ne36c53p5">
<span class="pali m-text">Cattāro yogā tesaṁ paṭipakkho cattāro vihārā.</span><br />
</p>
<p id="ne36c53p6">
<span class="pali m-text">Cattāro ganthā tesaṁ paṭipakkho cattāro sammappadhānā.</span><br />
</p>
<p id="ne36c53p7">
<span class="pali m-text">Cattāro āsavā tesaṁ paṭipakkho cattāro acchariyā abbhutā dhammā.</span><br />
</p>
<p id="ne36c53p8">
<span class="pali m-text">Cattāro oghā tesaṁ paṭipakkho cattāri adhiṭṭhānāni.</span><br />
</p>
<p id="ne36c53p9">
<span class="pali m-text">Cattāro sallā tesaṁ paṭipakkho catasso samādhibhāvanā.</span><br />
</p>
<p id="ne36c53p10">
<span class="pali m-text">Catasso viññāṇaṭṭhitiyo tāsaṁ paṭipakkho cattāro sukhabhāgiyā dhammā.</span><br />
</p>
<p id="ne36c53p11">
<span class="pali m-text">Cattāri agatigamanāni tesaṁ paṭipakkho catasso appamāṇā.</span><br />
</p>
<p id="ne36c54p1">
<span class="pali m-text">Sīhā buddhā paccekabuddhā sāvakā ca hatarāgadosamohā, tesaṁ vikkīḷitaṁ bhāvanā sacchikiriyā byantīkiriyā ca.</span><br />
</p>
<p id="ne36c54p2">
<span class="pali m-text">Vikkīḷitaṁ indriyādhiṭṭhānaṁ vikkīḷitaṁ vipariyāsānadhiṭṭhānañca.</span><br />
</p>
<p id="ne36c54p3">
<span class="pali m-text">Indriyāni saddhammagocaro vipariyāsā kilesagocaro.</span><br />
</p>
<p id="ne36c54p4">
<span class="pali m-text">Ayaṁ vuccati sīhavikkīḷitassa ca nayassa disālocanassa ca nayassa bhūmīti.</span><br />
</p>
<p id="ne36c54p5">
<span class="pali m-text">Tenāha “yo neti vipallāsehi saṅkilese”ti.</span><br />
</p>
<p id="ne36c54p6">
<span class="pali m-text">Veyyākaraṇesu hi ye “kusalākusalā”ti ca.</span><br />
</p>
<p id="ne36c55p1">
<span class="pali m-text">Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā;</span><br />
</p>
<p id="ne36c55p2">
<span class="pali m-text">ye sukhāya paṭipadāya dandhābhiññāya khippābhiññāya ca niyyanti, ime dve puggalā.</span><br />
</p>
<p id="ne36c55p3">
<span class="pali m-text">Tesaṁ catunnaṁ puggalānaṁ ayaṁ saṅkileso, cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānīti.</span><br />
</p>
<p id="ne36c55p4">
<span class="pali m-text">Tesaṁ catunnaṁ puggalānaṁ idaṁ vodānaṁ, catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā iti.</span><br />
</p>
<p id="ne36c56p1">
<span class="pali m-text">Tattha ye dukkhāya paṭipadāya dandhābhiññāya khippābhiññāya ca niyyanti ime dve puggalā.</span><br />
</p>
<p id="ne36c56p2">
<span class="pali m-text">Ye sukhāya paṭipadāya dandhābhiññāya khippābhiññāya ca niyyanti, ime dve puggalā.</span><br />
</p>
<p id="ne36c56p3">
<span class="pali m-text">Tattha yo sukhāya paṭipadāya khippābhiññāya niyyāti, ayaṁ ugghaṭitaññū.</span><br />
</p>
<p id="ne36c56p4">
<span class="pali m-text">Yo sādhāraṇāya, ayaṁ vipañcitaññū.</span><br />
</p>
<p id="ne36c56p5">
<span class="pali m-text">Yo dukkhāya paṭipadāya dandhābhiññāya niyyāti, ayaṁ neyyo.</span><br />
</p>
<p id="ne36c57p1">
<span class="pali m-text">Tattha bhagavā ugghaṭitaññussa puggalassa samathaṁ upadisati, neyyassa vipassanaṁ, samathavipassanaṁ vipañcitaññussa.</span><br />
</p>
<p id="ne36c57p2">
<span class="pali m-text">Tattha bhagavā ugghaṭitaññussa puggalassa mudukaṁ dhammadesanaṁ upadisati, tikkhaṁ neyyassa, mudutikkhaṁ vipañcitaññussa, tattha bhagavā ugghaṭitaññussa puggalassa saṅkhittena dhammaṁ desayati, saṅkhittavitthārena vipañcitaññussa, vitthārena neyyassa.</span><br />
</p>
<p id="ne36c57p3">
<span class="pali m-text">Tattha bhagavā ugghaṭitaññussa puggalassa nissaraṇaṁ upadisati, vipañcitaññussa ādīnavañca nissaraṇañca upadisati, neyyassa assādañca ādīnavañca nissaraṇañca upadisati.</span><br />
</p>
<p id="ne36c57p4">
<span class="pali m-text">Tattha bhagavā ugghaṭitaññussa adhipaññāsikkhaṁ paññāpayati, adhicittaṁ vipañcitaññussa, adhisīlaṁ neyyassa.</span><br />
</p>
<p id="ne36c58p1">
<span class="pali m-text">Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā.</span><br />
</p>
<p id="ne36c58p2">
<span class="pali m-text">Ye sukhāya paṭipadāya dandhābhiññāya khippābhiññāya ca niyyanti.</span><br />
</p>
<p id="ne36c58p3">
<span class="pali m-text">Ime dve puggalā.</span><br />
</p>
<p id="ne36c58p4">
<span class="pali m-text">Iti kho cattāri hutvā tīṇi bhavanti ugghaṭitaññū vipañcitaññū neyyoti.</span><br />
</p>
<p id="ne36c59p1">
<span class="pali m-text">Tesaṁ tiṇṇaṁ puggalānaṁ ayaṁ saṅkileso, tīṇi akusalamūlāni lobho akusalamūlaṁ doso akusalamūlaṁ moho akusalamūlaṁ, tīṇi duccaritāni—</span><br />
</p>
<p id="ne36c59p2">
<span class="pali m-text">kāyaduccaritaṁ vacīduccaritaṁ manoduccaritaṁ;</span><br />
</p>
<p id="ne36c59p3">
<span class="pali m-text">tayo akusalavitakkā—</span><br />
</p>
<p id="ne36c59p4">
<span class="pali m-text">kāmavitakko byāpādavitakko vihiṁsāvitakko;</span><br />
</p>
<p id="ne36c59p5">
<span class="pali m-text">tisso akusalasaññā—</span><br />
</p>
<p id="ne36c59p6">
<span class="pali m-text">kāmasaññā byāpādasaññā vihiṁsāsaññā;</span><br />
</p>
<p id="ne36c59p7">
<span class="pali m-text">tisso viparītasaññā—</span><br />
</p>
<p id="ne36c59p8">
<span class="pali m-text">niccasaññā sukhasaññā attasaññā;</span><br />
</p>
<p id="ne36c59p9">
<span class="pali m-text">tisso vedanā—</span><br />
</p>
<p id="ne36c59p10">
<span class="pali m-text">sukhā vedanā dukkhā vedanā adukkhamasukhā vedanā;</span><br />
</p>
<p id="ne36c59p11">
<span class="pali m-text">tisso dukkhatā—</span><br />
</p>
<p id="ne36c59p12">
<span class="pali m-text">dukkhadukkhatā saṅkhāradukkhatā vipariṇāmadukkhatā;</span><br />
</p>
<p id="ne36c59p13">
<span class="pali m-text">tayo aggī—</span><br />
</p>
<p id="ne36c59p14">
<span class="pali m-text">rāgaggi dosaggi mohaggi;</span><br />
</p>
<p id="ne36c59p15">
<span class="pali m-text">tayo sallā—</span><br />
</p>
<p id="ne36c59p16">
<span class="pali m-text">rāgasallo dosasallo mohasallo;</span><br />
</p>
<p id="ne36c59p17">
<span class="pali m-text">tisso jaṭā—</span><br />
</p>
<p id="ne36c59p18">
<span class="pali m-text">rāgajaṭā dosajaṭā mohajaṭā;</span><br />
</p>
<p id="ne36c59p19">
<span class="pali m-text">tisso akusalūpaparikkhā—</span><br />
</p>
<p id="ne36c59p20">
<span class="pali m-text">akusalaṁ kāyakammaṁ akusalaṁ vacīkammaṁ akusalaṁ manokammaṁ.</span><br />
</p>
<p id="ne36c59p21">
<span class="pali m-text">Tisso vipattiyo—</span><br />
</p>
<p id="ne36c59p22">
<span class="pali m-text">sīlavipatti diṭṭhivipatti ācāravipattīti.</span><br />
</p>
<p id="ne36c59p23">
<span class="pali m-text">Tesaṁ tiṇṇaṁ puggalānaṁ idaṁ vodānaṁ.</span><br />
</p>
<p id="ne36c59p24">
<span class="pali m-text">Tīṇi kusalamūlāni—</span><br />
</p>
<p id="ne36c59p25">
<span class="pali m-text">alobho kusalamūlaṁ adoso kusalamūlaṁ amoho kusalamūlaṁ.</span><br />
</p>
<p id="ne36c59p26">
<span class="pali m-text">Tīṇi sucaritāni—</span><br />
</p>
<p id="ne36c59p27">
<span class="pali m-text">kāyasucaritaṁ vacīsucaritaṁ manosucaritaṁ.</span><br />
</p>
<p id="ne36c59p28">
<span class="pali m-text">Tayo kusalavitakkā—</span><br />
</p>
<p id="ne36c59p29">
<span class="pali m-text">nekkhammavitakko abyāpādavitakko avihiṁsāvitakko.</span><br />
</p>
<p id="ne36c59p30">
<span class="pali m-text">Tayo samādhī—</span><br />
</p>
<p id="ne36c59p31">
<span class="pali m-text">savitakko savicāro samādhi avitakko vicāramatto samādhi avitakko avicāro samādhi.</span><br />
</p>
<p id="ne36c59p32">
<span class="pali m-text">Tisso kusalasaññā—</span><br />
</p>
<p id="ne36c59p33">
<span class="pali m-text">nekkhammasaññā abyāpādasaññā avihiṁsāsaññā.</span><br />
</p>
<p id="ne36c59p34">
<span class="pali m-text">Tisso aviparītasaññā—</span><br />
</p>
<p id="ne36c59p35">
<span class="pali m-text">aniccasaññā dukkhasaññā anattasaññā.</span><br />
</p>
<p id="ne36c59p36">
<span class="pali m-text">Tisso kusalūpaparikkhā—</span><br />
</p>
<p id="ne36c59p37">
<span class="pali m-text">kusalaṁ kāyakammaṁ kusalaṁ vacīkammaṁ kusalaṁ manokammaṁ.</span><br />
</p>
<p id="ne36c59p38">
<span class="pali m-text">Tīṇi soceyyāni—</span><br />
</p>
<p id="ne36c59p39">
<span class="pali m-text">kāyasoceyyaṁ vacīsoceyyaṁ manosoceyyaṁ;</span><br />
</p>
<p id="ne36c59p40">
<span class="pali m-text">tisso sampattiyo—</span><br />
</p>
<p id="ne36c59p41">
<span class="pali m-text">sīlasampatti samādhisampatti paññāsampatti.</span><br />
</p>
<p id="ne36c59p42">
<span class="pali m-text">Tisso sikkhā—</span><br />
</p>
<p id="ne36c59p43">
<span class="pali m-text">adhisīlasikkhā adhicittasikkhā adhipaññāsikkhā;</span><br />
</p>
<p id="ne36c59p44">
<span class="pali m-text">tayo khandhā—</span><br />
</p>
<p id="ne36c59p45">
<span class="pali m-text">sīlakkhandho samādhikkhandho paññākkhandho.</span><br />
</p>
<p id="ne36c59p46">
<span class="pali m-text">Tīṇi vimokkhamukhāni—</span><br />
</p>
<p id="ne36c59p47">
<span class="pali m-text">suññataṁ animittaṁ appaṇihitanti.</span><br />
</p>
<p id="ne36c60p1">
<span class="pali m-text">Iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito ca.</span><br />
</p>
<p id="ne36c61p1">
<span class="pali m-text">Tesaṁ dvinnaṁ puggalānaṁ ayaṁ saṅkileso, taṇhā ca avijjā ca ahirikañca anottappañca assati ca asampajaññañca ayoniso manasikāro ca kosajjañca dovacassañca ahaṅkāro ca mamaṅkāro ca assaddhā ca pamādo ca asaddhammassavanañca asaṁvaro ca abhijjhā ca byāpādo ca nīvaraṇañca saṁyojanañca kodho ca upanāho ca makkho ca palāso ca issā ca maccherañca māyā ca sāṭheyyañca sassatadiṭṭhi ca ucchedadiṭṭhi cāti.</span><br />
</p>
<p id="ne36c62p1">
<span class="pali m-text">Tesaṁ dvinnaṁ puggalānaṁ idaṁ vodānaṁ, samatho ca vipassanā ca hirī ca ottappañca sati ca sampajaññañca yoniso manasikāro ca vīriyārambho ca sovacassañca dhamme ñāṇañca anvaye ñāṇañca khaye ñāṇañca anuppāde ñāṇañca saddhā ca appamādo ca saddhammassavanañca saṁvaro ca anabhijjhā ca abyāpādo ca rāgavirāgā ca cetovimutti avijjāvirāgā ca paññāvimutti abhisamayo ca appicchatā ca santuṭṭhi ca akkodho ca anupanāho ca amakkho ca apalāso ca issāpahānañca macchariyappahānañca vijjā ca vimutti ca saṅkhatārammaṇo ca vimokkho asaṅkhatārammaṇo ca vimokkho saupādisesā ca nibbānadhātu anupādisesā ca nibbānadhātūti.</span><br />
</p>
<p id="ne36c63p1">
<span class="pali m-text">Ayaṁ vuccati tipukkhalassa ca nayassa aṅkusassa ca nayassa bhūmīti.</span><br />
</p>
<p id="ne36c63p2">
<span class="pali m-text">Tenāha “yo akusale samūlehi netī”ti “oloketvā disalocanenā”ti ca.</span><br />
</p>
<p id="ne36c63p3">
<span class="pali m-text">Niyuttaṁ nayasamuṭṭhānaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/ne0035.html">Previous</a></div>
<div class="m-col-t-6 m-text-right">
<a href="https://theravadan.org/pages/ne0037.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>