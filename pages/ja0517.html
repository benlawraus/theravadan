<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0517.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0516.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0518.html">Next</a></div>
</div>
<p id="ja517c0p2">
<span class="pali m-text">Tiṁsanipāta</span><br />
</p>
<p id="ja517c0p3">
<span class="pali m-text">Kiṁchandavagga</span><br />
</p>
<section id="dakarakkhasajataka">
<span id="ja517c0p4"></span><h2><span class="pali m-text">7. Dakarakkhasajātaka</span></h2>
<p id="ja517c1p1">
<span class="pali m-text">“Sace vo vuyhamānānaṁ,</span><br />
</p>
<p id="ja517c1p2">
<span class="pali m-text">sattannaṁ udakaṇṇave;</span><br />
</p>
<p id="ja517c1p3">
<span class="pali m-text">Manussabalimesāno,</span><br />
</p>
<p id="ja517c1p4">
<span class="pali m-text">nāvaṁ gaṇheyya rakkhaso;</span><br />
</p>
<p id="ja517c1p5">
<span class="pali m-text">Anupubbaṁ kathaṁ datvā,</span><br />
</p>
<p id="ja517c1p6">
<span class="pali m-text">muñcesi dakarakkhasā”.</span><br />
</p>
<p id="ja517c2p1">
<span class="pali m-text">“Mātaraṁ paṭhamaṁ dajjaṁ,</span><br />
</p>
<p id="ja517c2p2">
<span class="pali m-text">Bhariyaṁ datvāna bhātaraṁ;</span><br />
</p>
<p id="ja517c2p3">
<span class="pali m-text">Tato sahāyaṁ datvāna,</span><br />
</p>
<p id="ja517c2p4">
<span class="pali m-text">Pañcamaṁ dajjaṁ brāhmaṇaṁ;</span><br />
</p>
<p id="ja517c2p5">
<span class="pali m-text">Chaṭṭhāhaṁ dajjamattānaṁ,</span><br />
</p>
<p id="ja517c2p6">
<span class="pali m-text">Neva dajjaṁ mahosadhaṁ”.</span><br />
</p>
<p id="ja517c3p1">
<span class="pali m-text">“Posetā te janettī ca,</span><br />
</p>
<p id="ja517c3p2">
<span class="pali m-text">dīgharattānukampikā;</span><br />
</p>
<p id="ja517c3p3">
<span class="pali m-text">Chabbhī tayi padussati,</span><br />
</p>
<p id="ja517c3p4">
<span class="pali m-text">paṇḍitā atthadassinī;</span><br />
</p>
<p id="ja517c3p5">
<span class="pali m-text">Aññaṁ upanisaṁ katvā,</span><br />
</p>
<p id="ja517c3p6">
<span class="pali m-text">vadhā taṁ parimocayi.</span><br />
</p>
<p id="ja517c4p1">
<span class="pali m-text">Taṁ tādisiṁ pāṇadadiṁ,</span><br />
</p>
<p id="ja517c4p2">
<span class="pali m-text">orasaṁ gabbhadhāriniṁ;</span><br />
</p>
<p id="ja517c4p3">
<span class="pali m-text">Mātaraṁ kena dosena,</span><br />
</p>
<p id="ja517c4p4">
<span class="pali m-text">dajjāsi dakarakkhino”.</span><br />
</p>
<p id="ja517c5p1">
<span class="pali m-text">“Daharā viyalaṅkāraṁ,</span><br />
</p>
<p id="ja517c5p2">
<span class="pali m-text">dhāreti apiḷandhanaṁ;</span><br />
</p>
<p id="ja517c5p3">
<span class="pali m-text">Dovārike anīkaṭṭhe,</span><br />
</p>
<p id="ja517c5p4">
<span class="pali m-text">ativelaṁ pajagghati.</span><br />
</p>
<p id="ja517c6p1">
<span class="pali m-text">Athopi paṭirājūnaṁ,</span><br />
</p>
<p id="ja517c6p2">
<span class="pali m-text">sayaṁ dūtāni sāsati;</span><br />
</p>
<p id="ja517c6p3">
<span class="pali m-text">Mātaraṁ tena dosena,</span><br />
</p>
<p id="ja517c6p4">
<span class="pali m-text">dajjāhaṁ dakarakkhino”.</span><br />
</p>
<p id="ja517c7p1">
<span class="pali m-text">“Itthigumbassa pavarā,</span><br />
</p>
<p id="ja517c7p2">
<span class="pali m-text">accantaṁ piyabhāṇinī;</span><br />
</p>
<p id="ja517c7p3">
<span class="pali m-text">Anuggatā sīlavatī,</span><br />
</p>
<p id="ja517c7p4">
<span class="pali m-text">chāyāva anapāyinī.</span><br />
</p>
<p id="ja517c8p1">
<span class="pali m-text">Akkodhanā puññavatī,</span><br />
</p>
<p id="ja517c8p2">
<span class="pali m-text">paṇḍitā atthadassinī;</span><br />
</p>
<p id="ja517c8p3">
<span class="pali m-text">Ubbariṁ kena dosena,</span><br />
</p>
<p id="ja517c8p4">
<span class="pali m-text">dajjāsi dakarakkhino”.</span><br />
</p>
<p id="ja517c9p1">
<span class="pali m-text">“Khiḍḍāratisamāpannaṁ,</span><br />
</p>
<p id="ja517c9p2">
<span class="pali m-text">anatthavasamāgataṁ;</span><br />
</p>
<p id="ja517c9p3">
<span class="pali m-text">Sā maṁ sakāna puttānaṁ,</span><br />
</p>
<p id="ja517c9p4">
<span class="pali m-text">ayācaṁ yācate dhanaṁ.</span><br />
</p>
<p id="ja517c10p1">
<span class="pali m-text">Sohaṁ dadāmi sāratto,</span><br />
</p>
<p id="ja517c10p2">
<span class="pali m-text">bahuṁ uccāvacaṁ dhanaṁ;</span><br />
</p>
<p id="ja517c10p3">
<span class="pali m-text">Suduccajaṁ cajitvāna,</span><br />
</p>
<p id="ja517c10p4">
<span class="pali m-text">pacchā socāmi dummano;</span><br />
</p>
<p id="ja517c10p5">
<span class="pali m-text">Ubbariṁ tena dosena,</span><br />
</p>
<p id="ja517c10p6">
<span class="pali m-text">dajjāhaṁ dakarakkhino”.</span><br />
</p>
<p id="ja517c11p1">
<span class="pali m-text">“Yenocitā janapadā,</span><br />
</p>
<p id="ja517c11p2">
<span class="pali m-text">ānītā ca paṭiggahaṁ;</span><br />
</p>
<p id="ja517c11p3">
<span class="pali m-text">Ābhataṁ pararajjebhi,</span><br />
</p>
<p id="ja517c11p4">
<span class="pali m-text">abhiṭṭhāya bahuṁ dhanaṁ.</span><br />
</p>
<p id="ja517c12p1">
<span class="pali m-text">Dhanuggahānaṁ pavaraṁ,</span><br />
</p>
<p id="ja517c12p2">
<span class="pali m-text">sūraṁ tikhiṇamantinaṁ;</span><br />
</p>
<p id="ja517c12p3">
<span class="pali m-text">Bhātaraṁ kena dosena,</span><br />
</p>
<p id="ja517c12p4">
<span class="pali m-text">dajjāsi dakarakkhino”.</span><br />
</p>
<p id="ja517c13p1">
<span class="pali m-text">“Yenocitā janapadā,</span><br />
</p>
<p id="ja517c13p2">
<span class="pali m-text">ānītā ca paṭiggahaṁ;</span><br />
</p>
<p id="ja517c13p3">
<span class="pali m-text">Ābhataṁ pararajjebhi,</span><br />
</p>
<p id="ja517c13p4">
<span class="pali m-text">abhiṭṭhāya bahuṁ dhanaṁ.</span><br />
</p>
<p id="ja517c14p1">
<span class="pali m-text">Dhanuggahānaṁ pavaro,</span><br />
</p>
<p id="ja517c14p2">
<span class="pali m-text">sūro tikhiṇamanti ca;</span><br />
</p>
<p id="ja517c14p3">
<span class="pali m-text">Mayāyaṁ sukhito rājā,</span><br />
</p>
<p id="ja517c14p4">
<span class="pali m-text">atimaññati dārako.</span><br />
</p>
<p id="ja517c15p1">
<span class="pali m-text">Upaṭṭhānampi me ayye,</span><br />
</p>
<p id="ja517c15p2">
<span class="pali m-text">na so eti yathā pure;</span><br />
</p>
<p id="ja517c15p3">
<span class="pali m-text">Bhātaraṁ tena dosena,</span><br />
</p>
<p id="ja517c15p4">
<span class="pali m-text">dajjāhaṁ dakarakkhino”.</span><br />
</p>
<p id="ja517c16p1">
<span class="pali m-text">“Ekarattena ubhayo,</span><br />
</p>
<p id="ja517c16p2">
<span class="pali m-text">tvañceva dhanusekha ca;</span><br />
</p>
<p id="ja517c16p3">
<span class="pali m-text">Ubho jātettha pañcālā,</span><br />
</p>
<p id="ja517c16p4">
<span class="pali m-text">sahāyā susamāvayā.</span><br />
</p>
<p id="ja517c17p1">
<span class="pali m-text">Cariyā taṁ anubandhittho,</span><br />
</p>
<p id="ja517c17p2">
<span class="pali m-text">ekadukkhasukho tava;</span><br />
</p>
<p id="ja517c17p3">
<span class="pali m-text">Ussukko te divārattiṁ,</span><br />
</p>
<p id="ja517c17p4">
<span class="pali m-text">sabbakiccesu byāvaṭo;</span><br />
</p>
<p id="ja517c17p5">
<span class="pali m-text">Sahāyaṁ kena dosena,</span><br />
</p>
<p id="ja517c17p6">
<span class="pali m-text">dajjāsi dakarakkhino”.</span><br />
</p>
<p id="ja517c18p1">
<span class="pali m-text">“Cariyā maṁ ayaṁ ayye,</span><br />
</p>
<p id="ja517c18p2">
<span class="pali m-text">pajagghittho mayā saha;</span><br />
</p>
<p id="ja517c18p3">
<span class="pali m-text">Ajjāpi tena vaṇṇena,</span><br />
</p>
<p id="ja517c18p4">
<span class="pali m-text">ativelaṁ pajagghati.</span><br />
</p>
<p id="ja517c19p1">
<span class="pali m-text">Ubbariyāpihaṁ ayye,</span><br />
</p>
<p id="ja517c19p2">
<span class="pali m-text">mantayāmi rahogato;</span><br />
</p>
<p id="ja517c19p3">
<span class="pali m-text">Anāmanto pavisati,</span><br />
</p>
<p id="ja517c19p4">
<span class="pali m-text">pubbe appaṭivedito.</span><br />
</p>
<p id="ja517c20p1">
<span class="pali m-text">Laddhadvāro katokāso,</span><br />
</p>
<p id="ja517c20p2">
<span class="pali m-text">ahirikaṁ anādaraṁ;</span><br />
</p>
<p id="ja517c20p3">
<span class="pali m-text">Sahāyaṁ tena dosena,</span><br />
</p>
<p id="ja517c20p4">
<span class="pali m-text">dajjāhaṁ dakarakkhino”.</span><br />
</p>
<p id="ja517c21p1">
<span class="pali m-text">“Kusalo sabbanimittānaṁ,</span><br />
</p>
<p id="ja517c21p2">
<span class="pali m-text">rutaññū āgatāgamo;</span><br />
</p>
<p id="ja517c21p3">
<span class="pali m-text">Uppāte supine yutto,</span><br />
</p>
<p id="ja517c21p4">
<span class="pali m-text">niyyāne ca pavesane.</span><br />
</p>
<p id="ja517c22p1">
<span class="pali m-text">Paṭṭho bhūmantalikkhasmiṁ,</span><br />
</p>
<p id="ja517c22p2">
<span class="pali m-text">Nakkhattapadakovido;</span><br />
</p>
<p id="ja517c22p3">
<span class="pali m-text">Brāhmaṇaṁ kena dosena,</span><br />
</p>
<p id="ja517c22p4">
<span class="pali m-text">Dajjāsi dakarakkhino”.</span><br />
</p>
<p id="ja517c23p1">
<span class="pali m-text">“Parisāyampi me ayye,</span><br />
</p>
<p id="ja517c23p2">
<span class="pali m-text">ummīlitvā udikkhati;</span><br />
</p>
<p id="ja517c23p3">
<span class="pali m-text">Tasmā accabhamuṁ luddaṁ,</span><br />
</p>
<p id="ja517c23p4">
<span class="pali m-text">dajjāhaṁ dakarakkhino”.</span><br />
</p>
<p id="ja517c24p1">
<span class="pali m-text">“Sasamuddapariyāyaṁ,</span><br />
</p>
<p id="ja517c24p2">
<span class="pali m-text">mahiṁ sāgarakuṇḍalaṁ;</span><br />
</p>
<p id="ja517c24p3">
<span class="pali m-text">Vasundharaṁ āvasasi,</span><br />
</p>
<p id="ja517c24p4">
<span class="pali m-text">amaccaparivārito.</span><br />
</p>
<p id="ja517c25p1">
<span class="pali m-text">Cāturanto mahāraṭṭho,</span><br />
</p>
<p id="ja517c25p2">
<span class="pali m-text">vijitāvī mahabbalo;</span><br />
</p>
<p id="ja517c25p3">
<span class="pali m-text">Pathabyā ekarājāsi,</span><br />
</p>
<p id="ja517c25p4">
<span class="pali m-text">yaso te vipulaṁ gato.</span><br />
</p>
<p id="ja517c26p1">
<span class="pali m-text">Soḷasitthisahassāni,</span><br />
</p>
<p id="ja517c26p2">
<span class="pali m-text">āmuttamaṇikuṇḍalā;</span><br />
</p>
<p id="ja517c26p3">
<span class="pali m-text">Nānājanapadā nārī,</span><br />
</p>
<p id="ja517c26p4">
<span class="pali m-text">devakaññūpamā subhā.</span><br />
</p>
<p id="ja517c27p1">
<span class="pali m-text">Evaṁ sabbaṅgasampannaṁ,</span><br />
</p>
<p id="ja517c27p2">
<span class="pali m-text">sabbakāmasamiddhinaṁ;</span><br />
</p>
<p id="ja517c27p3">
<span class="pali m-text">Sukhitānaṁ piyaṁ dīghaṁ,</span><br />
</p>
<p id="ja517c27p4">
<span class="pali m-text">jīvitaṁ āhu khattiya.</span><br />
</p>
<p id="ja517c28p1">
<span class="pali m-text">Atha tvaṁ kena vaṇṇena,</span><br />
</p>
<p id="ja517c28p2">
<span class="pali m-text">kena vā pana hetunā;</span><br />
</p>
<p id="ja517c28p3">
<span class="pali m-text">Paṇḍitaṁ anurakkhanto,</span><br />
</p>
<p id="ja517c28p4">
<span class="pali m-text">pāṇaṁ cajasi duccajaṁ”.</span><br />
</p>
<p id="ja517c29p1">
<span class="pali m-text">“Yatopi āgato ayye,</span><br />
</p>
<p id="ja517c29p2">
<span class="pali m-text">mama hatthaṁ mahosadho;</span><br />
</p>
<p id="ja517c29p3">
<span class="pali m-text">Nābhijānāmi dhīrassa,</span><br />
</p>
<p id="ja517c29p4">
<span class="pali m-text">anumattampi dukkaṭaṁ.</span><br />
</p>
<p id="ja517c30p1">
<span class="pali m-text">Sace ca kismici kāle,</span><br />
</p>
<p id="ja517c30p2">
<span class="pali m-text">maraṇaṁ me pure siyā;</span><br />
</p>
<p id="ja517c30p3">
<span class="pali m-text">So me putte paputte ca,</span><br />
</p>
<p id="ja517c30p4">
<span class="pali m-text">sukhāpeyya mahosadho.</span><br />
</p>
<p id="ja517c31p1">
<span class="pali m-text">Anāgataṁ paccuppannaṁ,</span><br />
</p>
<p id="ja517c31p2">
<span class="pali m-text">sabbamatthampi passati;</span><br />
</p>
<p id="ja517c31p3">
<span class="pali m-text">Anāparādhakammantaṁ,</span><br />
</p>
<p id="ja517c31p4">
<span class="pali m-text">na dajjaṁ dakarakkhino”.</span><br />
</p>
<p id="ja517c32p1">
<span class="pali m-text">“Idaṁ suṇātha pañcālā,</span><br />
</p>
<p id="ja517c32p2">
<span class="pali m-text">cūḷaneyyassa bhāsitaṁ;</span><br />
</p>
<p id="ja517c32p3">
<span class="pali m-text">Paṇḍitaṁ anurakkhanto,</span><br />
</p>
<p id="ja517c32p4">
<span class="pali m-text">pāṇaṁ cajati duccajaṁ.</span><br />
</p>
<p id="ja517c33p1">
<span class="pali m-text">Mātu bhariyāya bhātucca,</span><br />
</p>
<p id="ja517c33p2">
<span class="pali m-text">sakhino brāhmaṇassa ca;</span><br />
</p>
<p id="ja517c33p3">
<span class="pali m-text">Attano cāpi pañcālo,</span><br />
</p>
<p id="ja517c33p4">
<span class="pali m-text">channaṁ cajati jīvitaṁ.</span><br />
</p>
<p id="ja517c34p1">
<span class="pali m-text">Evaṁ mahatthikā paññā,</span><br />
</p>
<p id="ja517c34p2">
<span class="pali m-text">nipuṇā sādhucintinī;</span><br />
</p>
<p id="ja517c34p3">
<span class="pali m-text">Diṭṭhadhammahitatthāya,</span><br />
</p>
<p id="ja517c34p4">
<span class="pali m-text">samparāyasukhāya cā”ti.</span><br />
</p>
<p id="ja517c35p1">
<span class="pali m-text">Dakarakkhasajātakaṁ sattamaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>