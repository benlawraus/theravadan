<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0535.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0534.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0536.html">Next</a></div>
</div>
<p id="ja535c0p2">
<span class="pali m-text">Asītinipāta</span><br />
</p>
<p id="ja535c0p3">
<span class="pali m-text">Cūḷahaṁsavagga</span><br />
</p>
<section id="sudhabhojanajataka">
<span id="ja535c0p4"></span><h2><span class="pali m-text">3. Sudhābhojanajātaka</span></h2>
<p id="ja535c1p1">
<span class="pali m-text">“Neva kiṇāmi napi vikkiṇāmi,</span><br />
</p>
<p id="ja535c1p2">
<span class="pali m-text">Na cāpi me sannicayo ca atthi;</span><br />
</p>
<p id="ja535c1p3">
<span class="pali m-text">Sukiccharūpaṁ vatidaṁ parittaṁ,</span><br />
</p>
<p id="ja535c1p4">
<span class="pali m-text">Patthodano nālamayaṁ duvinnaṁ”.</span><br />
</p>
<p id="ja535c2p1">
<span class="pali m-text">“Appamhā appakaṁ dajjā,</span><br />
</p>
<p id="ja535c2p2">
<span class="pali m-text">anumajjhato majjhakaṁ;</span><br />
</p>
<p id="ja535c2p3">
<span class="pali m-text">Bahumhā bahukaṁ dajjā,</span><br />
</p>
<p id="ja535c2p4">
<span class="pali m-text">adānaṁ nupapajjati.</span><br />
</p>
<p id="ja535c3p1">
<span class="pali m-text">Taṁ taṁ vadāmi kosiya,</span><br />
</p>
<p id="ja535c3p2">
<span class="pali m-text">dehi dānāni bhuñja ca;</span><br />
</p>
<p id="ja535c3p3">
<span class="pali m-text">Ariyamaggaṁ samārūha,</span><br />
</p>
<p id="ja535c3p4">
<span class="pali m-text">nekāsī labhate sukhaṁ”.</span><br />
</p>
<p id="ja535c4p1">
<span class="pali m-text">“Moghañcassa hutaṁ hoti,</span><br />
</p>
<p id="ja535c4p2">
<span class="pali m-text">moghañcāpi samīhitaṁ;</span><br />
</p>
<p id="ja535c4p3">
<span class="pali m-text">Atithismiṁ yo nisinnasmiṁ,</span><br />
</p>
<p id="ja535c4p4">
<span class="pali m-text">eko bhuñjati bhojanaṁ.</span><br />
</p>
<p id="ja535c5p1">
<span class="pali m-text">Taṁ taṁ vadāmi kosiya,</span><br />
</p>
<p id="ja535c5p2">
<span class="pali m-text">dehi dānāni bhuñja ca;</span><br />
</p>
<p id="ja535c5p3">
<span class="pali m-text">Ariyamaggaṁ samārūha,</span><br />
</p>
<p id="ja535c5p4">
<span class="pali m-text">nekāsī labhate sukhaṁ”.</span><br />
</p>
<p id="ja535c6p1">
<span class="pali m-text">“Saccañcassa hutaṁ hoti,</span><br />
</p>
<p id="ja535c6p2">
<span class="pali m-text">saccañcāpi samīhitaṁ;</span><br />
</p>
<p id="ja535c6p3">
<span class="pali m-text">Atithismiṁ yo nisinnasmiṁ,</span><br />
</p>
<p id="ja535c6p4">
<span class="pali m-text">neko bhuñjati bhojanaṁ.</span><br />
</p>
<p id="ja535c7p1">
<span class="pali m-text">Taṁ taṁ vadāmi kosiya,</span><br />
</p>
<p id="ja535c7p2">
<span class="pali m-text">dehi dānāni bhuñja ca;</span><br />
</p>
<p id="ja535c7p3">
<span class="pali m-text">Ariyamaggaṁ samārūha,</span><br />
</p>
<p id="ja535c7p4">
<span class="pali m-text">nekāsī labhate sukhaṁ”.</span><br />
</p>
<p id="ja535c8p1">
<span class="pali m-text">“Sarañca juhati poso,</span><br />
</p>
<p id="ja535c8p2">
<span class="pali m-text">bahukāya gayāya ca;</span><br />
</p>
<p id="ja535c8p3">
<span class="pali m-text">Doṇe timbarutitthasmiṁ,</span><br />
</p>
<p id="ja535c8p4">
<span class="pali m-text">sīghasote mahāvahe.</span><br />
</p>
<p id="ja535c9p1">
<span class="pali m-text">Atra cassa hutaṁ hoti,</span><br />
</p>
<p id="ja535c9p2">
<span class="pali m-text">atra cassa samīhitaṁ;</span><br />
</p>
<p id="ja535c9p3">
<span class="pali m-text">Atithismiṁ yo nisinnasmiṁ,</span><br />
</p>
<p id="ja535c9p4">
<span class="pali m-text">neko bhuñjati bhojanaṁ.</span><br />
</p>
<p id="ja535c10p1">
<span class="pali m-text">Taṁ taṁ vadāmi kosiya,</span><br />
</p>
<p id="ja535c10p2">
<span class="pali m-text">dehi dānāni bhuñja ca;</span><br />
</p>
<p id="ja535c10p3">
<span class="pali m-text">Ariyamaggaṁ samārūha,</span><br />
</p>
<p id="ja535c10p4">
<span class="pali m-text">nekāsī labhate sukhaṁ”.</span><br />
</p>
<p id="ja535c11p1">
<span class="pali m-text">“Baḷisañhi so nigilati,</span><br />
</p>
<p id="ja535c11p2">
<span class="pali m-text">dīghasuttaṁ sabandhanaṁ;</span><br />
</p>
<p id="ja535c11p3">
<span class="pali m-text">Atithismiṁ yo nisinnasmiṁ,</span><br />
</p>
<p id="ja535c11p4">
<span class="pali m-text">eko bhuñjati bhojanaṁ.</span><br />
</p>
<p id="ja535c12p1">
<span class="pali m-text">Taṁ taṁ vadāmi kosiya,</span><br />
</p>
<p id="ja535c12p2">
<span class="pali m-text">dehi dānāni bhuñja ca;</span><br />
</p>
<p id="ja535c12p3">
<span class="pali m-text">Ariyamaggaṁ samārūha,</span><br />
</p>
<p id="ja535c12p4">
<span class="pali m-text">nekāsī labhate sukhaṁ”.</span><br />
</p>
<p id="ja535c13p1">
<span class="pali m-text">“Uḷāravaṇṇā vata brāhmaṇā ime,</span><br />
</p>
<p id="ja535c13p2">
<span class="pali m-text">Ayañca vo sunakho kissa hetu;</span><br />
</p>
<p id="ja535c13p3">
<span class="pali m-text">Uccāvacaṁ vaṇṇanibhaṁ vikubbati,</span><br />
</p>
<p id="ja535c13p4">
<span class="pali m-text">Akkhātha no brāhmaṇā ke nu tumhe”.</span><br />
</p>
<p id="ja535c14p1">
<span class="pali m-text">“Cando ca suriyo ca ubho idhāgatā,</span><br />
</p>
<p id="ja535c14p2">
<span class="pali m-text">Ayaṁ pana mātali devasārathi;</span><br />
</p>
<p id="ja535c14p3">
<span class="pali m-text">Sakkohamasmi tidasānamindo,</span><br />
</p>
<p id="ja535c14p4">
<span class="pali m-text">Eso ca kho pañcasikhoti vuccati.</span><br />
</p>
<p id="ja535c15p1">
<span class="pali m-text">Pāṇissarā mudiṅgā ca,</span><br />
</p>
<p id="ja535c15p2">
<span class="pali m-text">murajālambarāni ca;</span><br />
</p>
<p id="ja535c15p3">
<span class="pali m-text">Suttamenaṁ pabodhenti,</span><br />
</p>
<p id="ja535c15p4">
<span class="pali m-text">paṭibuddho ca nandati.</span><br />
</p>
<p id="ja535c16p1">
<span class="pali m-text">Ye kecime maccharino kadariyā,</span><br />
</p>
<p id="ja535c16p2">
<span class="pali m-text">Paribhāsakā samaṇabrāhmaṇānaṁ;</span><br />
</p>
<p id="ja535c16p3">
<span class="pali m-text">Idheva nikkhippa sarīradehaṁ,</span><br />
</p>
<p id="ja535c16p4">
<span class="pali m-text">Kāyassa bhedā nirayaṁ vajanti.</span><br />
</p>
<p id="ja535c17p1">
<span class="pali m-text">Ye kecime suggatimāsamānā,</span><br />
</p>
<p id="ja535c17p2">
<span class="pali m-text">Dhamme ṭhitā saṁyame saṁvibhāge;</span><br />
</p>
<p id="ja535c17p3">
<span class="pali m-text">Idheva nikkhippa sarīradehaṁ,</span><br />
</p>
<p id="ja535c17p4">
<span class="pali m-text">Kāyassa bhedā sugatiṁ vajanti.</span><br />
</p>
<p id="ja535c18p1">
<span class="pali m-text">Tvaṁ nosi ñāti purimāsu jātisu,</span><br />
</p>
<p id="ja535c18p2">
<span class="pali m-text">So maccharī rosako pāpadhammo;</span><br />
</p>
<p id="ja535c18p3">
<span class="pali m-text">Taveva atthāya idhāgatamhā,</span><br />
</p>
<p id="ja535c18p4">
<span class="pali m-text">Mā pāpadhammo nirayaṁ gamittha”.</span><br />
</p>
<p id="ja535c19p1">
<span class="pali m-text">“Addhā maṁ vo hitakāmā,</span><br />
</p>
<p id="ja535c19p2">
<span class="pali m-text">yaṁ maṁ samanusāsatha;</span><br />
</p>
<p id="ja535c19p3">
<span class="pali m-text">Sohaṁ tathā karissāmi,</span><br />
</p>
<p id="ja535c19p4">
<span class="pali m-text">sabbaṁ vuttaṁ hitesibhi.</span><br />
</p>
<p id="ja535c20p1">
<span class="pali m-text">Esāhamajjeva upāramāmi,</span><br />
</p>
<p id="ja535c20p2">
<span class="pali m-text">Na cāpihaṁ kiñci kareyya pāpaṁ;</span><br />
</p>
<p id="ja535c20p3">
<span class="pali m-text">Na cāpi me kiñci adeyyamatthi,</span><br />
</p>
<p id="ja535c20p4">
<span class="pali m-text">Na cāpidatvā udakaṁ pivāmi.</span><br />
</p>
<p id="ja535c21p1">
<span class="pali m-text">Evañca me dadato sabbakālaṁ,</span><br />
</p>
<p id="ja535c21p2">
<span class="pali m-text">Bhogā ime vāsava khīyissanti;</span><br />
</p>
<p id="ja535c21p3">
<span class="pali m-text">Tato ahaṁ pabbajissāmi sakka,</span><br />
</p>
<p id="ja535c21p4">
<span class="pali m-text">Hitvāna kāmāni yathodhikāni”.</span><br />
</p>
<p id="ja535c22p1">
<span class="pali m-text">Naguttame girivare gandhamādane,</span><br />
</p>
<p id="ja535c22p2">
<span class="pali m-text">Modanti tā devavarābhipālitā;</span><br />
</p>
<p id="ja535c22p3">
<span class="pali m-text">Athāgamā isivaro sabbalokagū,</span><br />
</p>
<p id="ja535c22p4">
<span class="pali m-text">Supupphitaṁ dumavarasākhamādiya.</span><br />
</p>
<p id="ja535c23p1">
<span class="pali m-text">Suciṁ sugandhaṁ tidasehi sakkataṁ,</span><br />
</p>
<p id="ja535c23p2">
<span class="pali m-text">Pupphuttamaṁ amaravarehi sevitaṁ;</span><br />
</p>
<p id="ja535c23p3">
<span class="pali m-text">Aladdha maccehi va dānavehi vā,</span><br />
</p>
<p id="ja535c23p4">
<span class="pali m-text">Aññatra devehi tadārahaṁ hidaṁ.</span><br />
</p>
<p id="ja535c24p1">
<span class="pali m-text">Tato catasso kanakattacūpamā,</span><br />
</p>
<p id="ja535c24p2">
<span class="pali m-text">Uṭṭhāya nāriyo pamadādhipā muniṁ;</span><br />
</p>
<p id="ja535c24p3">
<span class="pali m-text">Āsā ca saddhā ca sirī tato hirī,</span><br />
</p>
<p id="ja535c24p4">
<span class="pali m-text">Iccabravuṁ nāradadeva brāhmaṇaṁ.</span><br />
</p>
<p id="ja535c25p1">
<span class="pali m-text">“Sace anuddiṭṭhaṁ tayā mahāmuni,</span><br />
</p>
<p id="ja535c25p2">
<span class="pali m-text">Pupphaṁ imaṁ pārichattassa brahme;</span><br />
</p>
<p id="ja535c25p3">
<span class="pali m-text">Dadāhi no sabbā gati te ijjhatu,</span><br />
</p>
<p id="ja535c25p4">
<span class="pali m-text">Tuvampi no hohi yatheva vāsavo”.</span><br />
</p>
<p id="ja535c26p1">
<span class="pali m-text">Taṁ yācamānābhisamekkha nārado,</span><br />
</p>
<p id="ja535c26p2">
<span class="pali m-text">Iccabravī saṅkalahaṁ udīrayi;</span><br />
</p>
<p id="ja535c26p3">
<span class="pali m-text">“Na mayhamatthatthi imehi koci naṁ,</span><br />
</p>
<p id="ja535c26p4">
<span class="pali m-text">Yāyeva vo seyyasi sā piḷandhatha”.</span><br />
</p>
<p id="ja535c27p1">
<span class="pali m-text">“Tvaṁ nottamevābhisamekkha nārada,</span><br />
</p>
<p id="ja535c27p2">
<span class="pali m-text">Yassicchasi tassā anuppavecchasu;</span><br />
</p>
<p id="ja535c27p3">
<span class="pali m-text">Yassā hi no nārada tvaṁ padassasi,</span><br />
</p>
<p id="ja535c27p4">
<span class="pali m-text">Sāyeva no hehiti seṭṭhasammatā”.</span><br />
</p>
<p id="ja535c28p1">
<span class="pali m-text">“Akallametaṁ vacanaṁ sugatte,</span><br />
</p>
<p id="ja535c28p2">
<span class="pali m-text">Ko brāhmaṇo saṅkalahaṁ udīraye;</span><br />
</p>
<p id="ja535c28p3">
<span class="pali m-text">Gantvāna bhūtādhipameva pucchatha,</span><br />
</p>
<p id="ja535c28p4">
<span class="pali m-text">Sace na jānātha idhuttamādhamaṁ”.</span><br />
</p>
<p id="ja535c29p1">
<span class="pali m-text">Tā nāradena paramappakopitā,</span><br />
</p>
<p id="ja535c29p2">
<span class="pali m-text">Udīritā vaṇṇamadena mattā;</span><br />
</p>
<p id="ja535c29p3">
<span class="pali m-text">Sakāse gantvāna sahassacakkhuno,</span><br />
</p>
<p id="ja535c29p4">
<span class="pali m-text">“Pucchiṁsu bhūtādhipaṁ kā nu seyyasi”.</span><br />
</p>
<p id="ja535c30p1">
<span class="pali m-text">Tā disvā āyattamanā purindado,</span><br />
</p>
<p id="ja535c30p2">
<span class="pali m-text">Iccabravī devavaro katañjalī;</span><br />
</p>
<p id="ja535c30p3">
<span class="pali m-text">“Sabbāva vo hotha sugatte sādisī,</span><br />
</p>
<p id="ja535c30p4">
<span class="pali m-text">Ko neva bhadde kalahaṁ udīrayi”.</span><br />
</p>
<p id="ja535c31p1">
<span class="pali m-text">“Yo sabbalokaccarito mahāmuni,</span><br />
</p>
<p id="ja535c31p2">
<span class="pali m-text">Dhamme ṭhito nārado saccanikkamo;</span><br />
</p>
<p id="ja535c31p3">
<span class="pali m-text">So nobravi girivare gandhamādane,</span><br />
</p>
<p id="ja535c31p4">
<span class="pali m-text">Gantvāna bhūtādhipameva pucchatha;</span><br />
</p>
<p id="ja535c31p5">
<span class="pali m-text">Sace na jānātha idhuttamādhamaṁ”.</span><br />
</p>
<p id="ja535c32p1">
<span class="pali m-text">“Asu brahāraññacaro mahāmuni,</span><br />
</p>
<p id="ja535c32p2">
<span class="pali m-text">Nādatvā bhattaṁ varagatte bhuñjati;</span><br />
</p>
<p id="ja535c32p3">
<span class="pali m-text">Viceyya dānāni dadāti kosiyo,</span><br />
</p>
<p id="ja535c32p4">
<span class="pali m-text">Yassā hi so dassati sāva seyyasi”.</span><br />
</p>
<p id="ja535c33p1">
<span class="pali m-text">“Asū hi yo sammati dakkhiṇaṁ disaṁ,</span><br />
</p>
<p id="ja535c33p2">
<span class="pali m-text">Gaṅgāya tīre himavantapassani;</span><br />
</p>
<p id="ja535c33p3">
<span class="pali m-text">Sa kosiyo dullabhapānabhojano,</span><br />
</p>
<p id="ja535c33p4">
<span class="pali m-text">Tassa sudhaṁ pāpaya devasārathi”.</span><br />
</p>
<p id="ja535c34p1">
<span class="pali m-text">Sa mātalī devavarena pesito,</span><br />
</p>
<p id="ja535c34p2">
<span class="pali m-text">Sahassayuttaṁ abhiruyha sandanaṁ;</span><br />
</p>
<p id="ja535c34p3">
<span class="pali m-text">Sukhippameva upagamma assamaṁ,</span><br />
</p>
<p id="ja535c34p4">
<span class="pali m-text">Adissamāno munino sudhaṁ adā.</span><br />
</p>
<p id="ja535c35p1">
<span class="pali m-text">“Udaggihuttaṁ upatiṭṭhato hi me,</span><br />
</p>
<p id="ja535c35p2">
<span class="pali m-text">Pabhaṅkaraṁ lokatamonuduttamaṁ;</span><br />
</p>
<p id="ja535c35p3">
<span class="pali m-text">Sabbāni bhūtāni adhicca vāsavo,</span><br />
</p>
<p id="ja535c35p4">
<span class="pali m-text">Ko neva me pāṇisu kiṁ sudhodahi.</span><br />
</p>
<p id="ja535c36p1">
<span class="pali m-text">Saṅkhūpamaṁ setamatulyadassanaṁ,</span><br />
</p>
<p id="ja535c36p2">
<span class="pali m-text">Suciṁ sugandhaṁ piyarūpamabbhutaṁ;</span><br />
</p>
<p id="ja535c36p3">
<span class="pali m-text">Adiṭṭhapubbaṁ mama jātu cakkhubhi,</span><br />
</p>
<p id="ja535c36p4">
<span class="pali m-text">Kā devatā pāṇisu kiṁ sudhodahi”.</span><br />
</p>
<p id="ja535c37p1">
<span class="pali m-text">“Ahaṁ mahindena mahesi pesito,</span><br />
</p>
<p id="ja535c37p2">
<span class="pali m-text">Sudhābhihāsiṁ turito mahāmuni;</span><br />
</p>
<p id="ja535c37p3">
<span class="pali m-text">Jānāsi maṁ mātali devasārathi,</span><br />
</p>
<p id="ja535c37p4">
<span class="pali m-text">Bhuñjassu bhattuttama mābhivārayi.</span><br />
</p>
<p id="ja535c38p1">
<span class="pali m-text">Bhuttā ca sā dvādasa hanti pāpake,</span><br />
</p>
<p id="ja535c38p2">
<span class="pali m-text">Khudaṁ pipāsaṁ aratiṁ daraklamaṁ;</span><br />
</p>
<p id="ja535c38p3">
<span class="pali m-text">Kodhūpanāhañca vivādapesuṇaṁ,</span><br />
</p>
<p id="ja535c38p4">
<span class="pali m-text">Sītuṇha tandiñca rasuttamaṁ idaṁ”.</span><br />
</p>
<p id="ja535c39p1">
<span class="pali m-text">“Na kappatī mātali mayha bhuñjituṁ,</span><br />
</p>
<p id="ja535c39p2">
<span class="pali m-text">Pubbe adatvā iti me vatuttamaṁ;</span><br />
</p>
<p id="ja535c39p3">
<span class="pali m-text">Na cāpi ekāsnamarīyapūjitaṁ,</span><br />
</p>
<p id="ja535c39p4">
<span class="pali m-text">Asaṁvibhāgī ca sukhaṁ na vindati”.</span><br />
</p>
<p id="ja535c40p1">
<span class="pali m-text">“Thīghātakā ye cime pāradārikā,</span><br />
</p>
<p id="ja535c40p2">
<span class="pali m-text">Mittadduno ye ca sapanti subbate;</span><br />
</p>
<p id="ja535c40p3">
<span class="pali m-text">Sabbe ca te maccharipañcamādhamā,</span><br />
</p>
<p id="ja535c40p4">
<span class="pali m-text">Tasmā adatvā udakampi nāsniye.</span><br />
</p>
<p id="ja535c41p1">
<span class="pali m-text">Sohitthiyā vā purisassa vā pana,</span><br />
</p>
<p id="ja535c41p2">
<span class="pali m-text">Dassāmi dānaṁ vidusampavaṇṇitaṁ;</span><br />
</p>
<p id="ja535c41p3">
<span class="pali m-text">Saddhā vadaññū idha vītamaccharā,</span><br />
</p>
<p id="ja535c41p4">
<span class="pali m-text">Bhavanti hete sucisaccasammatā”.</span><br />
</p>
<p id="ja535c42p1">
<span class="pali m-text">Ato matā devavarena pesitā,</span><br />
</p>
<p id="ja535c42p2">
<span class="pali m-text">Kaññā catasso kanakattacūpamā;</span><br />
</p>
<p id="ja535c42p3">
<span class="pali m-text">Āsā ca saddhā ca sirī tato hirī,</span><br />
</p>
<p id="ja535c42p4">
<span class="pali m-text">Taṁ assamaṁ āgamu yattha kosiyo.</span><br />
</p>
<p id="ja535c43p1">
<span class="pali m-text">Tā disvā sabbo paramappamodito,</span><br />
</p>
<p id="ja535c43p2">
<span class="pali m-text">Subhena vaṇṇena sikhārivaggino;</span><br />
</p>
<p id="ja535c43p3">
<span class="pali m-text">Kaññā catasso caturo catuddisā,</span><br />
</p>
<p id="ja535c43p4">
<span class="pali m-text">Iccabravī mātalino ca sammukhā.</span><br />
</p>
<p id="ja535c44p1">
<span class="pali m-text">“Purimaṁ disaṁ kā tvaṁ pabhāsi devate,</span><br />
</p>
<p id="ja535c44p2">
<span class="pali m-text">Alaṅkatā tāravarāva osadhī;</span><br />
</p>
<p id="ja535c44p3">
<span class="pali m-text">Pucchāmi taṁ kañcanavelliviggahe,</span><br />
</p>
<p id="ja535c44p4">
<span class="pali m-text">Ācikkha me tvaṁ katamāsi devatā”.</span><br />
</p>
<p id="ja535c45p1">
<span class="pali m-text">“Sirāha devī manujebhi pūjitā,</span><br />
</p>
<p id="ja535c45p2">
<span class="pali m-text">Apāpasattūpanisevinī sadā;</span><br />
</p>
<p id="ja535c45p3">
<span class="pali m-text">Sudhāvivādena tavantimāgatā,</span><br />
</p>
<p id="ja535c45p4">
<span class="pali m-text">Taṁ maṁ sudhāya varapañña bhājaya.</span><br />
</p>
<p id="ja535c46p1">
<span class="pali m-text">Yassāhamicchāmi sudhaṁ mahāmuni,</span><br />
</p>
<p id="ja535c46p2">
<span class="pali m-text">So sabbakāmehi naro pamodati;</span><br />
</p>
<p id="ja535c46p3">
<span class="pali m-text">Sirīti maṁ jānahi jūhatuttama,</span><br />
</p>
<p id="ja535c46p4">
<span class="pali m-text">Taṁ maṁ sudhāya varapañña bhājaya”.</span><br />
</p>
<p id="ja535c47p1">
<span class="pali m-text">“Sippena vijjācaraṇena buddhiyā,</span><br />
</p>
<p id="ja535c47p2">
<span class="pali m-text">Narā upetā paguṇā sakammunā;</span><br />
</p>
<p id="ja535c47p3">
<span class="pali m-text">Tayā vihīnā na labhanti kiñcanaṁ,</span><br />
</p>
<p id="ja535c47p4">
<span class="pali m-text">Tayidaṁ na sādhu yadidaṁ tayā kataṁ.</span><br />
</p>
<p id="ja535c48p1">
<span class="pali m-text">Passāmi posaṁ alasaṁ mahagghasaṁ,</span><br />
</p>
<p id="ja535c48p2">
<span class="pali m-text">Sudukkulīnampi arūpimaṁ naraṁ;</span><br />
</p>
<p id="ja535c48p3">
<span class="pali m-text">Tayānugutto siri jātimāmapi,</span><br />
</p>
<p id="ja535c48p4">
<span class="pali m-text">Peseti dāsaṁ viya bhogavā sukhī.</span><br />
</p>
<p id="ja535c49p1">
<span class="pali m-text">Taṁ taṁ asaccaṁ avibhajjaseviniṁ,</span><br />
</p>
<p id="ja535c49p2">
<span class="pali m-text">Jānāmi mūḷhaṁ vidurānupātiniṁ;</span><br />
</p>
<p id="ja535c49p3">
<span class="pali m-text">Na tādisī arahati āsanūdakaṁ,</span><br />
</p>
<p id="ja535c49p4">
<span class="pali m-text">Kuto sudhā gaccha na mayha ruccasi”.</span><br />
</p>
<p id="ja535c50p1">
<span class="pali m-text">“Kā sukkadāṭhā paṭimukkakuṇḍalā,</span><br />
</p>
<p id="ja535c50p2">
<span class="pali m-text">Cittaṅgadā kambuvimaṭṭhadhārinī;</span><br />
</p>
<p id="ja535c50p3">
<span class="pali m-text">Osittavaṇṇaṁ paridayha sobhasi,</span><br />
</p>
<p id="ja535c50p4">
<span class="pali m-text">Kusaggirattaṁ apiḷayha mañjariṁ.</span><br />
</p>
<p id="ja535c51p1">
<span class="pali m-text">Migīva bhantā saracāpadhārinā,</span><br />
</p>
<p id="ja535c51p2">
<span class="pali m-text">Virādhitā mandamiva udikkhasi;</span><br />
</p>
<p id="ja535c51p3">
<span class="pali m-text">Ko te dutīyo idha mandalocane,</span><br />
</p>
<p id="ja535c51p4">
<span class="pali m-text">Na bhāyasi ekikā kānane vane”.</span><br />
</p>
<p id="ja535c52p1">
<span class="pali m-text">“Na me dutīyo idha matthi kosiya,</span><br />
</p>
<p id="ja535c52p2">
<span class="pali m-text">Masakkasārappabhavamhi devatā;</span><br />
</p>
<p id="ja535c52p3">
<span class="pali m-text">Āsā sudhāsāya tavantimāgatā,</span><br />
</p>
<p id="ja535c52p4">
<span class="pali m-text">Taṁ maṁ sudhāya varapañña bhājaya”.</span><br />
</p>
<p id="ja535c53p1">
<span class="pali m-text">“Āsāya yanti vāṇijā dhanesino,</span><br />
</p>
<p id="ja535c53p2">
<span class="pali m-text">Nāvaṁ samāruyha parenti aṇṇave;</span><br />
</p>
<p id="ja535c53p3">
<span class="pali m-text">Te tattha sīdanti athopi ekadā,</span><br />
</p>
<p id="ja535c53p4">
<span class="pali m-text">Jīnādhanā enti vinaṭṭhapābhatā.</span><br />
</p>
<p id="ja535c54p1">
<span class="pali m-text">Āsāya khettāni kasanti kassakā,</span><br />
</p>
<p id="ja535c54p2">
<span class="pali m-text">Vapanti bījāni karontupāyaso;</span><br />
</p>
<p id="ja535c54p3">
<span class="pali m-text">Ītīnipātena avuṭṭhitāya vā,</span><br />
</p>
<p id="ja535c54p4">
<span class="pali m-text">Na kiñci vindanti tato phalāgamaṁ.</span><br />
</p>
<p id="ja535c55p1">
<span class="pali m-text">Athattakārāni karonti bhattusu,</span><br />
</p>
<p id="ja535c55p2">
<span class="pali m-text">Āsaṁ purakkhatvā narā sukhesino;</span><br />
</p>
<p id="ja535c55p3">
<span class="pali m-text">Te bhatturatthā atigāḷhitā puna,</span><br />
</p>
<p id="ja535c55p4">
<span class="pali m-text">Disā panassanti aladdha kiñcanaṁ.</span><br />
</p>
<p id="ja535c56p1">
<span class="pali m-text">Hitvāna dhaññañca dhanañca ñātake,</span><br />
</p>
<p id="ja535c56p2">
<span class="pali m-text">Āsāya saggādhimanā sukhesino;</span><br />
</p>
<p id="ja535c56p3">
<span class="pali m-text">Tapanti lūkhampi tapaṁ cirantaraṁ,</span><br />
</p>
<p id="ja535c56p4">
<span class="pali m-text">Kumaggamāruyha parenti duggatiṁ.</span><br />
</p>
<p id="ja535c57p1">
<span class="pali m-text">Āsā visaṁvādikasammatā ime,</span><br />
</p>
<p id="ja535c57p2">
<span class="pali m-text">Āse sudhāsaṁ vinayassu attani;</span><br />
</p>
<p id="ja535c57p3">
<span class="pali m-text">Na tādisī arahati āsanūdakaṁ,</span><br />
</p>
<p id="ja535c57p4">
<span class="pali m-text">Kuto sudhā gaccha na mayha ruccasi”.</span><br />
</p>
<p id="ja535c58p1">
<span class="pali m-text">“Daddallamānā yasasā yasassinī,</span><br />
</p>
<p id="ja535c58p2">
<span class="pali m-text">Jighaññanāmavhayanaṁ disaṁ pati;</span><br />
</p>
<p id="ja535c58p3">
<span class="pali m-text">Pucchāmi taṁ kañcanavelliviggahe,</span><br />
</p>
<p id="ja535c58p4">
<span class="pali m-text">Ācikkha me tvaṁ katamāsi devatā”.</span><br />
</p>
<p id="ja535c59p1">
<span class="pali m-text">“Saddhāha devī manujehi pūjitā,</span><br />
</p>
<p id="ja535c59p2">
<span class="pali m-text">Apāpasattūpanisevinī sadā;</span><br />
</p>
<p id="ja535c59p3">
<span class="pali m-text">Sudhāvivādena tavantimāgatā,</span><br />
</p>
<p id="ja535c59p4">
<span class="pali m-text">Taṁ maṁ sudhāya varapañña bhājaya”.</span><br />
</p>
<p id="ja535c60p1">
<span class="pali m-text">“Dānaṁ damaṁ cāgamathopi saṁyamaṁ,</span><br />
</p>
<p id="ja535c60p2">
<span class="pali m-text">Ādāya saddhāya karonti hekadā;</span><br />
</p>
<p id="ja535c60p3">
<span class="pali m-text">Theyyaṁ musā kūṭamathopi pesuṇaṁ,</span><br />
</p>
<p id="ja535c60p4">
<span class="pali m-text">Karonti heke puna viccutā tayā.</span><br />
</p>
<p id="ja535c61p1">
<span class="pali m-text">Bhariyāsu poso sadisīsu pekkhavā,</span><br />
</p>
<p id="ja535c61p2">
<span class="pali m-text">Sīlūpapannāsu patibbatāsupi;</span><br />
</p>
<p id="ja535c61p3">
<span class="pali m-text">Vinetvāna chandaṁ kulitthiyāsupi,</span><br />
</p>
<p id="ja535c61p4">
<span class="pali m-text">Karoti saddhaṁ puna kumbhadāsiyā.</span><br />
</p>
<p id="ja535c62p1">
<span class="pali m-text">Tvameva saddhe paradārasevinī,</span><br />
</p>
<p id="ja535c62p2">
<span class="pali m-text">Pāpaṁ karosi kusalampi riñcasi;</span><br />
</p>
<p id="ja535c62p3">
<span class="pali m-text">Na tādisī arahati āsanūdakaṁ,</span><br />
</p>
<p id="ja535c62p4">
<span class="pali m-text">Kuto sudhā gaccha na mayha ruccasi”.</span><br />
</p>
<p id="ja535c63p1">
<span class="pali m-text">“Jighaññarattiṁ aruṇasmimūhate,</span><br />
</p>
<p id="ja535c63p2">
<span class="pali m-text">Yā dissati uttamarūpavaṇṇinī;</span><br />
</p>
<p id="ja535c63p3">
<span class="pali m-text">Tathūpamā maṁ paṭibhāsi devate,</span><br />
</p>
<p id="ja535c63p4">
<span class="pali m-text">Ācikkha me tvaṁ katamāsi accharā.</span><br />
</p>
<p id="ja535c64p1">
<span class="pali m-text">Kālā nidāgheriva aggijāriva,</span><br />
</p>
<p id="ja535c64p2">
<span class="pali m-text">Anileritā lohitapattamālinī;</span><br />
</p>
<p id="ja535c64p3">
<span class="pali m-text">Kā tiṭṭhasi mandamigāvalokayaṁ,</span><br />
</p>
<p id="ja535c64p4">
<span class="pali m-text">Bhāsesamānāva giraṁ na muñcasi”.</span><br />
</p>
<p id="ja535c65p1">
<span class="pali m-text">“Hirāha devī manujehi pūjitā,</span><br />
</p>
<p id="ja535c65p2">
<span class="pali m-text">Apāpasattūpanisevinī sadā;</span><br />
</p>
<p id="ja535c65p3">
<span class="pali m-text">Sudhāvivādena tavantimāgatā,</span><br />
</p>
<p id="ja535c65p4">
<span class="pali m-text">Sāhaṁ na sakkomi sudhampi yācituṁ;</span><br />
</p>
<p id="ja535c65p5">
<span class="pali m-text">Kopīnarūpā viya yācanitthiyā”.</span><br />
</p>
<p id="ja535c66p1">
<span class="pali m-text">“Dhammena ñāyena sugatte lacchasi,</span><br />
</p>
<p id="ja535c66p2">
<span class="pali m-text">Eso hi dhammo na hi yācanā sudhā;</span><br />
</p>
<p id="ja535c66p3">
<span class="pali m-text">Taṁ taṁ ayācantimahaṁ nimantaye,</span><br />
</p>
<p id="ja535c66p4">
<span class="pali m-text">Sudhāya yañcicchasi tampi dammi te.</span><br />
</p>
<p id="ja535c67p1">
<span class="pali m-text">Sā tvaṁ mayā ajja sakamhi assame,</span><br />
</p>
<p id="ja535c67p2">
<span class="pali m-text">Nimantitā kañcanavelliviggahe;</span><br />
</p>
<p id="ja535c67p3">
<span class="pali m-text">Tuvañhi me sabbarasehi pūjiyā,</span><br />
</p>
<p id="ja535c67p4">
<span class="pali m-text">Taṁ pūjayitvāna sudhampi asniye”.</span><br />
</p>
<p id="ja535c68p1">
<span class="pali m-text">Sā kosiyenānumatā jutīmatā,</span><br />
</p>
<p id="ja535c68p2">
<span class="pali m-text">Addhā hiri rammaṁ pāvisi yassamaṁ;</span><br />
</p>
<p id="ja535c68p3">
<span class="pali m-text">Udakavantaṁ phalamariyapūjitaṁ,</span><br />
</p>
<p id="ja535c68p4">
<span class="pali m-text">Apāpasattūpanisevitaṁ sadā.</span><br />
</p>
<p id="ja535c69p1">
<span class="pali m-text">Rukkhaggahānā bahukettha pupphitā,</span><br />
</p>
<p id="ja535c69p2">
<span class="pali m-text">Ambā piyālā panasā ca kiṁsukā;</span><br />
</p>
<p id="ja535c69p3">
<span class="pali m-text">Sobhañjanā loddamathopi padmakā,</span><br />
</p>
<p id="ja535c69p4">
<span class="pali m-text">Kekā ca bhaṅgā tilakā supupphitā.</span><br />
</p>
<p id="ja535c70p1">
<span class="pali m-text">Sālā karerī bahukettha jambuyo,</span><br />
</p>
<p id="ja535c70p2">
<span class="pali m-text">Assatthanigrodhamadhukavetasā;</span><br />
</p>
<p id="ja535c70p3">
<span class="pali m-text">Uddālakā pāṭali sinduvārakā,</span><br />
</p>
<p id="ja535c70p4">
<span class="pali m-text">Manuññagandhā mucalindaketakā.</span><br />
</p>
<p id="ja535c71p1">
<span class="pali m-text">Hareṇukā veḷukā keṇu tindukā,</span><br />
</p>
<p id="ja535c71p2">
<span class="pali m-text">Sāmākanīvāramathopi cīnakā;</span><br />
</p>
<p id="ja535c71p3">
<span class="pali m-text">Mocā kadalī bahukettha sāliyo,</span><br />
</p>
<p id="ja535c71p4">
<span class="pali m-text">Pavīhayo ābhūjino ca taṇḍulā.</span><br />
</p>
<p id="ja535c72p1">
<span class="pali m-text">Tassevuttarapassena,</span><br />
</p>
<p id="ja535c72p2">
<span class="pali m-text">jātā pokkharaṇī sivā;</span><br />
</p>
<p id="ja535c72p3">
<span class="pali m-text">Akakkasā apabbhārā,</span><br />
</p>
<p id="ja535c72p4">
<span class="pali m-text">sādhu appaṭigandhikā.</span><br />
</p>
<p id="ja535c73p1">
<span class="pali m-text">Tattha macchā sanniratā,</span><br />
</p>
<p id="ja535c73p2">
<span class="pali m-text">khemino bahubhojanā;</span><br />
</p>
<p id="ja535c73p3">
<span class="pali m-text">Siṅgū savaṅkā saṅkulā,</span><br />
</p>
<p id="ja535c73p4">
<span class="pali m-text">satavaṅkā ca rohitā;</span><br />
</p>
<p id="ja535c73p5">
<span class="pali m-text">Āḷigaggarakākiṇṇā,</span><br />
</p>
<p id="ja535c73p6">
<span class="pali m-text">pāṭhīnā kākamacchakā.</span><br />
</p>
<p id="ja535c74p1">
<span class="pali m-text">Tattha pakkhī sanniratā,</span><br />
</p>
<p id="ja535c74p2">
<span class="pali m-text">khemino bahubhojanā;</span><br />
</p>
<p id="ja535c74p3">
<span class="pali m-text">Haṁsā koñcā mayūrā ca,</span><br />
</p>
<p id="ja535c74p4">
<span class="pali m-text">cakkavākā ca kukkuhā;</span><br />
</p>
<p id="ja535c74p5">
<span class="pali m-text">Kuṇālakā bahū citrā,</span><br />
</p>
<p id="ja535c74p6">
<span class="pali m-text">sikhaṇḍī jīvajīvakā.</span><br />
</p>
<p id="ja535c75p1">
<span class="pali m-text">Tattha pānāya māyanti,</span><br />
</p>
<p id="ja535c75p2">
<span class="pali m-text">nānā migagaṇā bahū;</span><br />
</p>
<p id="ja535c75p3">
<span class="pali m-text">Sīhā byagghā varāhā ca,</span><br />
</p>
<p id="ja535c75p4">
<span class="pali m-text">acchakokataracchayo.</span><br />
</p>
<p id="ja535c76p1">
<span class="pali m-text">Palāsādā gavajā ca,</span><br />
</p>
<p id="ja535c76p2">
<span class="pali m-text">mahiṁsā rohitā rurū;</span><br />
</p>
<p id="ja535c76p3">
<span class="pali m-text">Eṇeyyā ca varāhā ca,</span><br />
</p>
<p id="ja535c76p4">
<span class="pali m-text">gaṇino nīkasūkarā;</span><br />
</p>
<p id="ja535c76p5">
<span class="pali m-text">Kadalimigā bahukettha,</span><br />
</p>
<p id="ja535c76p6">
<span class="pali m-text">biḷārā sasakaṇṇikā.</span><br />
</p>
<p id="ja535c77p1">
<span class="pali m-text">Chamāgirī pupphavicitrasanthatā,</span><br />
</p>
<p id="ja535c77p2">
<span class="pali m-text">Dijābhighuṭṭhā dijasaṅghasevitā.</span><br />
</p>
<p id="ja535c78p1">
<span class="pali m-text">Sā suttacā nīladumābhilambitā,</span><br />
</p>
<p id="ja535c78p2">
<span class="pali m-text">Vijju mahāmegharivānupajjatha;</span><br />
</p>
<p id="ja535c78p3">
<span class="pali m-text">Tassā susambandhasiraṁ kusāmayaṁ,</span><br />
</p>
<p id="ja535c78p4">
<span class="pali m-text">Suciṁ sugandhaṁ ajinūpasevitaṁ;</span><br />
</p>
<p id="ja535c78p5">
<span class="pali m-text">Atricca kocchaṁ hirimetadabravi,</span><br />
</p>
<p id="ja535c78p6">
<span class="pali m-text">“Nisīda kalyāṇi sukhayidamāsanaṁ”.</span><br />
</p>
<p id="ja535c79p1">
<span class="pali m-text">Tassā tadā kocchagatāya kosiyo,</span><br />
</p>
<p id="ja535c79p2">
<span class="pali m-text">Yadicchamānāya jaṭājinandharo;</span><br />
</p>
<p id="ja535c79p3">
<span class="pali m-text">Navehi pattehi sayaṁ sahūdakaṁ,</span><br />
</p>
<p id="ja535c79p4">
<span class="pali m-text">Sudhābhihāsī turito mahāmuni.</span><br />
</p>
<p id="ja535c80p1">
<span class="pali m-text">Sā taṁ paṭiggayha ubhohi pāṇibhi,</span><br />
</p>
<p id="ja535c80p2">
<span class="pali m-text">Iccabravi attamanā jaṭādharaṁ;</span><br />
</p>
<p id="ja535c80p3">
<span class="pali m-text">“Handāhaṁ etarahi pūjitā tayā,</span><br />
</p>
<p id="ja535c80p4">
<span class="pali m-text">Gaccheyyaṁ brahme tidivaṁ jitāvinī”.</span><br />
</p>
<p id="ja535c81p1">
<span class="pali m-text">Sā kosiyenānumatā jutīmatā,</span><br />
</p>
<p id="ja535c81p2">
<span class="pali m-text">Udīritā vaṇṇamadena mattā;</span><br />
</p>
<p id="ja535c81p3">
<span class="pali m-text">Sakāse gantvāna sahassacakkhuno,</span><br />
</p>
<p id="ja535c81p4">
<span class="pali m-text">“Ayaṁ sudhā vāsava dehi me jayaṁ”.</span><br />
</p>
<p id="ja535c82p1">
<span class="pali m-text">Tamena sakkopi tadā apūjayi,</span><br />
</p>
<p id="ja535c82p2">
<span class="pali m-text">Sahindadevā surakaññamuttamaṁ;</span><br />
</p>
<p id="ja535c82p3">
<span class="pali m-text">Sā pañjalī devamanussapūjitā,</span><br />
</p>
<p id="ja535c82p4">
<span class="pali m-text">Navamhi kocchamhi yadā upāvisi.</span><br />
</p>
<p id="ja535c83p1">
<span class="pali m-text">Tameva saṁsī punadeva mātaliṁ,</span><br />
</p>
<p id="ja535c83p2">
<span class="pali m-text">Sahassanetto tidasānamindo;</span><br />
</p>
<p id="ja535c83p3">
<span class="pali m-text">“Gantvāna vākyaṁ mama brūhi kosiyaṁ,</span><br />
</p>
<p id="ja535c83p4">
<span class="pali m-text">‘Āsāya saddhā siriyā ca kosiya;</span><br />
</p>
<p id="ja535c83p5">
<span class="pali m-text">Hirī sudhaṁ kena malattha hetunā’”.</span><br />
</p>
<p id="ja535c84p1">
<span class="pali m-text">Taṁ suplavatthaṁ udatārayī rathaṁ,</span><br />
</p>
<p id="ja535c84p2">
<span class="pali m-text">Daddallamānaṁ upakāriyasādisaṁ;</span><br />
</p>
<p id="ja535c84p3">
<span class="pali m-text">Jambonadīsaṁ tapaneyyasannibhaṁ,</span><br />
</p>
<p id="ja535c84p4">
<span class="pali m-text">Alaṅkataṁ kañcanacittasannibhaṁ.</span><br />
</p>
<p id="ja535c85p1">
<span class="pali m-text">Suvaṇṇacandettha bahū nipātitā,</span><br />
</p>
<p id="ja535c85p2">
<span class="pali m-text">Hatthī gavāssā kikibyagghadīpiyo;</span><br />
</p>
<p id="ja535c85p3">
<span class="pali m-text">Eṇeyyakā laṅghamayettha pakkhino,</span><br />
</p>
<p id="ja535c85p4">
<span class="pali m-text">Migettha veḷuriyamayā yudhā yutā.</span><br />
</p>
<p id="ja535c86p1">
<span class="pali m-text">Tatthassarājaharayo ayojayuṁ,</span><br />
</p>
<p id="ja535c86p2">
<span class="pali m-text">Dasasatāni susunāgasādise;</span><br />
</p>
<p id="ja535c86p3">
<span class="pali m-text">Alaṅkate kañcanajāluracchade,</span><br />
</p>
<p id="ja535c86p4">
<span class="pali m-text">Āveḷine saddagame asaṅgite.</span><br />
</p>
<p id="ja535c87p1">
<span class="pali m-text">Taṁ yānaseṭṭhaṁ abhiruyha mātali,</span><br />
</p>
<p id="ja535c87p2">
<span class="pali m-text">Disā imāyo abhinādayittha;</span><br />
</p>
<p id="ja535c87p3">
<span class="pali m-text">Nabhañca selañca vanappatiniñca,</span><br />
</p>
<p id="ja535c87p4">
<span class="pali m-text">Sasāgaraṁ pabyathayittha mediniṁ.</span><br />
</p>
<p id="ja535c88p1">
<span class="pali m-text">Sa khippameva upagamma assamaṁ,</span><br />
</p>
<p id="ja535c88p2">
<span class="pali m-text">Pāvāramekaṁsakato katañjalī;</span><br />
</p>
<p id="ja535c88p3">
<span class="pali m-text">Bahussutaṁ vuddhaṁ vinītavantaṁ,</span><br />
</p>
<p id="ja535c88p4">
<span class="pali m-text">Iccabravī mātali devabrāhmaṇaṁ.</span><br />
</p>
<p id="ja535c89p1">
<span class="pali m-text">“Indassa vākyaṁ nisāmehi kosiya,</span><br />
</p>
<p id="ja535c89p2">
<span class="pali m-text">Dūto ahaṁ pucchati taṁ purindado;</span><br />
</p>
<p id="ja535c89p3">
<span class="pali m-text">‘Āsāya saddhā siriyā ca kosiya,</span><br />
</p>
<p id="ja535c89p4">
<span class="pali m-text">Hirī sudhaṁ kena malattha hetunā’”.</span><br />
</p>
<p id="ja535c90p1">
<span class="pali m-text">“Andhā sirī maṁ paṭibhāti mātali,</span><br />
</p>
<p id="ja535c90p2">
<span class="pali m-text">Saddhā aniccā pana devasārathi;</span><br />
</p>
<p id="ja535c90p3">
<span class="pali m-text">Āsā visaṁvādikasammatā hi me,</span><br />
</p>
<p id="ja535c90p4">
<span class="pali m-text">Hirī ca ariyamhi guṇe patiṭṭhitā”.</span><br />
</p>
<p id="ja535c91p1">
<span class="pali m-text">“Kumāriyo yācimā gottarakkhitā,</span><br />
</p>
<p id="ja535c91p2">
<span class="pali m-text">Jiṇṇā ca yā yā ca sabhattuitthiyo;</span><br />
</p>
<p id="ja535c91p3">
<span class="pali m-text">Tā chandarāgaṁ purisesu uggataṁ,</span><br />
</p>
<p id="ja535c91p4">
<span class="pali m-text">Hiriyā nivārenti sacittamattano.</span><br />
</p>
<p id="ja535c92p1">
<span class="pali m-text">Saṅgāmasīse sarasattisaṁyute,</span><br />
</p>
<p id="ja535c92p2">
<span class="pali m-text">Parājitānaṁ patataṁ palāyinaṁ;</span><br />
</p>
<p id="ja535c92p3">
<span class="pali m-text">Hiriyā nivattanti jahitva jīvitaṁ,</span><br />
</p>
<p id="ja535c92p4">
<span class="pali m-text">Te sampaṭicchanti punā hirīmanā.</span><br />
</p>
<p id="ja535c93p1">
<span class="pali m-text">Velā yathā sāgaravegavārinī,</span><br />
</p>
<p id="ja535c93p2">
<span class="pali m-text">Hirāya hi pāpajanaṁ nivārinī;</span><br />
</p>
<p id="ja535c93p3">
<span class="pali m-text">Taṁ sabbaloke hirimariyapūjitaṁ,</span><br />
</p>
<p id="ja535c93p4">
<span class="pali m-text">Indassa taṁ vedaya devasārathi”.</span><br />
</p>
<p id="ja535c94p1">
<span class="pali m-text">“Ko te imaṁ kosiya diṭṭhimodahi,</span><br />
</p>
<p id="ja535c94p2">
<span class="pali m-text">Brahmā mahindo atha vā pajāpati;</span><br />
</p>
<p id="ja535c94p3">
<span class="pali m-text">Hirāya devesu hi seṭṭhasammatā,</span><br />
</p>
<p id="ja535c94p4">
<span class="pali m-text">Dhītā mahindassa mahesi jāyatha”.</span><br />
</p>
<p id="ja535c95p1">
<span class="pali m-text">“Handehi dāni tidivaṁ apakkama,</span><br />
</p>
<p id="ja535c95p2">
<span class="pali m-text">Rathaṁ samāruyha mamāyitaṁ imaṁ;</span><br />
</p>
<p id="ja535c95p3">
<span class="pali m-text">Indo ca taṁ indasagotta kaṅkhati,</span><br />
</p>
<p id="ja535c95p4">
<span class="pali m-text">Ajjeva tvaṁ indasahabyataṁ vaja”.</span><br />
</p>
<p id="ja535c96p1">
<span class="pali m-text">“Evaṁ visujjhanti apāpakammino,</span><br />
</p>
<p id="ja535c96p2">
<span class="pali m-text">Atho suciṇṇassa phalaṁ na nassati;</span><br />
</p>
<p id="ja535c96p3">
<span class="pali m-text">Ye keci maddakkhu sudhāya bhojanaṁ,</span><br />
</p>
<p id="ja535c96p4">
<span class="pali m-text">Sabbeva te indasahabyataṁ gatā.</span><br />
</p>
<p id="ja535c97p1">
<span class="pali m-text">Hirī uppalavaṇṇāsi,</span><br />
</p>
<p id="ja535c97p2">
<span class="pali m-text">kosiyo dānapati bhikkhu;</span><br />
</p>
<p id="ja535c97p3">
<span class="pali m-text">Anuruddho pañcasikho,</span><br />
</p>
<p id="ja535c97p4">
<span class="pali m-text">ānando āsi mātali.</span><br />
</p>
<p id="ja535c98p1">
<span class="pali m-text">Sūriyo kassapo bhikkhu,</span><br />
</p>
<p id="ja535c98p2">
<span class="pali m-text">moggallānosi candimā;</span><br />
</p>
<p id="ja535c98p3">
<span class="pali m-text">Nārado sāriputtosi,</span><br />
</p>
<p id="ja535c98p4">
<span class="pali m-text">sambuddho āsi vāsavo”ti.</span><br />
</p>
<p id="ja535c99p1">
<span class="pali m-text">Sudhābhojanajātakaṁ tatiyaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>