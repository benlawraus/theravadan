<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0519.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0518.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0520.html">Next</a></div>
</div>
<p id="ja519c0p2">
<span class="pali m-text">Tiṁsanipāta</span><br />
</p>
<p id="ja519c0p3">
<span class="pali m-text">Kiṁchandavagga</span><br />
</p>
<section id="sambulajataka">
<span id="ja519c0p4"></span><h2><span class="pali m-text">9. Sambulājātaka</span></h2>
<p id="ja519c1p1">
<span class="pali m-text">“Kā vedhamānā girikandarāyaṁ,</span><br />
</p>
<p id="ja519c1p2">
<span class="pali m-text">Ekā tuvaṁ tiṭṭhasi saṁhitūru;</span><br />
</p>
<p id="ja519c1p3">
<span class="pali m-text">Puṭṭhāsi me pāṇipameyyamajjhe,</span><br />
</p>
<p id="ja519c1p4">
<span class="pali m-text">Akkhāhi me nāmañca bandhave ca.</span><br />
</p>
<p id="ja519c2p1">
<span class="pali m-text">Obhāsayaṁ vanaṁ rammaṁ,</span><br />
</p>
<p id="ja519c2p2">
<span class="pali m-text">sīhabyagghanisevitaṁ;</span><br />
</p>
<p id="ja519c2p3">
<span class="pali m-text">Kā vā tvamasi kalyāṇi,</span><br />
</p>
<p id="ja519c2p4">
<span class="pali m-text">kassa vā tvaṁ sumajjhime;</span><br />
</p>
<p id="ja519c2p5">
<span class="pali m-text">Abhivādemi taṁ bhadde,</span><br />
</p>
<p id="ja519c2p6">
<span class="pali m-text">dānavāhaṁ namatthu te”.</span><br />
</p>
<p id="ja519c3p1">
<span class="pali m-text">“Yo putto kāsirājassa,</span><br />
</p>
<p id="ja519c3p2">
<span class="pali m-text">sotthisenoti taṁ vidū;</span><br />
</p>
<p id="ja519c3p3">
<span class="pali m-text">Tassāhaṁ sambulā bhariyā,</span><br />
</p>
<p id="ja519c3p4">
<span class="pali m-text">evaṁ jānāhi dānava;</span><br />
</p>
<p id="ja519c3p5">
<span class="pali m-text">Abhivādemi taṁ bhante,</span><br />
</p>
<p id="ja519c3p6">
<span class="pali m-text">sambulāhaṁ namatthu te.</span><br />
</p>
<p id="ja519c4p1">
<span class="pali m-text">Vedehaputto bhaddante,</span><br />
</p>
<p id="ja519c4p2">
<span class="pali m-text">vane vasati āturo;</span><br />
</p>
<p id="ja519c4p3">
<span class="pali m-text">Tamahaṁ rogasammattaṁ,</span><br />
</p>
<p id="ja519c4p4">
<span class="pali m-text">ekā ekaṁ upaṭṭhahaṁ.</span><br />
</p>
<p id="ja519c5p1">
<span class="pali m-text">Ahañca vanamuñchāya,</span><br />
</p>
<p id="ja519c5p2">
<span class="pali m-text">Madhumaṁsaṁ migābilaṁ;</span><br />
</p>
<p id="ja519c5p3">
<span class="pali m-text">Yadāharāmi taṁ bhakkho,</span><br />
</p>
<p id="ja519c5p4">
<span class="pali m-text">Tassa nūnajja nādhati”.</span><br />
</p>
<p id="ja519c6p1">
<span class="pali m-text">“Kiṁ vane rājaputtena,</span><br />
</p>
<p id="ja519c6p2">
<span class="pali m-text">āturena karissasi;</span><br />
</p>
<p id="ja519c6p3">
<span class="pali m-text">Sambule pariciṇṇena,</span><br />
</p>
<p id="ja519c6p4">
<span class="pali m-text">ahaṁ bhattā bhavāmi te”.</span><br />
</p>
<p id="ja519c7p1">
<span class="pali m-text">“Sokaṭṭāya durattāya,</span><br />
</p>
<p id="ja519c7p2">
<span class="pali m-text">kiṁ rūpaṁ vijjate mama;</span><br />
</p>
<p id="ja519c7p3">
<span class="pali m-text">Aññaṁ pariyesa bhaddante,</span><br />
</p>
<p id="ja519c7p4">
<span class="pali m-text">abhirūpataraṁ mayā”.</span><br />
</p>
<p id="ja519c8p1">
<span class="pali m-text">“Ehimaṁ girimāruyha,</span><br />
</p>
<p id="ja519c8p2">
<span class="pali m-text">bhariyā me catussatā;</span><br />
</p>
<p id="ja519c8p3">
<span class="pali m-text">Tāsaṁ tvaṁ pavarā hohi,</span><br />
</p>
<p id="ja519c8p4">
<span class="pali m-text">sabbakāmasamiddhinī.</span><br />
</p>
<p id="ja519c9p1">
<span class="pali m-text">Nūna tārakavaṇṇābhe,</span><br />
</p>
<p id="ja519c9p2">
<span class="pali m-text">yaṁ kiñci manasicchasi;</span><br />
</p>
<p id="ja519c9p3">
<span class="pali m-text">Sabbaṁ taṁ pacuraṁ mayhaṁ,</span><br />
</p>
<p id="ja519c9p4">
<span class="pali m-text">ramassvajja mayā saha.</span><br />
</p>
<p id="ja519c10p1">
<span class="pali m-text">No ce tuvaṁ maheseyyaṁ,</span><br />
</p>
<p id="ja519c10p2">
<span class="pali m-text">Sambule kārayissasi;</span><br />
</p>
<p id="ja519c10p3">
<span class="pali m-text">Alaṁ tvaṁ pātarāsāya,</span><br />
</p>
<p id="ja519c10p4">
<span class="pali m-text">Paṇhe bhakkhā bhavissasi”.</span><br />
</p>
<p id="ja519c11p1">
<span class="pali m-text">Tañca sattajaṭo luddo,</span><br />
</p>
<p id="ja519c11p2">
<span class="pali m-text">kaḷāro purisādako;</span><br />
</p>
<p id="ja519c11p3">
<span class="pali m-text">Vane nāthaṁ apassantiṁ,</span><br />
</p>
<p id="ja519c11p4">
<span class="pali m-text">sambulaṁ aggahī bhuje.</span><br />
</p>
<p id="ja519c12p1">
<span class="pali m-text">Adhipannā pisācena,</span><br />
</p>
<p id="ja519c12p2">
<span class="pali m-text">luddenāmisacakkhunā;</span><br />
</p>
<p id="ja519c12p3">
<span class="pali m-text">Sā ca sattuvasaṁ pattā,</span><br />
</p>
<p id="ja519c12p4">
<span class="pali m-text">patimevānusocati.</span><br />
</p>
<p id="ja519c13p1">
<span class="pali m-text">“Na me idaṁ tathā dukkhaṁ,</span><br />
</p>
<p id="ja519c13p2">
<span class="pali m-text">yaṁ maṁ khādeyya rakkhaso;</span><br />
</p>
<p id="ja519c13p3">
<span class="pali m-text">Yañca me ayyaputtassa,</span><br />
</p>
<p id="ja519c13p4">
<span class="pali m-text">mano hessati aññathā.</span><br />
</p>
<p id="ja519c14p1">
<span class="pali m-text">Na santi devā pavasanti nūna,</span><br />
</p>
<p id="ja519c14p2">
<span class="pali m-text">Na hi nūna santi idha lokapālā;</span><br />
</p>
<p id="ja519c14p3">
<span class="pali m-text">Sahasā karontānamasaññatānaṁ,</span><br />
</p>
<p id="ja519c14p4">
<span class="pali m-text">Na hi nūna santi paṭisedhitāro”.</span><br />
</p>
<p id="ja519c15p1">
<span class="pali m-text">“Itthīnamesā pavarā yasassinī,</span><br />
</p>
<p id="ja519c15p2">
<span class="pali m-text">Santā samā aggirivuggatejā;</span><br />
</p>
<p id="ja519c15p3">
<span class="pali m-text">Tañce tuvaṁ rakkhasādesi kaññaṁ,</span><br />
</p>
<p id="ja519c15p4">
<span class="pali m-text">Muddhā ca hi sattadhā te phaleyya;</span><br />
</p>
<p id="ja519c15p5">
<span class="pali m-text">Mā tvaṁ dahī muñca patibbatāya”.</span><br />
</p>
<p id="ja519c16p1">
<span class="pali m-text">Sā ca assamamāgacchi,</span><br />
</p>
<p id="ja519c16p2">
<span class="pali m-text">pamuttā purisādakā;</span><br />
</p>
<p id="ja519c16p3">
<span class="pali m-text">Nīḷaṁ paḷinaṁ sakuṇīva,</span><br />
</p>
<p id="ja519c16p4">
<span class="pali m-text">gatasiṅgaṁva ālayaṁ.</span><br />
</p>
<p id="ja519c17p1">
<span class="pali m-text">Sā tattha paridevesi,</span><br />
</p>
<p id="ja519c17p2">
<span class="pali m-text">rājaputtī yasassinī;</span><br />
</p>
<p id="ja519c17p3">
<span class="pali m-text">Sambulā utumattakkhā,</span><br />
</p>
<p id="ja519c17p4">
<span class="pali m-text">vane nāthaṁ apassantī.</span><br />
</p>
<p id="ja519c18p1">
<span class="pali m-text">Samaṇe brāhmaṇe vande,</span><br />
</p>
<p id="ja519c18p2">
<span class="pali m-text">sampannacaraṇe ise;</span><br />
</p>
<p id="ja519c18p3">
<span class="pali m-text">Rājaputtaṁ apassantī,</span><br />
</p>
<p id="ja519c18p4">
<span class="pali m-text">“tumhaṁmhi saraṇaṁ gatā”.</span><br />
</p>
<p id="ja519c19p1">
<span class="pali m-text">Vande sīhe ca byagghe ca,</span><br />
</p>
<p id="ja519c19p2">
<span class="pali m-text">ye ca aññe vane migā;</span><br />
</p>
<p id="ja519c19p3">
<span class="pali m-text">Rājaputtaṁ apassantī,</span><br />
</p>
<p id="ja519c19p4">
<span class="pali m-text">“tumhaṁmhi saraṇaṁ gatā”.</span><br />
</p>
<p id="ja519c20p1">
<span class="pali m-text">Tiṇā latāni osadhyo,</span><br />
</p>
<p id="ja519c20p2">
<span class="pali m-text">pabbatāni vanāni ca;</span><br />
</p>
<p id="ja519c20p3">
<span class="pali m-text">Rājaputtaṁ apassantī,</span><br />
</p>
<p id="ja519c20p4">
<span class="pali m-text">“tumhaṁmhi saraṇaṁ gatā”.</span><br />
</p>
<p id="ja519c21p1">
<span class="pali m-text">Vande indīvarīsāmaṁ,</span><br />
</p>
<p id="ja519c21p2">
<span class="pali m-text">rattiṁ nakkhattamāliniṁ;</span><br />
</p>
<p id="ja519c21p3">
<span class="pali m-text">Rājaputtaṁ apassantī,</span><br />
</p>
<p id="ja519c21p4">
<span class="pali m-text">“tumhaṁmhi saraṇaṁ gatā”.</span><br />
</p>
<p id="ja519c22p1">
<span class="pali m-text">Vande bhāgīrathiṁ gaṅgaṁ,</span><br />
</p>
<p id="ja519c22p2">
<span class="pali m-text">savantīnaṁ paṭiggahaṁ;</span><br />
</p>
<p id="ja519c22p3">
<span class="pali m-text">Rājaputtaṁ apassantī,</span><br />
</p>
<p id="ja519c22p4">
<span class="pali m-text">“tumhaṁmhi saraṇaṁ gatā”.</span><br />
</p>
<p id="ja519c23p1">
<span class="pali m-text">Vande ahaṁ pabbatarājaseṭṭhaṁ,</span><br />
</p>
<p id="ja519c23p2">
<span class="pali m-text">Himavantaṁ siluccayaṁ;</span><br />
</p>
<p id="ja519c23p3">
<span class="pali m-text">Rājaputtaṁ apassantī,</span><br />
</p>
<p id="ja519c23p4">
<span class="pali m-text">“Tumhaṁmhi saraṇaṁ gatā”.</span><br />
</p>
<p id="ja519c24p1">
<span class="pali m-text">“Atisāyaṁ vatāgacchi,</span><br />
</p>
<p id="ja519c24p2">
<span class="pali m-text">rājaputti yasassini;</span><br />
</p>
<p id="ja519c24p3">
<span class="pali m-text">Kena nujja samāgacchi,</span><br />
</p>
<p id="ja519c24p4">
<span class="pali m-text">ko te piyataro mayā”.</span><br />
</p>
<p id="ja519c25p1">
<span class="pali m-text">“Idaṁ khohaṁ tadāvocaṁ,</span><br />
</p>
<p id="ja519c25p2">
<span class="pali m-text">gahitā tena sattunā;</span><br />
</p>
<p id="ja519c25p3">
<span class="pali m-text">Na me idaṁ tathā dukkhaṁ,</span><br />
</p>
<p id="ja519c25p4">
<span class="pali m-text">yaṁ maṁ khādeyya rakkhaso;</span><br />
</p>
<p id="ja519c25p5">
<span class="pali m-text">Yañca me ayyaputtassa,</span><br />
</p>
<p id="ja519c25p6">
<span class="pali m-text">mano hessati aññathā”.</span><br />
</p>
<p id="ja519c26p1">
<span class="pali m-text">“Corīnaṁ bahubuddhīnaṁ,</span><br />
</p>
<p id="ja519c26p2">
<span class="pali m-text">yāsu saccaṁ sudullabhaṁ;</span><br />
</p>
<p id="ja519c26p3">
<span class="pali m-text">Thīnaṁ bhāvo durājāno,</span><br />
</p>
<p id="ja519c26p4">
<span class="pali m-text">macchassevodake gataṁ”.</span><br />
</p>
<p id="ja519c27p1">
<span class="pali m-text">“Tathā maṁ saccaṁ pāletu,</span><br />
</p>
<p id="ja519c27p2">
<span class="pali m-text">pālayissati ce mamaṁ;</span><br />
</p>
<p id="ja519c27p3">
<span class="pali m-text">Yathāhaṁ nābhijānāmi,</span><br />
</p>
<p id="ja519c27p4">
<span class="pali m-text">aññaṁ piyataraṁ tayā;</span><br />
</p>
<p id="ja519c27p5">
<span class="pali m-text">Etena saccavajjena,</span><br />
</p>
<p id="ja519c27p6">
<span class="pali m-text">byādhi te vūpasammatu”.</span><br />
</p>
<p id="ja519c28p1">
<span class="pali m-text">“Ye kuñjarā sattasatā uḷārā,</span><br />
</p>
<p id="ja519c28p2">
<span class="pali m-text">Rakkhanti rattindivamuyyutāvudhā;</span><br />
</p>
<p id="ja519c28p3">
<span class="pali m-text">Dhanuggahānañca satāni soḷasa,</span><br />
</p>
<p id="ja519c28p4">
<span class="pali m-text">Kathaṁvidhe passasi bhadde sattavo”.</span><br />
</p>
<p id="ja519c29p1">
<span class="pali m-text">“Alaṅkatāyo padumuttarattacā,</span><br />
</p>
<p id="ja519c29p2">
<span class="pali m-text">Virāgitā passati haṁsagaggarā;</span><br />
</p>
<p id="ja519c29p3">
<span class="pali m-text">Tāsaṁ suṇitvā mitagītavāditaṁ,</span><br />
</p>
<p id="ja519c29p4">
<span class="pali m-text">Na dāni me tāta tathā yathā pure.</span><br />
</p>
<p id="ja519c30p1">
<span class="pali m-text">Suvaṇṇasaṅkaccadharā suviggahā,</span><br />
</p>
<p id="ja519c30p2">
<span class="pali m-text">Alaṅkatā mānusiyaccharūpamā;</span><br />
</p>
<p id="ja519c30p3">
<span class="pali m-text">Senopiyā tāta aninditaṅgiyo,</span><br />
</p>
<p id="ja519c30p4">
<span class="pali m-text">Khattiyakaññā paṭilobhayanti naṁ.</span><br />
</p>
<p id="ja519c31p1">
<span class="pali m-text">Sace ahaṁ tāta tathā yathā pure,</span><br />
</p>
<p id="ja519c31p2">
<span class="pali m-text">Patiṁ tamuñchāya punā vane bhare;</span><br />
</p>
<p id="ja519c31p3">
<span class="pali m-text">Sammānaye maṁ na ca maṁ vimānaye,</span><br />
</p>
<p id="ja519c31p4">
<span class="pali m-text">Itopi me tāta tato varaṁ siyā.</span><br />
</p>
<p id="ja519c32p1">
<span class="pali m-text">Yamannapāne vipulasmi ohite,</span><br />
</p>
<p id="ja519c32p2">
<span class="pali m-text">Nārī vimaṭṭhābharaṇā alaṅkatā;</span><br />
</p>
<p id="ja519c32p3">
<span class="pali m-text">Sabbaṅgupetā patino ca appiyā,</span><br />
</p>
<p id="ja519c32p4">
<span class="pali m-text">Abajjha tassā maraṇaṁ tato varaṁ.</span><br />
</p>
<p id="ja519c33p1">
<span class="pali m-text">Api ce daliddā kapaṇā anāḷhiyā,</span><br />
</p>
<p id="ja519c33p2">
<span class="pali m-text">Kaṭādutīyā patino ca sā piyā;</span><br />
</p>
<p id="ja519c33p3">
<span class="pali m-text">Sabbaṅgupetāyapi appiyāya,</span><br />
</p>
<p id="ja519c33p4">
<span class="pali m-text">Ayameva seyyā kapaṇāpi yā piyā”.</span><br />
</p>
<p id="ja519c34p1">
<span class="pali m-text">“Sudullabhitthī purisassa yā hitā,</span><br />
</p>
<p id="ja519c34p2">
<span class="pali m-text">Bhattitthiyā dullabho yo hito ca;</span><br />
</p>
<p id="ja519c34p3">
<span class="pali m-text">Hitā ca te sīlavatī ca bhariyā,</span><br />
</p>
<p id="ja519c34p4">
<span class="pali m-text">Janinda dhammaṁ cara sambulāya”.</span><br />
</p>
<p id="ja519c35p1">
<span class="pali m-text">“Sace tuvaṁ vipule laddhabhoge,</span><br />
</p>
<p id="ja519c35p2">
<span class="pali m-text">Issāvatiṇṇā maraṇaṁ upesi;</span><br />
</p>
<p id="ja519c35p3">
<span class="pali m-text">Ahañca te bhadde imā rājakaññā,</span><br />
</p>
<p id="ja519c35p4">
<span class="pali m-text">Sabbe te vacanakarā bhavāmā”ti.</span><br />
</p>
<p id="ja519c36p1">
<span class="pali m-text">Sambulājātakaṁ navamaṁ.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/ja0518.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ja0520.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>