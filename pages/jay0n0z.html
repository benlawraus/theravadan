<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/jay0n0z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://www.theravadan.org/pages/jay0n0z.html" />
  <meta property="og:description" content="Sattatinipāta Kusavagga 2. Soṇanandajātaka “Devatā nusi gandhabbo, adu sakko purindado; Manussabhūto iddhimā, kathaṁ jānemu taṁ mayaṁ”. “Nāpi devo na gandhabbo, nāpi sakko purindado; Manussabhūto iddhimā, evaṁ jānāhi bhāradha”. “Katarūpamidaṁ bhoto, veyyāvaccaṁ anappakaṁ; Devamhi vassamānamhi, anovassaṁ bhavaṁ akā. Tato vātātape ghore, sītacchāyaṁ bhavaṁ akā; Tato amittamajjhesu, saratāṇaṁ bhavaṁ akā …" />
  <meta name="twitter:description" content="Sattatinipāta Kusavagga 2. Soṇanandajātaka “Devatā nusi gandhabbo, adu sakko purindado; Manussabhūto iddhimā, kathaṁ jānemu taṁ mayaṁ”. “Nāpi devo na gandhabbo, nāpi sakko purindado; Manussabhūto iddhimā, evaṁ jānāhi bhāradha”. “Katarūpamidaṁ bhoto, veyyāvaccaṁ anappakaṁ; Devamhi vassamānamhi, anovassaṁ bhavaṁ akā. Tato vātātape ghore, sītacchāyaṁ bhavaṁ akā; Tato amittamajjhesu, saratāṇaṁ bhavaṁ akā …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="sattatinipata">
<h2><a href="#sattatinipata">Sattatinipāta</a></h2>
<section id="kusavagga">
<h3><a href="#kusavagga">Kusavagga</a></h3>
<section id="sonanandajataka">
<h4><a href="#sonanandajataka">2. Soṇanandajātaka</a></h4>
<p id="ja532c1p1">
<span class="m-text m-primary">“Devatā nusi gandhabbo,</span><br />
</p>
<p id="ja532c1p2">
<span class="m-text m-primary">adu sakko purindado;</span><br />
</p>
<p id="ja532c1p3">
<span class="m-text m-primary">Manussabhūto iddhimā,</span><br />
</p>
<p id="ja532c1p4">
<span class="m-text m-primary">kathaṁ jānemu taṁ mayaṁ”.</span><br />
</p>
<p id="ja532c2p1">
<span class="m-text m-primary">“Nāpi devo na gandhabbo,</span><br />
</p>
<p id="ja532c2p2">
<span class="m-text m-primary">nāpi sakko purindado;</span><br />
</p>
<p id="ja532c2p3">
<span class="m-text m-primary">Manussabhūto iddhimā,</span><br />
</p>
<p id="ja532c2p4">
<span class="m-text m-primary">evaṁ jānāhi bhāradha”.</span><br />
</p>
<p id="ja532c3p1">
<span class="m-text m-primary">“Katarūpamidaṁ bhoto,</span><br />
</p>
<p id="ja532c3p2">
<span class="m-text m-primary">veyyāvaccaṁ anappakaṁ;</span><br />
</p>
<p id="ja532c3p3">
<span class="m-text m-primary">Devamhi vassamānamhi,</span><br />
</p>
<p id="ja532c3p4">
<span class="m-text m-primary">anovassaṁ bhavaṁ akā.</span><br />
</p>
<p id="ja532c4p1">
<span class="m-text m-primary">Tato vātātape ghore,</span><br />
</p>
<p id="ja532c4p2">
<span class="m-text m-primary">sītacchāyaṁ bhavaṁ akā;</span><br />
</p>
<p id="ja532c4p3">
<span class="m-text m-primary">Tato amittamajjhesu,</span><br />
</p>
<p id="ja532c4p4">
<span class="m-text m-primary">saratāṇaṁ bhavaṁ akā.</span><br />
</p>
<p id="ja532c5p1">
<span class="m-text m-primary">Tato phītāni raṭṭhāni,</span><br />
</p>
<p id="ja532c5p2">
<span class="m-text m-primary">vasino te bhavaṁ akā;</span><br />
</p>
<p id="ja532c5p3">
<span class="m-text m-primary">Tato ekasataṁ khatye,</span><br />
</p>
<p id="ja532c5p4">
<span class="m-text m-primary">anuyante bhavaṁ akā.</span><br />
</p>
<p id="ja532c6p1">
<span class="m-text m-primary">Patītāssu mayaṁ bhoto,</span><br />
</p>
<p id="ja532c6p2">
<span class="m-text m-primary">Vada taṁ bhañjamicchasi;</span><br />
</p>
<p id="ja532c6p3">
<span class="m-text m-primary">Hatthiyānaṁ assarathaṁ,</span><br />
</p>
<p id="ja532c6p4">
<span class="m-text m-primary">Nāriyo ca alaṅkatā;</span><br />
</p>
<p id="ja532c6p5">
<span class="m-text m-primary">Nivesanāni rammāni,</span><br />
</p>
<p id="ja532c6p6">
<span class="m-text m-primary">Mayaṁ bhoto dadāmase.</span><br />
</p>
<p id="ja532c7p1">
<span class="m-text m-primary">Atha vaṅge vā magadhe,</span><br />
</p>
<p id="ja532c7p2">
<span class="m-text m-primary">mayaṁ bhoto dadāmase;</span><br />
</p>
<p id="ja532c7p3">
<span class="m-text m-primary">Atha vā assakāvantī,</span><br />
</p>
<p id="ja532c7p4">
<span class="m-text m-primary">sumanā damma te mayaṁ.</span><br />
</p>
<p id="ja532c8p1">
<span class="m-text m-primary">Upaḍḍhaṁ vāpi rajjassa,</span><br />
</p>
<p id="ja532c8p2">
<span class="m-text m-primary">mayaṁ bhoto dadāmase;</span><br />
</p>
<p id="ja532c8p3">
<span class="m-text m-primary">Sace te attho rajjena,</span><br />
</p>
<p id="ja532c8p4">
<span class="m-text m-primary">anusāsa yadicchasi”.</span><br />
</p>
<p id="ja532c9p1">
<span class="m-text m-primary">“Na me atthopi rajjena,</span><br />
</p>
<p id="ja532c9p2">
<span class="m-text m-primary">nagarena dhanena vā;</span><br />
</p>
<p id="ja532c9p3">
<span class="m-text m-primary">Athopi janapadena,</span><br />
</p>
<p id="ja532c9p4">
<span class="m-text m-primary">attho mayhaṁ na vijjati.</span><br />
</p>
<p id="ja532c10p1">
<span class="m-text m-primary">Bhotova raṭṭhe vijite,</span><br />
</p>
<p id="ja532c10p2">
<span class="m-text m-primary">araññe atthi assamo;</span><br />
</p>
<p id="ja532c10p3">
<span class="m-text m-primary">Pitā mayhaṁ janettī ca,</span><br />
</p>
<p id="ja532c10p4">
<span class="m-text m-primary">ubho sammanti assame.</span><br />
</p>
<p id="ja532c11p1">
<span class="m-text m-primary">Tesāhaṁ pubbācariyesu,</span><br />
</p>
<p id="ja532c11p2">
<span class="m-text m-primary">Puññaṁ na labhāmi kātave;</span><br />
</p>
<p id="ja532c11p3">
<span class="m-text m-primary">Bhavantaṁ ajjhāvaraṁ katvā,</span><br />
</p>
<p id="ja532c11p4">
<span class="m-text m-primary">Soṇaṁ yācemu saṁvaraṁ”.</span><br />
</p>
<p id="ja532c12p1">
<span class="m-text m-primary">“Karomi te taṁ vacanaṁ,</span><br />
</p>
<p id="ja532c12p2">
<span class="m-text m-primary">yaṁ maṁ bhaṇasi brāhmaṇa;</span><br />
</p>
<p id="ja532c12p3">
<span class="m-text m-primary">Etañca kho no akkhāhi,</span><br />
</p>
<p id="ja532c12p4">
<span class="m-text m-primary">kīvanto hontu yācakā”.</span><br />
</p>
<p id="ja532c13p1">
<span class="m-text m-primary">“Parosataṁ jānapadā,</span><br />
</p>
<p id="ja532c13p2">
<span class="m-text m-primary">mahāsālā ca brāhmaṇā;</span><br />
</p>
<p id="ja532c13p3">
<span class="m-text m-primary">Ime ca khattiyā sabbe,</span><br />
</p>
<p id="ja532c13p4">
<span class="m-text m-primary">abhijātā yasassino;</span><br />
</p>
<p id="ja532c13p5">
<span class="m-text m-primary">Bhavañca rājā manojo,</span><br />
</p>
<p id="ja532c13p6">
<span class="m-text m-primary">alaṁ hessanti yācakā”.</span><br />
</p>
<p id="ja532c14p1">
<span class="m-text m-primary">“Hatthī asse ca yojentu,</span><br />
</p>
<p id="ja532c14p2">
<span class="m-text m-primary">rathaṁ sannayha sārathi;</span><br />
</p>
<p id="ja532c14p3">
<span class="m-text m-primary">Ābandhanāni gaṇhātha,</span><br />
</p>
<p id="ja532c14p4">
<span class="m-text m-primary">pādāsussārayaddhaje;</span><br />
</p>
<p id="ja532c14p5">
<span class="m-text m-primary">Assamaṁ taṁ gamissāmi,</span><br />
</p>
<p id="ja532c14p6">
<span class="m-text m-primary">yattha sammati kosiyo”.</span><br />
</p>
<p id="ja532c15p1">
<span class="m-text m-primary">Tato ca rājā pāyāsi,</span><br />
</p>
<p id="ja532c15p2">
<span class="m-text m-primary">senāya caturaṅginī;</span><br />
</p>
<p id="ja532c15p3">
<span class="m-text m-primary">Agamā assamaṁ rammaṁ,</span><br />
</p>
<p id="ja532c15p4">
<span class="m-text m-primary">yattha sammati kosiyo.</span><br />
</p>
<p id="ja532c16p1">
<span class="m-text m-primary">“Kassa kādambayo kājo,</span><br />
</p>
<p id="ja532c16p2">
<span class="m-text m-primary">vehāsaṁ caturaṅgulaṁ;</span><br />
</p>
<p id="ja532c16p3">
<span class="m-text m-primary">Aṁsaṁ asamphusaṁ eti,</span><br />
</p>
<p id="ja532c16p4">
<span class="m-text m-primary">udahārāya gacchato”.</span><br />
</p>
<p id="ja532c17p1">
<span class="m-text m-primary">“Ahaṁ soṇo mahārāja,</span><br />
</p>
<p id="ja532c17p2">
<span class="m-text m-primary">tāpaso sahitabbato;</span><br />
</p>
<p id="ja532c17p3">
<span class="m-text m-primary">Bharāmi mātāpitaro,</span><br />
</p>
<p id="ja532c17p4">
<span class="m-text m-primary">rattindivamatandito.</span><br />
</p>
<p id="ja532c18p1">
<span class="m-text m-primary">Vane phalañca mūlañca,</span><br />
</p>
<p id="ja532c18p2">
<span class="m-text m-primary">āharitvā disampati;</span><br />
</p>
<p id="ja532c18p3">
<span class="m-text m-primary">Posemi mātāpitaro,</span><br />
</p>
<p id="ja532c18p4">
<span class="m-text m-primary">pubbe katamanussaraṁ”.</span><br />
</p>
<p id="ja532c19p1">
<span class="m-text m-primary">“Icchāma assamaṁ gantuṁ,</span><br />
</p>
<p id="ja532c19p2">
<span class="m-text m-primary">yattha sammati kosiyo;</span><br />
</p>
<p id="ja532c19p3">
<span class="m-text m-primary">Maggaṁ no soṇa akkhāhi,</span><br />
</p>
<p id="ja532c19p4">
<span class="m-text m-primary">yena gacchemu assamaṁ”.</span><br />
</p>
<p id="ja532c20p1">
<span class="m-text m-primary">“Ayaṁ ekapadī rāja,</span><br />
</p>
<p id="ja532c20p2">
<span class="m-text m-primary">yenetaṁ meghasannibhaṁ;</span><br />
</p>
<p id="ja532c20p3">
<span class="m-text m-primary">Koviḷārehi sañchannaṁ,</span><br />
</p>
<p id="ja532c20p4">
<span class="m-text m-primary">ettha sammati kosiyo”.</span><br />
</p>
<p id="ja532c21p1">
<span class="m-text m-primary">Idaṁ vatvāna pakkāmi,</span><br />
</p>
<p id="ja532c21p2">
<span class="m-text m-primary">taramāno mahāisi;</span><br />
</p>
<p id="ja532c21p3">
<span class="m-text m-primary">Vehāse antalikkhasmiṁ,</span><br />
</p>
<p id="ja532c21p4">
<span class="m-text m-primary">anusāsitvāna khattiye.</span><br />
</p>
<p id="ja532c22p1">
<span class="m-text m-primary">Assamaṁ parimajjitvā,</span><br />
</p>
<p id="ja532c22p2">
<span class="m-text m-primary">paññāpetvāna āsanaṁ;</span><br />
</p>
<p id="ja532c22p3">
<span class="m-text m-primary">Paṇṇasālaṁ pavisitvā,</span><br />
</p>
<p id="ja532c22p4">
<span class="m-text m-primary">pitaraṁ paṭibodhayi.</span><br />
</p>
<p id="ja532c23p1">
<span class="m-text m-primary">“Ime āyanti rājāno,</span><br />
</p>
<p id="ja532c23p2">
<span class="m-text m-primary">abhijātā yasassino;</span><br />
</p>
<p id="ja532c23p3">
<span class="m-text m-primary">Assamā nikkhamitvāna,</span><br />
</p>
<p id="ja532c23p4">
<span class="m-text m-primary">nisīda tvaṁ mahāise”.</span><br />
</p>
<p id="ja532c24p1">
<span class="m-text m-primary">Tassa taṁ vacanaṁ sutvā,</span><br />
</p>
<p id="ja532c24p2">
<span class="m-text m-primary">taramāno mahāisi;</span><br />
</p>
<p id="ja532c24p3">
<span class="m-text m-primary">Assamā nikkhamitvāna,</span><br />
</p>
<p id="ja532c24p4">
<span class="m-text m-primary">sadvāramhi upāvisi.</span><br />
</p>
<p id="ja532c25p1">
<span class="m-text m-primary">Tañca disvāna āyantaṁ,</span><br />
</p>
<p id="ja532c25p2">
<span class="m-text m-primary">jalantaṁriva tejasā;</span><br />
</p>
<p id="ja532c25p3">
<span class="m-text m-primary">Khatyasaṅghaparibyūḷhaṁ,</span><br />
</p>
<p id="ja532c25p4">
<span class="m-text m-primary">kosiyo etadabravi.</span><br />
</p>
<p id="ja532c26p1">
<span class="m-text m-primary">Kassa bherī mudiṅgā ca,</span><br />
</p>
<p id="ja532c26p2">
<span class="m-text m-primary">saṅkhā paṇavadindimā;</span><br />
</p>
<p id="ja532c26p3">
<span class="m-text m-primary">Purato paṭipannāni,</span><br />
</p>
<p id="ja532c26p4">
<span class="m-text m-primary">hāsayantā rathesabhaṁ.</span><br />
</p>
<p id="ja532c27p1">
<span class="m-text m-primary">Kassa kañcanapaṭṭena,</span><br />
</p>
<p id="ja532c27p2">
<span class="m-text m-primary">puthunā vijjuvaṇṇinā;</span><br />
</p>
<p id="ja532c27p3">
<span class="m-text m-primary">Yuvā kalāpasannaddho,</span><br />
</p>
<p id="ja532c27p4">
<span class="m-text m-primary">ko eti siriyā jalaṁ.</span><br />
</p>
<p id="ja532c28p1">
<span class="m-text m-primary">Ukkāmukhapahaṭṭhaṁva,</span><br />
</p>
<p id="ja532c28p2">
<span class="m-text m-primary">khadiraṅgārasannibhaṁ;</span><br />
</p>
<p id="ja532c28p3">
<span class="m-text m-primary">Mukhañca rucirā bhāti,</span><br />
</p>
<p id="ja532c28p4">
<span class="m-text m-primary">ko eti siriyā jalaṁ.</span><br />
</p>
<p id="ja532c29p1">
<span class="m-text m-primary">Kassa paggahitaṁ chattaṁ,</span><br />
</p>
<p id="ja532c29p2">
<span class="m-text m-primary">sasalākaṁ manoramaṁ;</span><br />
</p>
<p id="ja532c29p3">
<span class="m-text m-primary">Ādiccaraṁsāvaraṇaṁ,</span><br />
</p>
<p id="ja532c29p4">
<span class="m-text m-primary">ko eti siriyā jalaṁ.</span><br />
</p>
<p id="ja532c30p1">
<span class="m-text m-primary">Kassa aṅgaṁ pariggayha,</span><br />
</p>
<p id="ja532c30p2">
<span class="m-text m-primary">vāḷabījanimuttamaṁ;</span><br />
</p>
<p id="ja532c30p3">
<span class="m-text m-primary">Caranti varapuññassa,</span><br />
</p>
<p id="ja532c30p4">
<span class="m-text m-primary">hatthikkhandhena āyato.</span><br />
</p>
<p id="ja532c31p1">
<span class="m-text m-primary">Kassa setāni chattāni,</span><br />
</p>
<p id="ja532c31p2">
<span class="m-text m-primary">ājānīyā ca vammitā;</span><br />
</p>
<p id="ja532c31p3">
<span class="m-text m-primary">Samantā parikīrenti,</span><br />
</p>
<p id="ja532c31p4">
<span class="m-text m-primary">ko eti siriyā jalaṁ.</span><br />
</p>
<p id="ja532c32p1">
<span class="m-text m-primary">Kassa ekasataṁ khatyā,</span><br />
</p>
<p id="ja532c32p2">
<span class="m-text m-primary">anuyantā yasassino;</span><br />
</p>
<p id="ja532c32p3">
<span class="m-text m-primary">Samantānupariyanti,</span><br />
</p>
<p id="ja532c32p4">
<span class="m-text m-primary">ko eti siriyā jalaṁ.</span><br />
</p>
<p id="ja532c33p1">
<span class="m-text m-primary">Hatthi assaratha patti,</span><br />
</p>
<p id="ja532c33p2">
<span class="m-text m-primary">senā ca caturaṅginī;</span><br />
</p>
<p id="ja532c33p3">
<span class="m-text m-primary">Samantānupariyanti,</span><br />
</p>
<p id="ja532c33p4">
<span class="m-text m-primary">ko eti siriyā jalaṁ.</span><br />
</p>
<p id="ja532c34p1">
<span class="m-text m-primary">Kassesā mahatī senā,</span><br />
</p>
<p id="ja532c34p2">
<span class="m-text m-primary">piṭṭhito anuvattati;</span><br />
</p>
<p id="ja532c34p3">
<span class="m-text m-primary">Akkhobhaṇī apariyantā,</span><br />
</p>
<p id="ja532c34p4">
<span class="m-text m-primary">sāgarasseva ūmiyo.</span><br />
</p>
<p id="ja532c35p1">
<span class="m-text m-primary">Rājābhirājā manojo,</span><br />
</p>
<p id="ja532c35p2">
<span class="m-text m-primary">indova jayataṁ pati;</span><br />
</p>
<p id="ja532c35p3">
<span class="m-text m-primary">Nandassajjhāvaraṁ eti,</span><br />
</p>
<p id="ja532c35p4">
<span class="m-text m-primary">assamaṁ brahmacārinaṁ.</span><br />
</p>
<p id="ja532c36p1">
<span class="m-text m-primary">Tassesā mahatī senā,</span><br />
</p>
<p id="ja532c36p2">
<span class="m-text m-primary">piṭṭhito anuvattati;</span><br />
</p>
<p id="ja532c36p3">
<span class="m-text m-primary">Akkhobhaṇī apariyantā,</span><br />
</p>
<p id="ja532c36p4">
<span class="m-text m-primary">sāgarasseva ūmiyo.</span><br />
</p>
<p id="ja532c37p1">
<span class="m-text m-primary">Anulittā candanena,</span><br />
</p>
<p id="ja532c37p2">
<span class="m-text m-primary">kāsikuttamadhārino;</span><br />
</p>
<p id="ja532c37p3">
<span class="m-text m-primary">Sabbe pañjalikā hutvā,</span><br />
</p>
<p id="ja532c37p4">
<span class="m-text m-primary">isīnaṁ ajjhupāgamuṁ.</span><br />
</p>
<p id="ja532c38p1">
<span class="m-text m-primary">“Kacci nu bhoto kusalaṁ,</span><br />
</p>
<p id="ja532c38p2">
<span class="m-text m-primary">kacci bhoto anāmayaṁ;</span><br />
</p>
<p id="ja532c38p3">
<span class="m-text m-primary">Kacci uñchena yāpetha,</span><br />
</p>
<p id="ja532c38p4">
<span class="m-text m-primary">kacci mūlaphalā bahū.</span><br />
</p>
<p id="ja532c39p1">
<span class="m-text m-primary">Kacci ḍaṁsā makasā ca,</span><br />
</p>
<p id="ja532c39p2">
<span class="m-text m-primary">appameva sarīsapā;</span><br />
</p>
<p id="ja532c39p3">
<span class="m-text m-primary">Vane vāḷamigākiṇṇe,</span><br />
</p>
<p id="ja532c39p4">
<span class="m-text m-primary">kacci hiṁsā na vijjati”.</span><br />
</p>
<p id="ja532c40p1">
<span class="m-text m-primary">“Kusalañceva no rāja,</span><br />
</p>
<p id="ja532c40p2">
<span class="m-text m-primary">atho rāja anāmayaṁ;</span><br />
</p>
<p id="ja532c40p3">
<span class="m-text m-primary">Atho uñchena yāpema,</span><br />
</p>
<p id="ja532c40p4">
<span class="m-text m-primary">atho mūlaphalā bahū.</span><br />
</p>
<p id="ja532c41p1">
<span class="m-text m-primary">Atho ḍaṁsā makasā ca,</span><br />
</p>
<p id="ja532c41p2">
<span class="m-text m-primary">appameva sarīsapā;</span><br />
</p>
<p id="ja532c41p3">
<span class="m-text m-primary">Vane vāḷamigākiṇṇe,</span><br />
</p>
<p id="ja532c41p4">
<span class="m-text m-primary">hiṁsā mayhaṁ na vijjati.</span><br />
</p>
<p id="ja532c42p1">
<span class="m-text m-primary">Bahūni vassapūgāni,</span><br />
</p>
<p id="ja532c42p2">
<span class="m-text m-primary">assame sammataṁ idha;</span><br />
</p>
<p id="ja532c42p3">
<span class="m-text m-primary">Nābhijānāmi uppannaṁ,</span><br />
</p>
<p id="ja532c42p4">
<span class="m-text m-primary">ābādhaṁ amanoramaṁ.</span><br />
</p>
<p id="ja532c43p1">
<span class="m-text m-primary">Svāgataṁ te mahārāja,</span><br />
</p>
<p id="ja532c43p2">
<span class="m-text m-primary">atho te adurāgataṁ;</span><br />
</p>
<p id="ja532c43p3">
<span class="m-text m-primary">Issarosi anuppatto,</span><br />
</p>
<p id="ja532c43p4">
<span class="m-text m-primary">yaṁ idhatthi pavedaya.</span><br />
</p>
<p id="ja532c44p1">
<span class="m-text m-primary">Tindukāni piyālāni,</span><br />
</p>
<p id="ja532c44p2">
<span class="m-text m-primary">madhuke kāsumāriyo;</span><br />
</p>
<p id="ja532c44p3">
<span class="m-text m-primary">Phalāni khuddakappāni,</span><br />
</p>
<p id="ja532c44p4">
<span class="m-text m-primary">bhuñja rāja varaṁ varaṁ.</span><br />
</p>
<p id="ja532c45p1">
<span class="m-text m-primary">Idampi pānīyaṁ sītaṁ,</span><br />
</p>
<p id="ja532c45p2">
<span class="m-text m-primary">ābhataṁ girigabbharā;</span><br />
</p>
<p id="ja532c45p3">
<span class="m-text m-primary">Tato piva mahārāja,</span><br />
</p>
<p id="ja532c45p4">
<span class="m-text m-primary">sace tvaṁ abhikaṅkhasi”.</span><br />
</p>
<p id="ja532c46p1">
<span class="m-text m-primary">“Paṭiggahitaṁ yaṁ dinnaṁ,</span><br />
</p>
<p id="ja532c46p2">
<span class="m-text m-primary">sabbassa agghiyaṁ kataṁ;</span><br />
</p>
<p id="ja532c46p3">
<span class="m-text m-primary">Nandassāpi nisāmetha,</span><br />
</p>
<p id="ja532c46p4">
<span class="m-text m-primary">vacanaṁ so pavakkhati.</span><br />
</p>
<p id="ja532c47p1">
<span class="m-text m-primary">Ajjhāvaramhā nandassa,</span><br />
</p>
<p id="ja532c47p2">
<span class="m-text m-primary">bhoto santikamāgatā;</span><br />
</p>
<p id="ja532c47p3">
<span class="m-text m-primary">Suṇātu bhavaṁ vacanaṁ,</span><br />
</p>
<p id="ja532c47p4">
<span class="m-text m-primary">nandassa parisāya ca”.</span><br />
</p>
<p id="ja532c48p1">
<span class="m-text m-primary">“Parosataṁ jānapadā,</span><br />
</p>
<p id="ja532c48p2">
<span class="m-text m-primary">mahāsālā ca brāhmaṇā;</span><br />
</p>
<p id="ja532c48p3">
<span class="m-text m-primary">Ime ca khattiyā sabbe,</span><br />
</p>
<p id="ja532c48p4">
<span class="m-text m-primary">abhijātā yasassino;</span><br />
</p>
<p id="ja532c48p5">
<span class="m-text m-primary">Bhavañca rājā manojo,</span><br />
</p>
<p id="ja532c48p6">
<span class="m-text m-primary">anumaññantu me vaco.</span><br />
</p>
<p id="ja532c49p1">
<span class="m-text m-primary">Ye ca santi samītāro,</span><br />
</p>
<p id="ja532c49p2">
<span class="m-text m-primary">yakkhāni idha massame;</span><br />
</p>
<p id="ja532c49p3">
<span class="m-text m-primary">Araññe bhūtabhabyāni,</span><br />
</p>
<p id="ja532c49p4">
<span class="m-text m-primary">suṇantu vacanaṁ mama.</span><br />
</p>
<p id="ja532c50p1">
<span class="m-text m-primary">Namo katvāna bhūtānaṁ,</span><br />
</p>
<p id="ja532c50p2">
<span class="m-text m-primary">isiṁ vakkhāmi subbataṁ;</span><br />
</p>
<p id="ja532c50p3">
<span class="m-text m-primary">So tyāhaṁ dakkhiṇā bāhu,</span><br />
</p>
<p id="ja532c50p4">
<span class="m-text m-primary">tava kosiya sammato.</span><br />
</p>
<p id="ja532c51p1">
<span class="m-text m-primary">Pitaraṁ me janettiñca,</span><br />
</p>
<p id="ja532c51p2">
<span class="m-text m-primary">bhattukāmassa me sato;</span><br />
</p>
<p id="ja532c51p3">
<span class="m-text m-primary">Vīra puññamidaṁ ṭhānaṁ,</span><br />
</p>
<p id="ja532c51p4">
<span class="m-text m-primary">mā maṁ kosiya vāraya.</span><br />
</p>
<p id="ja532c52p1">
<span class="m-text m-primary">Sabbhi hetaṁ upaññātaṁ,</span><br />
</p>
<p id="ja532c52p2">
<span class="m-text m-primary">mametaṁ upanissaja;</span><br />
</p>
<p id="ja532c52p3">
<span class="m-text m-primary">Uṭṭhānapāricariyāya,</span><br />
</p>
<p id="ja532c52p4">
<span class="m-text m-primary">dīgharattaṁ tayā kataṁ;</span><br />
</p>
<p id="ja532c52p5">
<span class="m-text m-primary">Mātāpitūsu puññāni,</span><br />
</p>
<p id="ja532c52p6">
<span class="m-text m-primary">mama lokadado bhava.</span><br />
</p>
<p id="ja532c53p1">
<span class="m-text m-primary">Tatheva santi manujā,</span><br />
</p>
<p id="ja532c53p2">
<span class="m-text m-primary">dhamme dhammapadaṁ vidū;</span><br />
</p>
<p id="ja532c53p3">
<span class="m-text m-primary">Maggo saggassa lokassa,</span><br />
</p>
<p id="ja532c53p4">
<span class="m-text m-primary">yathā jānāsi tvaṁ ise.</span><br />
</p>
<p id="ja532c54p1">
<span class="m-text m-primary">Uṭṭhānapāricariyāya,</span><br />
</p>
<p id="ja532c54p2">
<span class="m-text m-primary">mātāpitusukhāvahaṁ;</span><br />
</p>
<p id="ja532c54p3">
<span class="m-text m-primary">Taṁ maṁ puññā nivāreti,</span><br />
</p>
<p id="ja532c54p4">
<span class="m-text m-primary">ariyamaggāvaro naro”.</span><br />
</p>
<p id="ja532c55p1">
<span class="m-text m-primary">“Suṇantu bhonto vacanaṁ,</span><br />
</p>
<p id="ja532c55p2">
<span class="m-text m-primary">bhāturajjhāvarā mama;</span><br />
</p>
<p id="ja532c55p3">
<span class="m-text m-primary">Kulavaṁsaṁ mahārāja,</span><br />
</p>
<p id="ja532c55p4">
<span class="m-text m-primary">porāṇaṁ parihāpayaṁ;</span><br />
</p>
<p id="ja532c55p5">
<span class="m-text m-primary">Adhammacārī jeṭṭhesu,</span><br />
</p>
<p id="ja532c55p6">
<span class="m-text m-primary">nirayaṁ sopapajjati.</span><br />
</p>
<p id="ja532c56p1">
<span class="m-text m-primary">Ye ca dhammassa kusalā,</span><br />
</p>
<p id="ja532c56p2">
<span class="m-text m-primary">porāṇassa disampati;</span><br />
</p>
<p id="ja532c56p3">
<span class="m-text m-primary">Cārittena ca sampannā,</span><br />
</p>
<p id="ja532c56p4">
<span class="m-text m-primary">na te gacchanti duggatiṁ.</span><br />
</p>
<p id="ja532c57p1">
<span class="m-text m-primary">Mātā pitā ca bhātā ca,</span><br />
</p>
<p id="ja532c57p2">
<span class="m-text m-primary">bhaginī ñātibandhavā;</span><br />
</p>
<p id="ja532c57p3">
<span class="m-text m-primary">Sabbe jeṭṭhassa te bhārā,</span><br />
</p>
<p id="ja532c57p4">
<span class="m-text m-primary">evaṁ jānāhi bhāradha.</span><br />
</p>
<p id="ja532c58p1">
<span class="m-text m-primary">Ādiyitvā garuṁ bhāraṁ,</span><br />
</p>
<p id="ja532c58p2">
<span class="m-text m-primary">nāviko viya ussahe;</span><br />
</p>
<p id="ja532c58p3">
<span class="m-text m-primary">Dhammañca nappamajjāmi,</span><br />
</p>
<p id="ja532c58p4">
<span class="m-text m-primary">jeṭṭho casmi rathesabha”.</span><br />
</p>
<p id="ja532c59p1">
<span class="m-text m-primary">“Adhigamā tame ñāṇaṁ,</span><br />
</p>
<p id="ja532c59p2">
<span class="m-text m-primary">Jālaṁva jātavedato;</span><br />
</p>
<p id="ja532c59p3">
<span class="m-text m-primary">Evameva no bhavaṁ dhammaṁ,</span><br />
</p>
<p id="ja532c59p4">
<span class="m-text m-primary">Kosiyo pavidaṁsayi.</span><br />
</p>
<p id="ja532c60p1">
<span class="m-text m-primary">Yathā udayamādicco,</span><br />
</p>
<p id="ja532c60p2">
<span class="m-text m-primary">Vāsudevo pabhaṅkaro;</span><br />
</p>
<p id="ja532c60p3">
<span class="m-text m-primary">Pāṇīnaṁ pavidaṁseti,</span><br />
</p>
<p id="ja532c60p4">
<span class="m-text m-primary">Rūpaṁ kalyāṇapāpakaṁ;</span><br />
</p>
<p id="ja532c60p5">
<span class="m-text m-primary">Evameva no bhavaṁ dhammaṁ,</span><br />
</p>
<p id="ja532c60p6">
<span class="m-text m-primary">Kosiyo pavidaṁsayi”.</span><br />
</p>
<p id="ja532c61p1">
<span class="m-text m-primary">“Evaṁ me yācamānassa,</span><br />
</p>
<p id="ja532c61p2">
<span class="m-text m-primary">añjaliṁ nāvabujjhatha;</span><br />
</p>
<p id="ja532c61p3">
<span class="m-text m-primary">Tava paddhacaro hessaṁ,</span><br />
</p>
<p id="ja532c61p4">
<span class="m-text m-primary">vuṭṭhito paricārako”.</span><br />
</p>
<p id="ja532c62p1">
<span class="m-text m-primary">“Addhā nanda vijānāsi,</span><br />
</p>
<p id="ja532c62p2">
<span class="m-text m-primary">Saddhammaṁ sabbhi desitaṁ;</span><br />
</p>
<p id="ja532c62p3">
<span class="m-text m-primary">Ariyo ariyasamācāro,</span><br />
</p>
<p id="ja532c62p4">
<span class="m-text m-primary">Bāḷhaṁ tvaṁ mama ruccasi.</span><br />
</p>
<p id="ja532c63p1">
<span class="m-text m-primary">Bhavantaṁ vadāmi bhotiñca,</span><br />
</p>
<p id="ja532c63p2">
<span class="m-text m-primary">suṇātha vacanaṁ mama;</span><br />
</p>
<p id="ja532c63p3">
<span class="m-text m-primary">Nāyaṁ bhāro bhāramato,</span><br />
</p>
<p id="ja532c63p4">
<span class="m-text m-primary">ahu mayhaṁ kudācanaṁ.</span><br />
</p>
<p id="ja532c64p1">
<span class="m-text m-primary">Taṁ maṁ upaṭṭhitaṁ santaṁ,</span><br />
</p>
<p id="ja532c64p2">
<span class="m-text m-primary">mātāpitusukhāvahaṁ;</span><br />
</p>
<p id="ja532c64p3">
<span class="m-text m-primary">Nando ajjhāvaraṁ katvā,</span><br />
</p>
<p id="ja532c64p4">
<span class="m-text m-primary">upaṭṭhānāya yācati.</span><br />
</p>
<p id="ja532c65p1">
<span class="m-text m-primary">Yo ve icchati kāmena,</span><br />
</p>
<p id="ja532c65p2">
<span class="m-text m-primary">santānaṁ brahmacārinaṁ;</span><br />
</p>
<p id="ja532c65p3">
<span class="m-text m-primary">Nandaṁ vo varatha eko,</span><br />
</p>
<p id="ja532c65p4">
<span class="m-text m-primary">kaṁ nando upatiṭṭhatu”.</span><br />
</p>
<p id="ja532c66p1">
<span class="m-text m-primary">“Tayā tāta anuññātā,</span><br />
</p>
<p id="ja532c66p2">
<span class="m-text m-primary">soṇa taṁ nissitā mayaṁ;</span><br />
</p>
<p id="ja532c66p3">
<span class="m-text m-primary">Upaghātuṁ labhe nandaṁ,</span><br />
</p>
<p id="ja532c66p4">
<span class="m-text m-primary">muddhani brahmacārinaṁ.</span><br />
</p>
<p id="ja532c67p1">
<span class="m-text m-primary">Assatthasseva taruṇaṁ,</span><br />
</p>
<p id="ja532c67p2">
<span class="m-text m-primary">pavāḷaṁ māluteritaṁ;</span><br />
</p>
<p id="ja532c67p3">
<span class="m-text m-primary">Cirassaṁ nandaṁ disvāna,</span><br />
</p>
<p id="ja532c67p4">
<span class="m-text m-primary">hadayaṁ me pavedhati.</span><br />
</p>
<p id="ja532c68p1">
<span class="m-text m-primary">Yadā suttāpi supine,</span><br />
</p>
<p id="ja532c68p2">
<span class="m-text m-primary">nandaṁ passāmi āgataṁ;</span><br />
</p>
<p id="ja532c68p3">
<span class="m-text m-primary">Udaggā sumanā homi,</span><br />
</p>
<p id="ja532c68p4">
<span class="m-text m-primary">nando no āgato ayaṁ.</span><br />
</p>
<p id="ja532c69p1">
<span class="m-text m-primary">Yadā ca paṭibujjhitvā,</span><br />
</p>
<p id="ja532c69p2">
<span class="m-text m-primary">nandaṁ passāmi nāgataṁ;</span><br />
</p>
<p id="ja532c69p3">
<span class="m-text m-primary">Bhiyyo āvisatī soko,</span><br />
</p>
<p id="ja532c69p4">
<span class="m-text m-primary">domanassañcanappakaṁ.</span><br />
</p>
<p id="ja532c70p1">
<span class="m-text m-primary">Sāhaṁ ajja cirassampi,</span><br />
</p>
<p id="ja532c70p2">
<span class="m-text m-primary">nandaṁ passāmi āgataṁ;</span><br />
</p>
<p id="ja532c70p3">
<span class="m-text m-primary">Bhattucca mayhañca piyo,</span><br />
</p>
<p id="ja532c70p4">
<span class="m-text m-primary">nando no pāvisī gharaṁ.</span><br />
</p>
<p id="ja532c71p1">
<span class="m-text m-primary">Pitupi nando suppiyo,</span><br />
</p>
<p id="ja532c71p2">
<span class="m-text m-primary">Yaṁ nando nappavase gharā;</span><br />
</p>
<p id="ja532c71p3">
<span class="m-text m-primary">Labhatū tāta nando taṁ,</span><br />
</p>
<p id="ja532c71p4">
<span class="m-text m-primary">Maṁ nando upatiṭṭhatu”.</span><br />
</p>
<p id="ja532c72p1">
<span class="m-text m-primary">“Anukampikā patiṭṭhā ca,</span><br />
</p>
<p id="ja532c72p2">
<span class="m-text m-primary">pubbe rasadadī ca no;</span><br />
</p>
<p id="ja532c72p3">
<span class="m-text m-primary">Maggo saggassa lokassa,</span><br />
</p>
<p id="ja532c72p4">
<span class="m-text m-primary">mātā taṁ varate ise.</span><br />
</p>
<p id="ja532c73p1">
<span class="m-text m-primary">Pubbe rasadadī gottī,</span><br />
</p>
<p id="ja532c73p2">
<span class="m-text m-primary">mātā puññūpasaṁhitā;</span><br />
</p>
<p id="ja532c73p3">
<span class="m-text m-primary">Maggo saggassa lokassa,</span><br />
</p>
<p id="ja532c73p4">
<span class="m-text m-primary">mātā taṁ varate ise”.</span><br />
</p>
<p id="ja532c74p1">
<span class="m-text m-primary">“Ākaṅkhamānā puttaphalaṁ,</span><br />
</p>
<p id="ja532c74p2">
<span class="m-text m-primary">devatāya namassati;</span><br />
</p>
<p id="ja532c74p3">
<span class="m-text m-primary">Nakkhattāni ca pucchati,</span><br />
</p>
<p id="ja532c74p4">
<span class="m-text m-primary">utusaṁvaccharāni ca.</span><br />
</p>
<p id="ja532c75p1">
<span class="m-text m-primary">Tassā utumhi nhātāya,</span><br />
</p>
<p id="ja532c75p2">
<span class="m-text m-primary">hoti gabbhassa vokkamo;</span><br />
</p>
<p id="ja532c75p3">
<span class="m-text m-primary">Tena dohaḷinī hoti,</span><br />
</p>
<p id="ja532c75p4">
<span class="m-text m-primary">suhadā tena vuccati.</span><br />
</p>
<p id="ja532c76p1">
<span class="m-text m-primary">Saṁvaccharaṁ vā ūnaṁ vā,</span><br />
</p>
<p id="ja532c76p2">
<span class="m-text m-primary">pariharitvā vijāyati;</span><br />
</p>
<p id="ja532c76p3">
<span class="m-text m-primary">Tena sā janayantīti,</span><br />
</p>
<p id="ja532c76p4">
<span class="m-text m-primary">janetti tena vuccati.</span><br />
</p>
<p id="ja532c77p1">
<span class="m-text m-primary">Thanakhīrena gītena,</span><br />
</p>
<p id="ja532c77p2">
<span class="m-text m-primary">aṅgapāvuraṇena ca;</span><br />
</p>
<p id="ja532c77p3">
<span class="m-text m-primary">Rodantaṁ puttaṁ toseti,</span><br />
</p>
<p id="ja532c77p4">
<span class="m-text m-primary">tosentī tena vuccati.</span><br />
</p>
<p id="ja532c78p1">
<span class="m-text m-primary">Tato vātātape ghore,</span><br />
</p>
<p id="ja532c78p2">
<span class="m-text m-primary">mamaṁ katvā udikkhati;</span><br />
</p>
<p id="ja532c78p3">
<span class="m-text m-primary">Dārakaṁ appajānantaṁ,</span><br />
</p>
<p id="ja532c78p4">
<span class="m-text m-primary">posentī tena vuccati.</span><br />
</p>
<p id="ja532c79p1">
<span class="m-text m-primary">Yañca mātudhanaṁ hoti,</span><br />
</p>
<p id="ja532c79p2">
<span class="m-text m-primary">yañca hoti pituddhanaṁ;</span><br />
</p>
<p id="ja532c79p3">
<span class="m-text m-primary">Ubhayampetassa gopeti,</span><br />
</p>
<p id="ja532c79p4">
<span class="m-text m-primary">api puttassa no siyā.</span><br />
</p>
<p id="ja532c80p1">
<span class="m-text m-primary">Evaṁ putta aduṁ putta,</span><br />
</p>
<p id="ja532c80p2">
<span class="m-text m-primary">iti mātā vihaññati;</span><br />
</p>
<p id="ja532c80p3">
<span class="m-text m-primary">Pamattaṁ paradāresu,</span><br />
</p>
<p id="ja532c80p4">
<span class="m-text m-primary">nisīthe pattayobbane;</span><br />
</p>
<p id="ja532c80p5">
<span class="m-text m-primary">Sāyaṁ puttaṁ anāyantaṁ,</span><br />
</p>
<p id="ja532c80p6">
<span class="m-text m-primary">iti mātā vihaññati.</span><br />
</p>
<p id="ja532c81p1">
<span class="m-text m-primary">Evaṁ kicchā bhato poso,</span><br />
</p>
<p id="ja532c81p2">
<span class="m-text m-primary">mātu aparicārako;</span><br />
</p>
<p id="ja532c81p3">
<span class="m-text m-primary">Mātari micchā caritvāna,</span><br />
</p>
<p id="ja532c81p4">
<span class="m-text m-primary">nirayaṁ sopapajjati.</span><br />
</p>
<p id="ja532c82p1">
<span class="m-text m-primary">Evaṁ kicchā bhato poso,</span><br />
</p>
<p id="ja532c82p2">
<span class="m-text m-primary">pitu aparicārako;</span><br />
</p>
<p id="ja532c82p3">
<span class="m-text m-primary">Pitari micchā caritvāna,</span><br />
</p>
<p id="ja532c82p4">
<span class="m-text m-primary">nirayaṁ sopapajjati.</span><br />
</p>
<p id="ja532c83p1">
<span class="m-text m-primary">Dhanāpi dhanakāmānaṁ,</span><br />
</p>
<p id="ja532c83p2">
<span class="m-text m-primary">Nassati iti me sutaṁ;</span><br />
</p>
<p id="ja532c83p3">
<span class="m-text m-primary">Mātaraṁ aparicaritvāna,</span><br />
</p>
<p id="ja532c83p4">
<span class="m-text m-primary">Kicchaṁ vā so nigacchati.</span><br />
</p>
<p id="ja532c84p1">
<span class="m-text m-primary">Dhanāpi dhanakāmānaṁ,</span><br />
</p>
<p id="ja532c84p2">
<span class="m-text m-primary">Nassati iti me sutaṁ;</span><br />
</p>
<p id="ja532c84p3">
<span class="m-text m-primary">Pitaraṁ aparicaritvāna,</span><br />
</p>
<p id="ja532c84p4">
<span class="m-text m-primary">Kicchaṁ vā so nigacchati.</span><br />
</p>
<p id="ja532c85p1">
<span class="m-text m-primary">Ānando ca pamodo ca,</span><br />
</p>
<p id="ja532c85p2">
<span class="m-text m-primary">sadā hasitakīḷitaṁ;</span><br />
</p>
<p id="ja532c85p3">
<span class="m-text m-primary">Mātaraṁ paricaritvāna,</span><br />
</p>
<p id="ja532c85p4">
<span class="m-text m-primary">labbhametaṁ vijānato.</span><br />
</p>
<p id="ja532c86p1">
<span class="m-text m-primary">Ānando ca pamodo ca,</span><br />
</p>
<p id="ja532c86p2">
<span class="m-text m-primary">sadā hasitakīḷitaṁ;</span><br />
</p>
<p id="ja532c86p3">
<span class="m-text m-primary">Pitaraṁ paricaritvāna,</span><br />
</p>
<p id="ja532c86p4">
<span class="m-text m-primary">labbhametaṁ vijānato.</span><br />
</p>
<p id="ja532c87p1">
<span class="m-text m-primary">Dānañca piyavācā ca,</span><br />
</p>
<p id="ja532c87p2">
<span class="m-text m-primary">atthacariyā ca yā idha;</span><br />
</p>
<p id="ja532c87p3">
<span class="m-text m-primary">Samānattatā ca dhammesu,</span><br />
</p>
<p id="ja532c87p4">
<span class="m-text m-primary">tattha tattha yathārahaṁ;</span><br />
</p>
<p id="ja532c87p5">
<span class="m-text m-primary">Ete kho saṅgahā loke,</span><br />
</p>
<p id="ja532c87p6">
<span class="m-text m-primary">rathassāṇīva yāyato.</span><br />
</p>
<p id="ja532c88p1">
<span class="m-text m-primary">Ete ca saṅgahā nāssu,</span><br />
</p>
<p id="ja532c88p2">
<span class="m-text m-primary">na mātā puttakāraṇā;</span><br />
</p>
<p id="ja532c88p3">
<span class="m-text m-primary">Labhetha mānaṁ pūjaṁ vā,</span><br />
</p>
<p id="ja532c88p4">
<span class="m-text m-primary">pitā vā puttakāraṇā.</span><br />
</p>
<p id="ja532c89p1">
<span class="m-text m-primary">Yasmā ca saṅgahā ete,</span><br />
</p>
<p id="ja532c89p2">
<span class="m-text m-primary">sammapekkhanti paṇḍitā;</span><br />
</p>
<p id="ja532c89p3">
<span class="m-text m-primary">Tasmā mahattaṁ papponti,</span><br />
</p>
<p id="ja532c89p4">
<span class="m-text m-primary">pāsaṁsā ca bhavanti te.</span><br />
</p>
<p id="ja532c90p1">
<span class="m-text m-primary">Brahmāti mātāpitaro,</span><br />
</p>
<p id="ja532c90p2">
<span class="m-text m-primary">pubbācariyāti vuccare;</span><br />
</p>
<p id="ja532c90p3">
<span class="m-text m-primary">Āhuneyyā ca puttānaṁ,</span><br />
</p>
<p id="ja532c90p4">
<span class="m-text m-primary">pajāya anukampakā.</span><br />
</p>
<p id="ja532c91p1">
<span class="m-text m-primary">Tasmā hi ne namasseyya,</span><br />
</p>
<p id="ja532c91p2">
<span class="m-text m-primary">sakkareyya ca paṇḍito;</span><br />
</p>
<p id="ja532c91p3">
<span class="m-text m-primary">Annena atho pānena,</span><br />
</p>
<p id="ja532c91p4">
<span class="m-text m-primary">vatthena sayanena ca;</span><br />
</p>
<p id="ja532c91p5">
<span class="m-text m-primary">Ucchādanena nhāpanena,</span><br />
</p>
<p id="ja532c91p6">
<span class="m-text m-primary">pādānaṁ dhovanena ca.</span><br />
</p>
<p id="ja532c92p1">
<span class="m-text m-primary">Tāya naṁ pāricariyāya,</span><br />
</p>
<p id="ja532c92p2">
<span class="m-text m-primary">Mātāpitūsu paṇḍitā;</span><br />
</p>
<p id="ja532c92p3">
<span class="m-text m-primary">Idheva naṁ pasaṁsanti,</span><br />
</p>
<p id="ja532c92p4">
<span class="m-text m-primary">Pecca sagge pamodatī”ti.</span><br />
</p>
<p id="ja532c93p1">
<span class="m-text m-primary">Soṇanandajātakaṁ dutiyaṁ.</span><br />
</p>
<p id="ja532c94p1">
<span class="m-text m-primary">Sattatinipātaṁ niṭṭhitaṁ.</span><br />
</p>
<p id="ja532c95p1">
<span class="m-text m-primary">Tassuddānaṁ</span><br />
</p>
<p id="ja532c96p1">
<span class="m-text m-primary">Atha sattatimamhi nipātavare,</span><br />
</p>
<p id="ja532c96p2">
<span class="m-text m-primary">Sabhāvantu kusāvatirājavaro;</span><br />
</p>
<p id="ja532c96p3">
<span class="m-text m-primary">Atha soṇasunandavaro ca puna,</span><br />
</p>
<p id="ja532c96p4">
<span class="m-text m-primary">Abhivāsitasattatimamhi suteti.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>