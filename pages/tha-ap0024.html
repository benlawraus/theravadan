<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-ap0024.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0023.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0025.html">Next</a></div>
</div>
<p id="tha-ap24c0p2">
<span class="pali m-text">Subhūtivagga</span><br />
</p>
<section id="upavanattheraapadana">
<span id="tha-ap24c0p3"></span><h2><span class="pali m-text">2 Upavānattheraapadāna</span></h2>
<p id="tha-ap24c1p1">
<span class="pali m-text">“Padumuttaro nāma jino,</span><br />
</p>
<p id="tha-ap24c1p2">
<span class="pali m-text">sabbadhammāna pāragū;</span><br />
</p>
<p id="tha-ap24c1p3">
<span class="pali m-text">Jalitvā aggikkhandhova,</span><br />
</p>
<p id="tha-ap24c1p4">
<span class="pali m-text">sambuddho parinibbuto.</span><br />
</p>
<p id="tha-ap24c2p1">
<span class="pali m-text">Mahājanā samāgamma,</span><br />
</p>
<p id="tha-ap24c2p2">
<span class="pali m-text">pūjayitvā tathāgataṁ;</span><br />
</p>
<p id="tha-ap24c2p3">
<span class="pali m-text">Citaṁ katvāna sukataṁ,</span><br />
</p>
<p id="tha-ap24c2p4">
<span class="pali m-text">sarīraṁ abhiropayuṁ.</span><br />
</p>
<p id="tha-ap24c3p1">
<span class="pali m-text">Sarīrakiccaṁ katvāna,</span><br />
</p>
<p id="tha-ap24c3p2">
<span class="pali m-text">dhātuṁ tattha samānayuṁ;</span><br />
</p>
<p id="tha-ap24c3p3">
<span class="pali m-text">Sadevamānusā sabbe,</span><br />
</p>
<p id="tha-ap24c3p4">
<span class="pali m-text">buddhathūpaṁ akaṁsu te.</span><br />
</p>
<p id="tha-ap24c4p1">
<span class="pali m-text">Paṭhamā kañcanamayā,</span><br />
</p>
<p id="tha-ap24c4p2">
<span class="pali m-text">dutiyāsi maṇīmayā;</span><br />
</p>
<p id="tha-ap24c4p3">
<span class="pali m-text">Tatiyā rūpiyamayā,</span><br />
</p>
<p id="tha-ap24c4p4">
<span class="pali m-text">catutthī phalikāmayā.</span><br />
</p>
<p id="tha-ap24c5p1">
<span class="pali m-text">Tathā pañcamiyā bhūmi,</span><br />
</p>
<p id="tha-ap24c5p2">
<span class="pali m-text">lohitaṅgamayā ahu;</span><br />
</p>
<p id="tha-ap24c5p3">
<span class="pali m-text">Chaṭṭhā masāragallassa,</span><br />
</p>
<p id="tha-ap24c5p4">
<span class="pali m-text">sabbaratanamayūpari.</span><br />
</p>
<p id="tha-ap24c6p1">
<span class="pali m-text">Jaṅghā maṇimayā āsi,</span><br />
</p>
<p id="tha-ap24c6p2">
<span class="pali m-text">vedikā ratanamayā;</span><br />
</p>
<p id="tha-ap24c6p3">
<span class="pali m-text">Sabbasoṇṇamayo thūpo,</span><br />
</p>
<p id="tha-ap24c6p4">
<span class="pali m-text">uddhaṁ yojanamuggato.</span><br />
</p>
<p id="tha-ap24c7p1">
<span class="pali m-text">Devā tattha samāgantvā,</span><br />
</p>
<p id="tha-ap24c7p2">
<span class="pali m-text">ekato mantayuṁ tadā;</span><br />
</p>
<p id="tha-ap24c7p3">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c7p4">
<span class="pali m-text">lokanāthassa tādino.</span><br />
</p>
<p id="tha-ap24c8p1">
<span class="pali m-text">Dhātu āveṇikā natthi,</span><br />
</p>
<p id="tha-ap24c8p2">
<span class="pali m-text">sarīraṁ ekapiṇḍitaṁ;</span><br />
</p>
<p id="tha-ap24c8p3">
<span class="pali m-text">Imamhi buddhathūpamhi,</span><br />
</p>
<p id="tha-ap24c8p4">
<span class="pali m-text">kassāma kañcukaṁ mayaṁ.</span><br />
</p>
<p id="tha-ap24c9p1">
<span class="pali m-text">Devā sattahi ratnehi,</span><br />
</p>
<p id="tha-ap24c9p2">
<span class="pali m-text">aññaṁ vaḍḍhesu yojanaṁ;</span><br />
</p>
<p id="tha-ap24c9p3">
<span class="pali m-text">Thūpo dviyojanubbedho,</span><br />
</p>
<p id="tha-ap24c9p4">
<span class="pali m-text">timiraṁ byapahanti so.</span><br />
</p>
<p id="tha-ap24c10p1">
<span class="pali m-text">Nāgā tattha samāgantvā,</span><br />
</p>
<p id="tha-ap24c10p2">
<span class="pali m-text">ekato mantayuṁ tadā;</span><br />
</p>
<p id="tha-ap24c10p3">
<span class="pali m-text">Manussā ceva devā ca,</span><br />
</p>
<p id="tha-ap24c10p4">
<span class="pali m-text">buddhathūpaṁ akaṁsu te.</span><br />
</p>
<p id="tha-ap24c11p1">
<span class="pali m-text">Mā no pamattā assumha,</span><br />
</p>
<p id="tha-ap24c11p2">
<span class="pali m-text">appamattā sadevakā;</span><br />
</p>
<p id="tha-ap24c11p3">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c11p4">
<span class="pali m-text">lokanāthassa tādino.</span><br />
</p>
<p id="tha-ap24c12p1">
<span class="pali m-text">Indanīlaṁ mahānīlaṁ,</span><br />
</p>
<p id="tha-ap24c12p2">
<span class="pali m-text">atho jotirasaṁ maṇiṁ;</span><br />
</p>
<p id="tha-ap24c12p3">
<span class="pali m-text">Ekato sannipātetvā,</span><br />
</p>
<p id="tha-ap24c12p4">
<span class="pali m-text">buddhathūpaṁ achādayuṁ.</span><br />
</p>
<p id="tha-ap24c13p1">
<span class="pali m-text">Sabbaṁ maṇimayaṁ āsi,</span><br />
</p>
<p id="tha-ap24c13p2">
<span class="pali m-text">tāvatā buddhacetiyaṁ;</span><br />
</p>
<p id="tha-ap24c13p3">
<span class="pali m-text">Tiyojanasamubbiddhaṁ,</span><br />
</p>
<p id="tha-ap24c13p4">
<span class="pali m-text">ālokakaraṇaṁ tadā.</span><br />
</p>
<p id="tha-ap24c14p1">
<span class="pali m-text">Garuḷā ca samāgantvā,</span><br />
</p>
<p id="tha-ap24c14p2">
<span class="pali m-text">ekato mantayuṁ tadā;</span><br />
</p>
<p id="tha-ap24c14p3">
<span class="pali m-text">Manussā devā nāgā ca,</span><br />
</p>
<p id="tha-ap24c14p4">
<span class="pali m-text">buddhathūpaṁ akaṁsu te.</span><br />
</p>
<p id="tha-ap24c15p1">
<span class="pali m-text">‘Mā no pamattā assumha,</span><br />
</p>
<p id="tha-ap24c15p2">
<span class="pali m-text">appamattā sadevakā;</span><br />
</p>
<p id="tha-ap24c15p3">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c15p4">
<span class="pali m-text">lokanāthassa tādino’.</span><br />
</p>
<p id="tha-ap24c16p1">
<span class="pali m-text">Sabbaṁ maṇimayaṁ thūpaṁ,</span><br />
</p>
<p id="tha-ap24c16p2">
<span class="pali m-text">akaruṁ te ca kañcukaṁ;</span><br />
</p>
<p id="tha-ap24c16p3">
<span class="pali m-text">Yojanaṁ tepi vaḍḍhesuṁ,</span><br />
</p>
<p id="tha-ap24c16p4">
<span class="pali m-text">āyataṁ buddhacetiyaṁ.</span><br />
</p>
<p id="tha-ap24c17p1">
<span class="pali m-text">Catuyojanamubbiddho,</span><br />
</p>
<p id="tha-ap24c17p2">
<span class="pali m-text">buddhathūpo virocati;</span><br />
</p>
<p id="tha-ap24c17p3">
<span class="pali m-text">Obhāseti disā sabbā,</span><br />
</p>
<p id="tha-ap24c17p4">
<span class="pali m-text">sataraṁsīva uggato.</span><br />
</p>
<p id="tha-ap24c18p1">
<span class="pali m-text">Kumbhaṇḍā ca samāgantvā,</span><br />
</p>
<p id="tha-ap24c18p2">
<span class="pali m-text">ekato mantayuṁ tadā;</span><br />
</p>
<p id="tha-ap24c18p3">
<span class="pali m-text">Manussā ceva devā ca,</span><br />
</p>
<p id="tha-ap24c18p4">
<span class="pali m-text">nāgā ca garuḷā tathā;</span><br />
</p>
<p id="tha-ap24c18p5">
<span class="pali m-text">Paccekaṁ buddhaseṭṭhassa,</span><br />
</p>
<p id="tha-ap24c18p6">
<span class="pali m-text">akaṁsu thūpamuttamaṁ.</span><br />
</p>
<p id="tha-ap24c19p1">
<span class="pali m-text">‘Mā no pamattā assumha,</span><br />
</p>
<p id="tha-ap24c19p2">
<span class="pali m-text">appamattā sadevakā;</span><br />
</p>
<p id="tha-ap24c19p3">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c19p4">
<span class="pali m-text">lokanāthassa tādino;</span><br />
</p>
<p id="tha-ap24c19p5">
<span class="pali m-text">Ratanehi chādessāma,</span><br />
</p>
<p id="tha-ap24c19p6">
<span class="pali m-text">āyataṁ buddhacetiyaṁ’.</span><br />
</p>
<p id="tha-ap24c20p1">
<span class="pali m-text">Yojanaṁ tepi vaḍḍhesuṁ,</span><br />
</p>
<p id="tha-ap24c20p2">
<span class="pali m-text">āyataṁ buddhacetiyaṁ;</span><br />
</p>
<p id="tha-ap24c20p3">
<span class="pali m-text">Pañcayojanamubbiddho,</span><br />
</p>
<p id="tha-ap24c20p4">
<span class="pali m-text">thūpo obhāsate tadā.</span><br />
</p>
<p id="tha-ap24c21p1">
<span class="pali m-text">Yakkhā tattha samāgantvā,</span><br />
</p>
<p id="tha-ap24c21p2">
<span class="pali m-text">ekato mantayuṁ tadā;</span><br />
</p>
<p id="tha-ap24c21p3">
<span class="pali m-text">Manussā devā nāgā ca,</span><br />
</p>
<p id="tha-ap24c21p4">
<span class="pali m-text">garuḷā kumbhaaṇḍakā.</span><br />
</p>
<p id="tha-ap24c22p1">
<span class="pali m-text">Paccekaṁ buddhaseṭṭhassa,</span><br />
</p>
<p id="tha-ap24c22p2">
<span class="pali m-text">akaṁsu thūpamuttamaṁ;</span><br />
</p>
<p id="tha-ap24c22p3">
<span class="pali m-text">‘Mā no pamattā assumha,</span><br />
</p>
<p id="tha-ap24c22p4">
<span class="pali m-text">appamattā sadevakā.</span><br />
</p>
<p id="tha-ap24c23p1">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c23p2">
<span class="pali m-text">lokanāthassa tādino;</span><br />
</p>
<p id="tha-ap24c23p3">
<span class="pali m-text">Phalikāhi chādessāma,</span><br />
</p>
<p id="tha-ap24c23p4">
<span class="pali m-text">āyataṁ buddhacetiyaṁ’.</span><br />
</p>
<p id="tha-ap24c24p1">
<span class="pali m-text">Yojanaṁ tepi vaḍḍhesuṁ,</span><br />
</p>
<p id="tha-ap24c24p2">
<span class="pali m-text">āyataṁ buddhacetiyaṁ;</span><br />
</p>
<p id="tha-ap24c24p3">
<span class="pali m-text">Cha yojanāni ubbiddho,</span><br />
</p>
<p id="tha-ap24c24p4">
<span class="pali m-text">thūpo obhāsate tadā.</span><br />
</p>
<p id="tha-ap24c25p1">
<span class="pali m-text">Gandhabbā ca samāgantvā,</span><br />
</p>
<p id="tha-ap24c25p2">
<span class="pali m-text">ekato mantayuṁ tadā;</span><br />
</p>
<p id="tha-ap24c25p3">
<span class="pali m-text">‘Manujā devatā nāgā,</span><br />
</p>
<p id="tha-ap24c25p4">
<span class="pali m-text">garuḷā kumbhayakkhakā.</span><br />
</p>
<p id="tha-ap24c26p1">
<span class="pali m-text">Sabbekaṁsu buddhathūpaṁ,</span><br />
</p>
<p id="tha-ap24c26p2">
<span class="pali m-text">mayamettha akārakā;</span><br />
</p>
<p id="tha-ap24c26p3">
<span class="pali m-text">Mayampi thūpaṁ kassāma,</span><br />
</p>
<p id="tha-ap24c26p4">
<span class="pali m-text">lokanāthassa tādino’.</span><br />
</p>
<p id="tha-ap24c27p1">
<span class="pali m-text">Vediyo satta katvāna,</span><br />
</p>
<p id="tha-ap24c27p2">
<span class="pali m-text">chattamāropayiṁsu te;</span><br />
</p>
<p id="tha-ap24c27p3">
<span class="pali m-text">Sabbasoṇṇamayaṁ thūpaṁ,</span><br />
</p>
<p id="tha-ap24c27p4">
<span class="pali m-text">gandhabbā kārayuṁ tadā.</span><br />
</p>
<p id="tha-ap24c28p1">
<span class="pali m-text">Sattayojanamubbiddho,</span><br />
</p>
<p id="tha-ap24c28p2">
<span class="pali m-text">thūpo obhāsate tadā;</span><br />
</p>
<p id="tha-ap24c28p3">
<span class="pali m-text">Rattindivā na ñāyanti,</span><br />
</p>
<p id="tha-ap24c28p4">
<span class="pali m-text">āloko hoti sabbadā.</span><br />
</p>
<p id="tha-ap24c29p1">
<span class="pali m-text">Abhibhonti na tassābhā,</span><br />
</p>
<p id="tha-ap24c29p2">
<span class="pali m-text">candasūrā satārakā;</span><br />
</p>
<p id="tha-ap24c29p3">
<span class="pali m-text">Samantā yojanasate,</span><br />
</p>
<p id="tha-ap24c29p4">
<span class="pali m-text">padīpopi na pajjali.</span><br />
</p>
<p id="tha-ap24c30p1">
<span class="pali m-text">Tena kālena ye keci,</span><br />
</p>
<p id="tha-ap24c30p2">
<span class="pali m-text">thūpaṁ pūjenti mānusā;</span><br />
</p>
<p id="tha-ap24c30p3">
<span class="pali m-text">Na te thūpamāruhanti,</span><br />
</p>
<p id="tha-ap24c30p4">
<span class="pali m-text">ambare ukkhipanti te.</span><br />
</p>
<p id="tha-ap24c31p1">
<span class="pali m-text">Devehi ṭhapito yakkho,</span><br />
</p>
<p id="tha-ap24c31p2">
<span class="pali m-text">abhisammatanāmako;</span><br />
</p>
<p id="tha-ap24c31p3">
<span class="pali m-text">Dhajaṁ vā pupphadāmaṁ vā,</span><br />
</p>
<p id="tha-ap24c31p4">
<span class="pali m-text">abhiropeti uttari.</span><br />
</p>
<p id="tha-ap24c32p1">
<span class="pali m-text">Na te passanti taṁ yakkhaṁ,</span><br />
</p>
<p id="tha-ap24c32p2">
<span class="pali m-text">dāmaṁ passanti gacchato;</span><br />
</p>
<p id="tha-ap24c32p3">
<span class="pali m-text">Evaṁ passitvā gacchantā,</span><br />
</p>
<p id="tha-ap24c32p4">
<span class="pali m-text">sabbe gacchanti suggatiṁ.</span><br />
</p>
<p id="tha-ap24c33p1">
<span class="pali m-text">Viruddhā ye pāvacane,</span><br />
</p>
<p id="tha-ap24c33p2">
<span class="pali m-text">pasannā ye ca sāsane;</span><br />
</p>
<p id="tha-ap24c33p3">
<span class="pali m-text">Pāṭiheraṁ daṭṭhukāmā,</span><br />
</p>
<p id="tha-ap24c33p4">
<span class="pali m-text">thūpaṁ pūjenti mānusā.</span><br />
</p>
<p id="tha-ap24c34p1">
<span class="pali m-text">Nagare haṁsavatiyā,</span><br />
</p>
<p id="tha-ap24c34p2">
<span class="pali m-text">ahosiṁ bhatako tadā;</span><br />
</p>
<p id="tha-ap24c34p3">
<span class="pali m-text">Āmoditaṁ janaṁ disvā,</span><br />
</p>
<p id="tha-ap24c34p4">
<span class="pali m-text">evaṁ cintesahaṁ tadā.</span><br />
</p>
<p id="tha-ap24c35p1">
<span class="pali m-text">‘Uḷāro bhagavā heso,</span><br />
</p>
<p id="tha-ap24c35p2">
<span class="pali m-text">yassa dhātudharedisaṁ;</span><br />
</p>
<p id="tha-ap24c35p3">
<span class="pali m-text">Imā ca janatā tuṭṭhā,</span><br />
</p>
<p id="tha-ap24c35p4">
<span class="pali m-text">kāraṁ kubbaṁ na tappare.</span><br />
</p>
<p id="tha-ap24c36p1">
<span class="pali m-text">Ahampi kāraṁ kassāmi,</span><br />
</p>
<p id="tha-ap24c36p2">
<span class="pali m-text">lokanāthassa tādino;</span><br />
</p>
<p id="tha-ap24c36p3">
<span class="pali m-text">Tassa dhammesu dāyādo,</span><br />
</p>
<p id="tha-ap24c36p4">
<span class="pali m-text">bhavissāmi anāgate’.</span><br />
</p>
<p id="tha-ap24c37p1">
<span class="pali m-text">Sudhotaṁ rajakenāhaṁ,</span><br />
</p>
<p id="tha-ap24c37p2">
<span class="pali m-text">uttareyyapaṭaṁ mama;</span><br />
</p>
<p id="tha-ap24c37p3">
<span class="pali m-text">Veḷagge ālaggetvāna,</span><br />
</p>
<p id="tha-ap24c37p4">
<span class="pali m-text">dhajaṁ ukkhipimambare.</span><br />
</p>
<p id="tha-ap24c38p1">
<span class="pali m-text">Abhisammatako gayha,</span><br />
</p>
<p id="tha-ap24c38p2">
<span class="pali m-text">ambarehāsi me dhajaṁ;</span><br />
</p>
<p id="tha-ap24c38p3">
<span class="pali m-text">Vāteritaṁ dhajaṁ disvā,</span><br />
</p>
<p id="tha-ap24c38p4">
<span class="pali m-text">bhiyyo hāsaṁ janesahaṁ.</span><br />
</p>
<p id="tha-ap24c39p1">
<span class="pali m-text">Tattha cittaṁ pasādetvā,</span><br />
</p>
<p id="tha-ap24c39p2">
<span class="pali m-text">samaṇaṁ upasaṅkamiṁ;</span><br />
</p>
<p id="tha-ap24c39p3">
<span class="pali m-text">Taṁ bhikkhuṁ abhivādetvā,</span><br />
</p>
<p id="tha-ap24c39p4">
<span class="pali m-text">vipākaṁ pucchahaṁ dhaje.</span><br />
</p>
<p id="tha-ap24c40p1">
<span class="pali m-text">So me kathesi ānanda,</span><br />
</p>
<p id="tha-ap24c40p2">
<span class="pali m-text">pītisañjananaṁ mama;</span><br />
</p>
<p id="tha-ap24c40p3">
<span class="pali m-text">‘Tassa dhajassa vipākaṁ,</span><br />
</p>
<p id="tha-ap24c40p4">
<span class="pali m-text">anubhossasi sabbadā.</span><br />
</p>
<p id="tha-ap24c41p1">
<span class="pali m-text">Hatthī assā rathā pattī,</span><br />
</p>
<p id="tha-ap24c41p2">
<span class="pali m-text">senā ca caturaṅginī;</span><br />
</p>
<p id="tha-ap24c41p3">
<span class="pali m-text">Parivāressanti taṁ niccaṁ,</span><br />
</p>
<p id="tha-ap24c41p4">
<span class="pali m-text">dhajadānassidaṁ phalaṁ.</span><br />
</p>
<p id="tha-ap24c42p1">
<span class="pali m-text">Saṭṭhitūriyasahassāni,</span><br />
</p>
<p id="tha-ap24c42p2">
<span class="pali m-text">bheriyo samalaṅkatā;</span><br />
</p>
<p id="tha-ap24c42p3">
<span class="pali m-text">Parivāressanti taṁ niccaṁ,</span><br />
</p>
<p id="tha-ap24c42p4">
<span class="pali m-text">dhajadānassidaṁ phalaṁ.</span><br />
</p>
<p id="tha-ap24c43p1">
<span class="pali m-text">Chaḷāsītisahassāni,</span><br />
</p>
<p id="tha-ap24c43p2">
<span class="pali m-text">nāriyo samalaṅkatā;</span><br />
</p>
<p id="tha-ap24c43p3">
<span class="pali m-text">Vicittavatthābharaṇā,</span><br />
</p>
<p id="tha-ap24c43p4">
<span class="pali m-text">āmuttamaṇikuṇḍalā.</span><br />
</p>
<p id="tha-ap24c44p1">
<span class="pali m-text">Aḷārapamhā hasulā,</span><br />
</p>
<p id="tha-ap24c44p2">
<span class="pali m-text">susaññā tanumajjhimā;</span><br />
</p>
<p id="tha-ap24c44p3">
<span class="pali m-text">Parivāressanti taṁ niccaṁ,</span><br />
</p>
<p id="tha-ap24c44p4">
<span class="pali m-text">dhajadānassidaṁ phalaṁ.</span><br />
</p>
<p id="tha-ap24c45p1">
<span class="pali m-text">Tiṁsakappasahassāni,</span><br />
</p>
<p id="tha-ap24c45p2">
<span class="pali m-text">devaloke ramissasi;</span><br />
</p>
<p id="tha-ap24c45p3">
<span class="pali m-text">Asītikkhattuṁ devindo,</span><br />
</p>
<p id="tha-ap24c45p4">
<span class="pali m-text">devarajjaṁ karissasi.</span><br />
</p>
<p id="tha-ap24c46p1">
<span class="pali m-text">Sahassakkhattuṁ rājā ca,</span><br />
</p>
<p id="tha-ap24c46p2">
<span class="pali m-text">cakkavattī bhavissasi;</span><br />
</p>
<p id="tha-ap24c46p3">
<span class="pali m-text">Padesarajjaṁ vipulaṁ,</span><br />
</p>
<p id="tha-ap24c46p4">
<span class="pali m-text">gaṇanāto asaṅkhiyaṁ.</span><br />
</p>
<p id="tha-ap24c47p1">
<span class="pali m-text">Kappasatasahassamhi,</span><br />
</p>
<p id="tha-ap24c47p2">
<span class="pali m-text">okkākakulasambhavo;</span><br />
</p>
<p id="tha-ap24c47p3">
<span class="pali m-text">Gotamo nāma gottena,</span><br />
</p>
<p id="tha-ap24c47p4">
<span class="pali m-text">satthā loke bhavissati.</span><br />
</p>
<p id="tha-ap24c48p1">
<span class="pali m-text">Devalokā cavitvāna,</span><br />
</p>
<p id="tha-ap24c48p2">
<span class="pali m-text">sukkamūlena codito;</span><br />
</p>
<p id="tha-ap24c48p3">
<span class="pali m-text">Puññakammena saṁyutto,</span><br />
</p>
<p id="tha-ap24c48p4">
<span class="pali m-text">brahmabandhu bhavissasi.</span><br />
</p>
<p id="tha-ap24c49p1">
<span class="pali m-text">Asītikoṭiṁ chaḍḍetvā,</span><br />
</p>
<p id="tha-ap24c49p2">
<span class="pali m-text">dāse kammakare bahū;</span><br />
</p>
<p id="tha-ap24c49p3">
<span class="pali m-text">Gotamassa bhagavato,</span><br />
</p>
<p id="tha-ap24c49p4">
<span class="pali m-text">sāsane pabbajissasi.</span><br />
</p>
<p id="tha-ap24c50p1">
<span class="pali m-text">Ārādhayitvā sambuddhaṁ,</span><br />
</p>
<p id="tha-ap24c50p2">
<span class="pali m-text">gotamaṁ sakyapuṅgavaṁ;</span><br />
</p>
<p id="tha-ap24c50p3">
<span class="pali m-text">Upavānoti nāmena,</span><br />
</p>
<p id="tha-ap24c50p4">
<span class="pali m-text">hessasi satthu sāvako’.</span><br />
</p>
<p id="tha-ap24c51p1">
<span class="pali m-text">Satasahasse kataṁ kammaṁ,</span><br />
</p>
<p id="tha-ap24c51p2">
<span class="pali m-text">phalaṁ dassesi me idha;</span><br />
</p>
<p id="tha-ap24c51p3">
<span class="pali m-text">Sumutto saravegova,</span><br />
</p>
<p id="tha-ap24c51p4">
<span class="pali m-text">kilese jhāpayī mama.</span><br />
</p>
<p id="tha-ap24c52p1">
<span class="pali m-text">Cakkavattissa santassa,</span><br />
</p>
<p id="tha-ap24c52p2">
<span class="pali m-text">catudīpissarassa me;</span><br />
</p>
<p id="tha-ap24c52p3">
<span class="pali m-text">Tiyojanāni samantā,</span><br />
</p>
<p id="tha-ap24c52p4">
<span class="pali m-text">ussīsanti dhajā sadā.</span><br />
</p>
<p id="tha-ap24c53p1">
<span class="pali m-text">Satasahassito kappe,</span><br />
</p>
<p id="tha-ap24c53p2">
<span class="pali m-text">yaṁ kammamakariṁ tadā;</span><br />
</p>
<p id="tha-ap24c53p3">
<span class="pali m-text">Duggatiṁ nābhijānāmi,</span><br />
</p>
<p id="tha-ap24c53p4">
<span class="pali m-text">dhajadānassidaṁ phalaṁ.</span><br />
</p>
<p id="tha-ap24c54p1">
<span class="pali m-text">Paṭisambhidā catasso,</span><br />
</p>
<p id="tha-ap24c54p2">
<span class="pali m-text">vimokkhāpi ca aṭṭhime;</span><br />
</p>
<p id="tha-ap24c54p3">
<span class="pali m-text">Chaḷabhiññā sacchikatā,</span><br />
</p>
<p id="tha-ap24c54p4">
<span class="pali m-text">kataṁ buddhassa sāsanaṁ”.</span><br />
</p>
<p id="tha-ap24c55p1">
<span class="pali m-text">Itthaṁ sudaṁ āyasmā upavāno thero imā gāthāyo abhāsitthāti.</span><br />
</p>
<p id="tha-ap24c56p1">
<span class="pali m-text">Upavānattherassāpadānaṁ dutiyaṁ.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/tha-ap0023.html">Previous</a></div>
<div class="m-col-t-6 m-text-right">
<a href="https://theravadan.org/pages/tha-ap0025.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>