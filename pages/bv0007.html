<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/bv0007.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/bv0006.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0008.html">Next</a></div>
</div>
<section id="revatabuddhavamsa">
<span id="bv7c0p2"></span><h2><span class="pali m-text">7. Revatabuddhavaṁsa</span></h2>
<p id="bv7c1p1">
<span class="pali m-text">Sumanassa aparena,</span><br />
</p>
<p id="bv7c1p2">
<span class="pali m-text">revato nāma nāyako;</span><br />
</p>
<p id="bv7c1p3">
<span class="pali m-text">Anūpamo asadiso,</span><br />
</p>
<p id="bv7c1p4">
<span class="pali m-text">atulo uttamo jino.</span><br />
</p>
<p id="bv7c2p1">
<span class="pali m-text">Sopi dhammaṁ pakāsesi,</span><br />
</p>
<p id="bv7c2p2">
<span class="pali m-text">brahmunā abhiyācito;</span><br />
</p>
<p id="bv7c2p3">
<span class="pali m-text">Khandhadhātuvavatthānaṁ,</span><br />
</p>
<p id="bv7c2p4">
<span class="pali m-text">appavattaṁ bhavābhave.</span><br />
</p>
<p id="bv7c3p1">
<span class="pali m-text">Tassābhisamayā tīṇi,</span><br />
</p>
<p id="bv7c3p2">
<span class="pali m-text">ahesuṁ dhammadesane;</span><br />
</p>
<p id="bv7c3p3">
<span class="pali m-text">Gaṇanāya na vattabbo,</span><br />
</p>
<p id="bv7c3p4">
<span class="pali m-text">paṭhamābhisamayo ahu.</span><br />
</p>
<p id="bv7c4p1">
<span class="pali m-text">Yadā arindamaṁ rājaṁ,</span><br />
</p>
<p id="bv7c4p2">
<span class="pali m-text">vinesi revato muni;</span><br />
</p>
<p id="bv7c4p3">
<span class="pali m-text">Tadā koṭisahassānaṁ,</span><br />
</p>
<p id="bv7c4p4">
<span class="pali m-text">dutiyābhisamayo ahu.</span><br />
</p>
<p id="bv7c5p1">
<span class="pali m-text">Sattāhaṁ paṭisallānā,</span><br />
</p>
<p id="bv7c5p2">
<span class="pali m-text">vuṭṭhahitvā narāsabho;</span><br />
</p>
<p id="bv7c5p3">
<span class="pali m-text">Koṭisataṁ naramarūnaṁ,</span><br />
</p>
<p id="bv7c5p4">
<span class="pali m-text">vinesi uttame phale.</span><br />
</p>
<p id="bv7c6p1">
<span class="pali m-text">Sannipātā tayo āsuṁ,</span><br />
</p>
<p id="bv7c6p2">
<span class="pali m-text">revatassa mahesino;</span><br />
</p>
<p id="bv7c6p3">
<span class="pali m-text">Khīṇāsavānaṁ vimalānaṁ,</span><br />
</p>
<p id="bv7c6p4">
<span class="pali m-text">suvimuttāna tādinaṁ.</span><br />
</p>
<p id="bv7c7p1">
<span class="pali m-text">Atikkantā gaṇanapathaṁ,</span><br />
</p>
<p id="bv7c7p2">
<span class="pali m-text">paṭhamaṁ ye samāgatā;</span><br />
</p>
<p id="bv7c7p3">
<span class="pali m-text">Koṭisatasahassānaṁ,</span><br />
</p>
<p id="bv7c7p4">
<span class="pali m-text">dutiyo āsi samāgamo.</span><br />
</p>
<p id="bv7c8p1">
<span class="pali m-text">Yopi paññāya asamo,</span><br />
</p>
<p id="bv7c8p2">
<span class="pali m-text">tassa cakkānuvattako;</span><br />
</p>
<p id="bv7c8p3">
<span class="pali m-text">So tadā byādhito āsi,</span><br />
</p>
<p id="bv7c8p4">
<span class="pali m-text">patto jīvitasaṁsayaṁ.</span><br />
</p>
<p id="bv7c9p1">
<span class="pali m-text">Tassa gilānapucchāya,</span><br />
</p>
<p id="bv7c9p2">
<span class="pali m-text">ye tadā upagatā munī;</span><br />
</p>
<p id="bv7c9p3">
<span class="pali m-text">Koṭisahassā arahanto,</span><br />
</p>
<p id="bv7c9p4">
<span class="pali m-text">tatiyo āsi samāgamo.</span><br />
</p>
<p id="bv7c10p1">
<span class="pali m-text">Ahaṁ tena samayena,</span><br />
</p>
<p id="bv7c10p2">
<span class="pali m-text">atidevo nāma brāhmaṇo;</span><br />
</p>
<p id="bv7c10p3">
<span class="pali m-text">Upagantvā revataṁ buddhaṁ,</span><br />
</p>
<p id="bv7c10p4">
<span class="pali m-text">saraṇaṁ tassa gañchahaṁ.</span><br />
</p>
<p id="bv7c11p1">
<span class="pali m-text">Tassa sīlaṁ samādhiñca,</span><br />
</p>
<p id="bv7c11p2">
<span class="pali m-text">paññāguṇamanuttamaṁ;</span><br />
</p>
<p id="bv7c11p3">
<span class="pali m-text">Thomayitvā yathāthāmaṁ,</span><br />
</p>
<p id="bv7c11p4">
<span class="pali m-text">uttarīyamadāsahaṁ.</span><br />
</p>
<p id="bv7c12p1">
<span class="pali m-text">Sopi maṁ buddho byākāsi,</span><br />
</p>
<p id="bv7c12p2">
<span class="pali m-text">revato lokanāyako;</span><br />
</p>
<p id="bv7c12p3">
<span class="pali m-text">“Aparimeyyito kappe,</span><br />
</p>
<p id="bv7c12p4">
<span class="pali m-text">ayaṁ buddho bhavissati.</span><br />
</p>
<p id="bv7c13p1">
<span class="pali m-text">‘Padhānaṁ padahitvāna,</span><br />
</p>
<p id="bv7c13p2">
<span class="pali m-text">…pe…</span><br />
</p>
<p id="bv7c13p3">
<span class="pali m-text">hessāma sammukhā imaṁ’.</span><br />
</p>
<p id="bv7c14p1">
<span class="pali m-text">Tassāpi vacanaṁ sutvā,</span><br />
</p>
<p id="bv7c14p2">
<span class="pali m-text">bhiyyo cittaṁ pasādayiṁ;</span><br />
</p>
<p id="bv7c14p3">
<span class="pali m-text">Uttariṁ vatamadhiṭṭhāsiṁ,</span><br />
</p>
<p id="bv7c14p4">
<span class="pali m-text">dasapāramipūriyā.</span><br />
</p>
<p id="bv7c15p1">
<span class="pali m-text">Tadāpi taṁ buddhadhammaṁ,</span><br />
</p>
<p id="bv7c15p2">
<span class="pali m-text">saritvā anubrūhayiṁ;</span><br />
</p>
<p id="bv7c15p3">
<span class="pali m-text">Āharissāmi taṁ dhammaṁ,</span><br />
</p>
<p id="bv7c15p4">
<span class="pali m-text">yaṁ mayhaṁ abhipatthitaṁ.</span><br />
</p>
<p id="bv7c16p1">
<span class="pali m-text">Nagaraṁ sudhaññavatī nāma,</span><br />
</p>
<p id="bv7c16p2">
<span class="pali m-text">Vipulo nāma khattiyo;</span><br />
</p>
<p id="bv7c16p3">
<span class="pali m-text">Vipulā nāma janikā,</span><br />
</p>
<p id="bv7c16p4">
<span class="pali m-text">Revatassa mahesino.</span><br />
</p>
<p id="bv7c17p1">
<span class="pali m-text">Cha ca vassasahassāni,</span><br />
</p>
<p id="bv7c17p2">
<span class="pali m-text">agāraṁ ajjha so vasi;</span><br />
</p>
<p id="bv7c17p3">
<span class="pali m-text">Sudassano ratanagghi,</span><br />
</p>
<p id="bv7c17p4">
<span class="pali m-text">āveḷo ca vibhūsito;</span><br />
</p>
<p id="bv7c17p5">
<span class="pali m-text">Puññakammābhinibbattā,</span><br />
</p>
<p id="bv7c17p6">
<span class="pali m-text">tayo pāsādamuttamā.</span><br />
</p>
<p id="bv7c18p1">
<span class="pali m-text">Tettiṁsa ca sahassāni,</span><br />
</p>
<p id="bv7c18p2">
<span class="pali m-text">nāriyo samalaṅkatā;</span><br />
</p>
<p id="bv7c18p3">
<span class="pali m-text">Sudassanā nāma nārī,</span><br />
</p>
<p id="bv7c18p4">
<span class="pali m-text">varuṇo nāma atrajo.</span><br />
</p>
<p id="bv7c19p1">
<span class="pali m-text">Nimitte caturo disvā,</span><br />
</p>
<p id="bv7c19p2">
<span class="pali m-text">rathayānena nikkhami;</span><br />
</p>
<p id="bv7c19p3">
<span class="pali m-text">Anūnasattamāsāni,</span><br />
</p>
<p id="bv7c19p4">
<span class="pali m-text">padhānaṁ padahī jino.</span><br />
</p>
<p id="bv7c20p1">
<span class="pali m-text">Brahmunā yācito santo,</span><br />
</p>
<p id="bv7c20p2">
<span class="pali m-text">revato lokanāyako;</span><br />
</p>
<p id="bv7c20p3">
<span class="pali m-text">Vatti cakkaṁ mahāvīro,</span><br />
</p>
<p id="bv7c20p4">
<span class="pali m-text">varuṇārāme sirīghare.</span><br />
</p>
<p id="bv7c21p1">
<span class="pali m-text">Varuṇo brahmadevo ca,</span><br />
</p>
<p id="bv7c21p2">
<span class="pali m-text">ahesuṁ aggasāvakā;</span><br />
</p>
<p id="bv7c21p3">
<span class="pali m-text">Sambhavo nāmupaṭṭhāko,</span><br />
</p>
<p id="bv7c21p4">
<span class="pali m-text">revatassa mahesino.</span><br />
</p>
<p id="bv7c22p1">
<span class="pali m-text">Bhaddā ceva subhaddā ca,</span><br />
</p>
<p id="bv7c22p2">
<span class="pali m-text">ahesuṁ aggasāvikā;</span><br />
</p>
<p id="bv7c22p3">
<span class="pali m-text">Sopi buddho asamasamo,</span><br />
</p>
<p id="bv7c22p4">
<span class="pali m-text">nāgamūle abujjhatha.</span><br />
</p>
<p id="bv7c23p1">
<span class="pali m-text">Padumo kuñjaro ceva,</span><br />
</p>
<p id="bv7c23p2">
<span class="pali m-text">ahesuṁ aggupaṭṭhakā;</span><br />
</p>
<p id="bv7c23p3">
<span class="pali m-text">Sirīmā ceva yasavatī,</span><br />
</p>
<p id="bv7c23p4">
<span class="pali m-text">ahesuṁ aggupaṭṭhikā.</span><br />
</p>
<p id="bv7c24p1">
<span class="pali m-text">Uccattanena so buddho,</span><br />
</p>
<p id="bv7c24p2">
<span class="pali m-text">asītihatthamuggato;</span><br />
</p>
<p id="bv7c24p3">
<span class="pali m-text">Obhāseti disā sabbā,</span><br />
</p>
<p id="bv7c24p4">
<span class="pali m-text">indaketuva uggato.</span><br />
</p>
<p id="bv7c25p1">
<span class="pali m-text">Tassa sarīre nibbattā,</span><br />
</p>
<p id="bv7c25p2">
<span class="pali m-text">pabhāmālā anuttarā;</span><br />
</p>
<p id="bv7c25p3">
<span class="pali m-text">Divā vā yadi vā rattiṁ,</span><br />
</p>
<p id="bv7c25p4">
<span class="pali m-text">samantā pharati yojanaṁ.</span><br />
</p>
<p id="bv7c26p1">
<span class="pali m-text">Saṭṭhivassasahassāni,</span><br />
</p>
<p id="bv7c26p2">
<span class="pali m-text">āyu vijjati tāvade;</span><br />
</p>
<p id="bv7c26p3">
<span class="pali m-text">Tāvatā tiṭṭhamāno so,</span><br />
</p>
<p id="bv7c26p4">
<span class="pali m-text">tāresi janataṁ bahuṁ.</span><br />
</p>
<p id="bv7c27p1">
<span class="pali m-text">Dassayitvā buddhabalaṁ,</span><br />
</p>
<p id="bv7c27p2">
<span class="pali m-text">amataṁ loke pakāsayaṁ;</span><br />
</p>
<p id="bv7c27p3">
<span class="pali m-text">Nibbāyi anupādāno,</span><br />
</p>
<p id="bv7c27p4">
<span class="pali m-text">yathaggupādānasaṅkhayā.</span><br />
</p>
<p id="bv7c28p1">
<span class="pali m-text">So ca kāyo ratananibho,</span><br />
</p>
<p id="bv7c28p2">
<span class="pali m-text">so ca dhammo asādiso;</span><br />
</p>
<p id="bv7c28p3">
<span class="pali m-text">Sabbaṁ tamantarahitaṁ,</span><br />
</p>
<p id="bv7c28p4">
<span class="pali m-text">nanu rittā sabbasaṅkhārā.</span><br />
</p>
<p id="bv7c29p1">
<span class="pali m-text">Revato yasadharo buddho,</span><br />
</p>
<p id="bv7c29p2">
<span class="pali m-text">Nibbuto so mahāpure;</span><br />
</p>
<p id="bv7c29p3">
<span class="pali m-text">Dhātuvitthārikaṁ āsi,</span><br />
</p>
<p id="bv7c29p4">
<span class="pali m-text">Tesu tesu padesato”ti.</span><br />
</p>
<p id="bv7c30p1">
<span class="pali m-text">Revatassa bhagavato vaṁso pañcamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/bv0006.html">Previous</a></div>
<div class="m-col-t-6 m-text-right">
<a href="https://theravadan.org/pages/bv0008.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>