<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy010z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy010z.html" />
  <meta property="og:description" content="Kuṇḍalakesīvagga 8. Yasodharātherīapadāna Ekasmiṁ samaye ramme, iddhe rājagahe pure; Pabbhāramhi varekamhi, vasante naranāyake. Vasantiyā tamhi nagare, ramme bhikkhunupassaye; Yasodharābhikkhuniyā, evaṁ āsi vitakkitaṁ. “Suddhodano mahārājā, gotamī ca pajāpatī; Abhiññātā mahātherā, theriyo ca mahiddhikā. Santiṁ gatāva āsuṁ te, dīpaccīva nirāsavā; Lokanāthe dharanteva, ahampi ca sivaṁ padaṁ. Gamissāmī”ti cintetvā, passantī āyumattano …" />
  <meta name="twitter:description" content="Kuṇḍalakesīvagga 8. Yasodharātherīapadāna Ekasmiṁ samaye ramme, iddhe rājagahe pure; Pabbhāramhi varekamhi, vasante naranāyake. Vasantiyā tamhi nagare, ramme bhikkhunupassaye; Yasodharābhikkhuniyā, evaṁ āsi vitakkitaṁ. “Suddhodano mahārājā, gotamī ca pajāpatī; Abhiññātā mahātherā, theriyo ca mahiddhikā. Santiṁ gatāva āsuṁ te, dīpaccīva nirāsavā; Lokanāthe dharanteva, ahampi ca sivaṁ padaṁ. Gamissāmī”ti cintetvā, passantī āyumattano …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="kundalakesivagga">
<h2><a href="#kundalakesivagga">Kuṇḍalakesīvagga</a></h2>
<section id="yasodharatheriapadana">
<h3><a href="#yasodharatheriapadana">8. Yasodharātherīapadāna</a></h3>
<p id="thi-ap28c1p1">
<span class="m-text m-primary">Ekasmiṁ samaye ramme,</span><br />
</p>
<p id="thi-ap28c1p2">
<span class="m-text m-primary">iddhe rājagahe pure;</span><br />
</p>
<p id="thi-ap28c1p3">
<span class="m-text m-primary">Pabbhāramhi varekamhi,</span><br />
</p>
<p id="thi-ap28c1p4">
<span class="m-text m-primary">vasante naranāyake.</span><br />
</p>
<p id="thi-ap28c2p1">
<span class="m-text m-primary">Vasantiyā tamhi nagare,</span><br />
</p>
<p id="thi-ap28c2p2">
<span class="m-text m-primary">ramme bhikkhunupassaye;</span><br />
</p>
<p id="thi-ap28c2p3">
<span class="m-text m-primary">Yasodharābhikkhuniyā,</span><br />
</p>
<p id="thi-ap28c2p4">
<span class="m-text m-primary">evaṁ āsi vitakkitaṁ.</span><br />
</p>
<p id="thi-ap28c3p1">
<span class="m-text m-primary">“Suddhodano mahārājā,</span><br />
</p>
<p id="thi-ap28c3p2">
<span class="m-text m-primary">gotamī ca pajāpatī;</span><br />
</p>
<p id="thi-ap28c3p3">
<span class="m-text m-primary">Abhiññātā mahātherā,</span><br />
</p>
<p id="thi-ap28c3p4">
<span class="m-text m-primary">theriyo ca mahiddhikā.</span><br />
</p>
<p id="thi-ap28c4p1">
<span class="m-text m-primary">Santiṁ gatāva āsuṁ te,</span><br />
</p>
<p id="thi-ap28c4p2">
<span class="m-text m-primary">dīpaccīva nirāsavā;</span><br />
</p>
<p id="thi-ap28c4p3">
<span class="m-text m-primary">Lokanāthe dharanteva,</span><br />
</p>
<p id="thi-ap28c4p4">
<span class="m-text m-primary">ahampi ca sivaṁ padaṁ.</span><br />
</p>
<p id="thi-ap28c5p1">
<span class="m-text m-primary">Gamissāmī”ti cintetvā,</span><br />
</p>
<p id="thi-ap28c5p2">
<span class="m-text m-primary">passantī āyumattano;</span><br />
</p>
<p id="thi-ap28c5p3">
<span class="m-text m-primary">Passitvā āyusaṅkhāraṁ,</span><br />
</p>
<p id="thi-ap28c5p4">
<span class="m-text m-primary">tadaheva khayaṁ gataṁ.</span><br />
</p>
<p id="thi-ap28c6p1">
<span class="m-text m-primary">Pattacīvaramādāya,</span><br />
</p>
<p id="thi-ap28c6p2">
<span class="m-text m-primary">nikkhamitvā sakassamā;</span><br />
</p>
<p id="thi-ap28c6p3">
<span class="m-text m-primary">Purakkhatā bhikkhunībhi,</span><br />
</p>
<p id="thi-ap28c6p4">
<span class="m-text m-primary">satehi sahassehi sā.</span><br />
</p>
<p id="thi-ap28c7p1">
<span class="m-text m-primary">Mahiddhikā mahāpaññā,</span><br />
</p>
<p id="thi-ap28c7p2">
<span class="m-text m-primary">sambuddhaṁ upasaṅkami;</span><br />
</p>
<p id="thi-ap28c7p3">
<span class="m-text m-primary">Sambuddhaṁ abhivādetvā,</span><br />
</p>
<p id="thi-ap28c7p4">
<span class="m-text m-primary">satthuno cakkalakkhaṇe;</span><br />
</p>
<p id="thi-ap28c7p5">
<span class="m-text m-primary">Nisinnā ekamantamhi,</span><br />
</p>
<p id="thi-ap28c7p6">
<span class="m-text m-primary">idaṁ vacanamabravi.</span><br />
</p>
<p id="thi-ap28c8p1">
<span class="m-text m-primary">“Aṭṭhasattativassāhaṁ,</span><br />
</p>
<p id="thi-ap28c8p2">
<span class="m-text m-primary">pacchimo vattate vayo;</span><br />
</p>
<p id="thi-ap28c8p3">
<span class="m-text m-primary">Pabbhāramhi anuppattā,</span><br />
</p>
<p id="thi-ap28c8p4">
<span class="m-text m-primary">ārocemi mahāmuni.</span><br />
</p>
<p id="thi-ap28c9p1">
<span class="m-text m-primary">Paripakko vayo mayhaṁ,</span><br />
</p>
<p id="thi-ap28c9p2">
<span class="m-text m-primary">parittaṁ mama jīvitaṁ;</span><br />
</p>
<p id="thi-ap28c9p3">
<span class="m-text m-primary">Pahāya vo gamissāmi,</span><br />
</p>
<p id="thi-ap28c9p4">
<span class="m-text m-primary">kataṁ me saraṇamattano.</span><br />
</p>
<p id="thi-ap28c10p1">
<span class="m-text m-primary">Vayamhi pacchime kāle,</span><br />
</p>
<p id="thi-ap28c10p2">
<span class="m-text m-primary">maraṇaṁ uparuddhati;</span><br />
</p>
<p id="thi-ap28c10p3">
<span class="m-text m-primary">Ajjarattiṁ mahāvīra,</span><br />
</p>
<p id="thi-ap28c10p4">
<span class="m-text m-primary">pāpuṇissāmi nibbutiṁ.</span><br />
</p>
<p id="thi-ap28c11p1">
<span class="m-text m-primary">Natthi jāti jarā byādhi,</span><br />
</p>
<p id="thi-ap28c11p2">
<span class="m-text m-primary">maraṇañca mahāmune;</span><br />
</p>
<p id="thi-ap28c11p3">
<span class="m-text m-primary">Ajarāmaraṇaṁ puraṁ,</span><br />
</p>
<p id="thi-ap28c11p4">
<span class="m-text m-primary">gamissāmi asaṅkhataṁ.</span><br />
</p>
<p id="thi-ap28c12p1">
<span class="m-text m-primary">Yāvatā parisā nāma,</span><br />
</p>
<p id="thi-ap28c12p2">
<span class="m-text m-primary">samupāsanti satthuno;</span><br />
</p>
<p id="thi-ap28c12p3">
<span class="m-text m-primary">Aparādhamajānantī,</span><br />
</p>
<p id="thi-ap28c12p4">
<span class="m-text m-primary">khamantaṁ sammukhā mune.</span><br />
</p>
<p id="thi-ap28c13p1">
<span class="m-text m-primary">Saṁsaritvā ca saṁsāre,</span><br />
</p>
<p id="thi-ap28c13p2">
<span class="m-text m-primary">khalitañce mamaṁ tayi;</span><br />
</p>
<p id="thi-ap28c13p3">
<span class="m-text m-primary">Ārocemi mahāvīra,</span><br />
</p>
<p id="thi-ap28c13p4">
<span class="m-text m-primary">aparādhaṁ khamassu me”.</span><br />
</p>
<p id="thi-ap28c14p1">
<span class="m-text m-primary">Sutvāna vacanaṁ tassā,</span><br />
</p>
<p id="thi-ap28c14p2">
<span class="m-text m-primary">munindo idamabravi;</span><br />
</p>
<p id="thi-ap28c14p3">
<span class="m-text m-primary">“Kimuttaraṁ te vakkhāmi,</span><br />
</p>
<p id="thi-ap28c14p4">
<span class="m-text m-primary">nibbānāya vajantiyā.</span><br />
</p>
<p id="thi-ap28c15p1">
<span class="m-text m-primary">Iddhiñcāpi nidassehi,</span><br />
</p>
<p id="thi-ap28c15p2">
<span class="m-text m-primary">mama sāsanakārike;</span><br />
</p>
<p id="thi-ap28c15p3">
<span class="m-text m-primary">Parisānañca sabbāsaṁ,</span><br />
</p>
<p id="thi-ap28c15p4">
<span class="m-text m-primary">kaṅkhaṁ chindassu yāvatā”.</span><br />
</p>
<p id="thi-ap28c16p1">
<span class="m-text m-primary">Sutvā taṁ munino vācaṁ,</span><br />
</p>
<p id="thi-ap28c16p2">
<span class="m-text m-primary">bhikkhunī sā yasodharā;</span><br />
</p>
<p id="thi-ap28c16p3">
<span class="m-text m-primary">Vanditvā munirājaṁ taṁ,</span><br />
</p>
<p id="thi-ap28c16p4">
<span class="m-text m-primary">idaṁ vacanamabravi.</span><br />
</p>
<p id="thi-ap28c17p1">
<span class="m-text m-primary">“Yasodharā ahaṁ vīra,</span><br />
</p>
<p id="thi-ap28c17p2">
<span class="m-text m-primary">agāre te pajāpati;</span><br />
</p>
<p id="thi-ap28c17p3">
<span class="m-text m-primary">Sākiyamhi kule jātā,</span><br />
</p>
<p id="thi-ap28c17p4">
<span class="m-text m-primary">itthiaṅge patiṭṭhitā.</span><br />
</p>
<p id="thi-ap28c18p1">
<span class="m-text m-primary">Thīnaṁ satasahassānaṁ,</span><br />
</p>
<p id="thi-ap28c18p2">
<span class="m-text m-primary">navutīnaṁ chaduttari;</span><br />
</p>
<p id="thi-ap28c18p3">
<span class="m-text m-primary">Agāre te ahaṁ vīra,</span><br />
</p>
<p id="thi-ap28c18p4">
<span class="m-text m-primary">pāmokkhā sabbā issarā.</span><br />
</p>
<p id="thi-ap28c19p1">
<span class="m-text m-primary">Rūpācāraguṇūpetā,</span><br />
</p>
<p id="thi-ap28c19p2">
<span class="m-text m-primary">yobbanaṭṭhā piyaṁvadā;</span><br />
</p>
<p id="thi-ap28c19p3">
<span class="m-text m-primary">Sabbā maṁ apacāyanti,</span><br />
</p>
<p id="thi-ap28c19p4">
<span class="m-text m-primary">devatā viya mānusā.</span><br />
</p>
<p id="thi-ap28c20p1">
<span class="m-text m-primary">Kaññāsatasahassapamukhā,</span><br />
</p>
<p id="thi-ap28c20p2">
<span class="m-text m-primary">Sakyaputtanivesane;</span><br />
</p>
<p id="thi-ap28c20p3">
<span class="m-text m-primary">Samānasukhadukkhatā,</span><br />
</p>
<p id="thi-ap28c20p4">
<span class="m-text m-primary">Devatā viya nandane.</span><br />
</p>
<p id="thi-ap28c21p1">
<span class="m-text m-primary">Kāmadhātumatikkamma,</span><br />
</p>
<p id="thi-ap28c21p2">
<span class="m-text m-primary">saṇṭhitā rūpadhātuyā;</span><br />
</p>
<p id="thi-ap28c21p3">
<span class="m-text m-primary">Rūpena sadisā natthi,</span><br />
</p>
<p id="thi-ap28c21p4">
<span class="m-text m-primary">ṭhapetvā lokanāyakaṁ”.</span><br />
</p>
<p id="thi-ap28c22p1">
<span class="m-text m-primary">Sambuddhaṁ abhivādetvā,</span><br />
</p>
<p id="thi-ap28c22p2">
<span class="m-text m-primary">iddhiṁ dassesi satthuno;</span><br />
</p>
<p id="thi-ap28c22p3">
<span class="m-text m-primary">Nekā nānāvidhākārā,</span><br />
</p>
<p id="thi-ap28c22p4">
<span class="m-text m-primary">mahāiddhīpi dassayī.</span><br />
</p>
<p id="thi-ap28c23p1">
<span class="m-text m-primary">Cakkavāḷasamaṁ kāyaṁ,</span><br />
</p>
<p id="thi-ap28c23p2">
<span class="m-text m-primary">sīsaṁ uttarato kuru;</span><br />
</p>
<p id="thi-ap28c23p3">
<span class="m-text m-primary">Ubho pakkhā duve dīpā,</span><br />
</p>
<p id="thi-ap28c23p4">
<span class="m-text m-primary">jambudīpaṁ sarīrato.</span><br />
</p>
<p id="thi-ap28c24p1">
<span class="m-text m-primary">Dakkhiṇañca saraṁ piñchaṁ,</span><br />
</p>
<p id="thi-ap28c24p2">
<span class="m-text m-primary">nānāsākhā tu pattakā;</span><br />
</p>
<p id="thi-ap28c24p3">
<span class="m-text m-primary">Candañca sūriyañcakkhi,</span><br />
</p>
<p id="thi-ap28c24p4">
<span class="m-text m-primary">merupabbatato sikhaṁ.</span><br />
</p>
<p id="thi-ap28c25p1">
<span class="m-text m-primary">Cakkavāḷagiriṁ tuṇḍaṁ,</span><br />
</p>
<p id="thi-ap28c25p2">
<span class="m-text m-primary">jamburukkhaṁ samūlakaṁ;</span><br />
</p>
<p id="thi-ap28c25p3">
<span class="m-text m-primary">Bījamānā upāgantvā,</span><br />
</p>
<p id="thi-ap28c25p4">
<span class="m-text m-primary">vandantī lokanāyakaṁ.</span><br />
</p>
<p id="thi-ap28c26p1">
<span class="m-text m-primary">Hatthivaṇṇaṁ tathevassaṁ,</span><br />
</p>
<p id="thi-ap28c26p2">
<span class="m-text m-primary">pabbataṁ jaladhiṁ tathā;</span><br />
</p>
<p id="thi-ap28c26p3">
<span class="m-text m-primary">Candimaṁ sūriyaṁ meruṁ,</span><br />
</p>
<p id="thi-ap28c26p4">
<span class="m-text m-primary">sakkavaṇṇañca dassayi.</span><br />
</p>
<p id="thi-ap28c27p1">
<span class="m-text m-primary">“Yasodharā ahaṁ vīra,</span><br />
</p>
<p id="thi-ap28c27p2">
<span class="m-text m-primary">pāde vandāmi cakkhuma”;</span><br />
</p>
<p id="thi-ap28c27p3">
<span class="m-text m-primary">Sahassalokadhātūnaṁ,</span><br />
</p>
<p id="thi-ap28c27p4">
<span class="m-text m-primary">phullapadmena chādayi.</span><br />
</p>
<p id="thi-ap28c28p1">
<span class="m-text m-primary">Brahmavaṇṇañca māpetvā,</span><br />
</p>
<p id="thi-ap28c28p2">
<span class="m-text m-primary">dhammaṁ desesi suññataṁ;</span><br />
</p>
<p id="thi-ap28c28p3">
<span class="m-text m-primary">“Yasodharā ahaṁ vīra,</span><br />
</p>
<p id="thi-ap28c28p4">
<span class="m-text m-primary">pāde vandāmi cakkhuma.</span><br />
</p>
<p id="thi-ap28c29p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap28c29p2">
<span class="m-text m-primary">dibbāya sotadhātuyā;</span><br />
</p>
<p id="thi-ap28c29p3">
<span class="m-text m-primary">Cetopariyañāṇassa,</span><br />
</p>
<p id="thi-ap28c29p4">
<span class="m-text m-primary">vasī homi mahāmuni.</span><br />
</p>
<p id="thi-ap28c30p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap28c30p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap28c30p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap28c30p4">
<span class="m-text m-primary">natthi dāni punabbhavo.</span><br />
</p>
<p id="thi-ap28c31p1">
<span class="m-text m-primary">Atthadhammaniruttīsu,</span><br />
</p>
<p id="thi-ap28c31p2">
<span class="m-text m-primary">paṭibhāne tatheva ca;</span><br />
</p>
<p id="thi-ap28c31p3">
<span class="m-text m-primary">Ñāṇaṁ mayhaṁ mahāvīra,</span><br />
</p>
<p id="thi-ap28c31p4">
<span class="m-text m-primary">uppannaṁ tava santike.</span><br />
</p>
<p id="thi-ap28c32p1">
<span class="m-text m-primary">Pubbānaṁ lokanāthānaṁ,</span><br />
</p>
<p id="thi-ap28c32p2">
<span class="m-text m-primary">saṅgamaṁ te nidassitaṁ;</span><br />
</p>
<p id="thi-ap28c32p3">
<span class="m-text m-primary">Adhikāraṁ bahuṁ mayhaṁ,</span><br />
</p>
<p id="thi-ap28c32p4">
<span class="m-text m-primary">tuyhatthāya mahāmune.</span><br />
</p>
<p id="thi-ap28c33p1">
<span class="m-text m-primary">Yaṁ mayhaṁ pūritaṁ kammaṁ,</span><br />
</p>
<p id="thi-ap28c33p2">
<span class="m-text m-primary">Kusalaṁ sarase mune;</span><br />
</p>
<p id="thi-ap28c33p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap28c33p4">
<span class="m-text m-primary">Puññaṁ upacitaṁ mayā.</span><br />
</p>
<p id="thi-ap28c34p1">
<span class="m-text m-primary">Abhabbaṭṭhāne vajjetvā,</span><br />
</p>
<p id="thi-ap28c34p2">
<span class="m-text m-primary">vārayitvā anācaraṁ;</span><br />
</p>
<p id="thi-ap28c34p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap28c34p4">
<span class="m-text m-primary">sañcattaṁ jīvitaṁ mayā.</span><br />
</p>
<p id="thi-ap28c35p1">
<span class="m-text m-primary">Nekakoṭisahassāni,</span><br />
</p>
<p id="thi-ap28c35p2">
<span class="m-text m-primary">bhariyatthāyadāsi maṁ;</span><br />
</p>
<p id="thi-ap28c35p3">
<span class="m-text m-primary">Na tattha vimanā homi,</span><br />
</p>
<p id="thi-ap28c35p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap28c36p1">
<span class="m-text m-primary">Nekakoṭisahassāni,</span><br />
</p>
<p id="thi-ap28c36p2">
<span class="m-text m-primary">upakārāyadāsi maṁ;</span><br />
</p>
<p id="thi-ap28c36p3">
<span class="m-text m-primary">Na tattha vimanā homi,</span><br />
</p>
<p id="thi-ap28c36p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap28c37p1">
<span class="m-text m-primary">Nekakoṭisahassāni,</span><br />
</p>
<p id="thi-ap28c37p2">
<span class="m-text m-primary">bhojanatthāyadāsi maṁ;</span><br />
</p>
<p id="thi-ap28c37p3">
<span class="m-text m-primary">Na tattha vimanā homi,</span><br />
</p>
<p id="thi-ap28c37p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap28c38p1">
<span class="m-text m-primary">Nekakoṭisahassāni,</span><br />
</p>
<p id="thi-ap28c38p2">
<span class="m-text m-primary">jīvitāni pariccajiṁ;</span><br />
</p>
<p id="thi-ap28c38p3">
<span class="m-text m-primary">Bhayamokkhaṁ karissanti,</span><br />
</p>
<p id="thi-ap28c38p4">
<span class="m-text m-primary">dadāmi mama jīvitaṁ.</span><br />
</p>
<p id="thi-ap28c39p1">
<span class="m-text m-primary">Aṅgagate alaṅkāre,</span><br />
</p>
<p id="thi-ap28c39p2">
<span class="m-text m-primary">vatthe nānāvidhe bahū;</span><br />
</p>
<p id="thi-ap28c39p3">
<span class="m-text m-primary">Itthimaṇḍe na gūhāmi,</span><br />
</p>
<p id="thi-ap28c39p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap28c40p1">
<span class="m-text m-primary">Dhanadhaññapariccāgaṁ,</span><br />
</p>
<p id="thi-ap28c40p2">
<span class="m-text m-primary">gāmāni nigamāni ca;</span><br />
</p>
<p id="thi-ap28c40p3">
<span class="m-text m-primary">Khettaṁ puttā ca dhītā ca,</span><br />
</p>
<p id="thi-ap28c40p4">
<span class="m-text m-primary">pariccattā mahāmuni.</span><br />
</p>
<p id="thi-ap28c41p1">
<span class="m-text m-primary">Hatthī assā gavā cāpi,</span><br />
</p>
<p id="thi-ap28c41p2">
<span class="m-text m-primary">dāsiyo paricārikā;</span><br />
</p>
<p id="thi-ap28c41p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap28c41p4">
<span class="m-text m-primary">pariccattā asaṅkhiyā.</span><br />
</p>
<p id="thi-ap28c42p1">
<span class="m-text m-primary">Yaṁ mayhaṁ paṭimantesi,</span><br />
</p>
<p id="thi-ap28c42p2">
<span class="m-text m-primary">dānaṁ dassāmi yācake;</span><br />
</p>
<p id="thi-ap28c42p3">
<span class="m-text m-primary">Vimanaṁ me na passāmi,</span><br />
</p>
<p id="thi-ap28c42p4">
<span class="m-text m-primary">dadato dānamuttamaṁ.</span><br />
</p>
<p id="thi-ap28c43p1">
<span class="m-text m-primary">Nānāvidhaṁ bahuṁ dukkhaṁ,</span><br />
</p>
<p id="thi-ap28c43p2">
<span class="m-text m-primary">saṁsāre ca bahubbidhe;</span><br />
</p>
<p id="thi-ap28c43p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap28c43p4">
<span class="m-text m-primary">anubhuttaṁ asaṅkhiyaṁ.</span><br />
</p>
<p id="thi-ap28c44p1">
<span class="m-text m-primary">Sukhappattānumodāmi,</span><br />
</p>
<p id="thi-ap28c44p2">
<span class="m-text m-primary">na ca dukkhesu dummanā;</span><br />
</p>
<p id="thi-ap28c44p3">
<span class="m-text m-primary">Sabbattha tulitā homi,</span><br />
</p>
<p id="thi-ap28c44p4">
<span class="m-text m-primary">tuyhatthāya mahāmuni.</span><br />
</p>
<p id="thi-ap28c45p1">
<span class="m-text m-primary">Anumaggena sambuddho,</span><br />
</p>
<p id="thi-ap28c45p2">
<span class="m-text m-primary">yaṁ dhammaṁ abhinīhari;</span><br />
</p>
<p id="thi-ap28c45p3">
<span class="m-text m-primary">Anubhotvā sukhaṁ dukkhaṁ,</span><br />
</p>
<p id="thi-ap28c45p4">
<span class="m-text m-primary">patto bodhiṁ mahāmuni.</span><br />
</p>
<p id="thi-ap28c46p1">
<span class="m-text m-primary">Brahmadevañca sambuddhaṁ,</span><br />
</p>
<p id="thi-ap28c46p2">
<span class="m-text m-primary">gotamaṁ lokanāyakaṁ;</span><br />
</p>
<p id="thi-ap28c46p3">
<span class="m-text m-primary">Aññesaṁ lokanāthānaṁ,</span><br />
</p>
<p id="thi-ap28c46p4">
<span class="m-text m-primary">saṅgamaṁ te bahuṁ mayā.</span><br />
</p>
<p id="thi-ap28c47p1">
<span class="m-text m-primary">Adhikāraṁ bahuṁ mayhaṁ,</span><br />
</p>
<p id="thi-ap28c47p2">
<span class="m-text m-primary">tuyhatthāya mahāmuni;</span><br />
</p>
<p id="thi-ap28c47p3">
<span class="m-text m-primary">Gavesato buddhadhamme,</span><br />
</p>
<p id="thi-ap28c47p4">
<span class="m-text m-primary">ahaṁ te paricārikā.</span><br />
</p>
<p id="thi-ap28c48p1">
<span class="m-text m-primary">Kappe ca satasahasse,</span><br />
</p>
<p id="thi-ap28c48p2">
<span class="m-text m-primary">caturo ca asaṅkhiye;</span><br />
</p>
<p id="thi-ap28c48p3">
<span class="m-text m-primary">Dīpaṅkaro mahāvīro,</span><br />
</p>
<p id="thi-ap28c48p4">
<span class="m-text m-primary">uppajji lokanāyako.</span><br />
</p>
<p id="thi-ap28c49p1">
<span class="m-text m-primary">Paccantadesavisaye,</span><br />
</p>
<p id="thi-ap28c49p2">
<span class="m-text m-primary">nimantetvā tathāgataṁ;</span><br />
</p>
<p id="thi-ap28c49p3">
<span class="m-text m-primary">Tassa āgamanaṁ maggaṁ,</span><br />
</p>
<p id="thi-ap28c49p4">
<span class="m-text m-primary">sodhenti tuṭṭhamānasā.</span><br />
</p>
<p id="thi-ap28c50p1">
<span class="m-text m-primary">Tena kālena so āsi,</span><br />
</p>
<p id="thi-ap28c50p2">
<span class="m-text m-primary">sumedho nāma brāhmaṇo;</span><br />
</p>
<p id="thi-ap28c50p3">
<span class="m-text m-primary">Maggañca paṭiyādesi,</span><br />
</p>
<p id="thi-ap28c50p4">
<span class="m-text m-primary">āyato sabbadassino.</span><br />
</p>
<p id="thi-ap28c51p1">
<span class="m-text m-primary">Tena kālenahaṁ āsiṁ,</span><br />
</p>
<p id="thi-ap28c51p2">
<span class="m-text m-primary">kaññā brāhmaṇasambhavā;</span><br />
</p>
<p id="thi-ap28c51p3">
<span class="m-text m-primary">Sumittā nāma nāmena,</span><br />
</p>
<p id="thi-ap28c51p4">
<span class="m-text m-primary">upagacchiṁ samāgamaṁ.</span><br />
</p>
<p id="thi-ap28c52p1">
<span class="m-text m-primary">Aṭṭha uppalahatthāni,</span><br />
</p>
<p id="thi-ap28c52p2">
<span class="m-text m-primary">pūjanatthāya satthuno;</span><br />
</p>
<p id="thi-ap28c52p3">
<span class="m-text m-primary">Ādāya janasammajjhe,</span><br />
</p>
<p id="thi-ap28c52p4">
<span class="m-text m-primary">addasaṁ isimuggataṁ.</span><br />
</p>
<p id="thi-ap28c53p1">
<span class="m-text m-primary">Cirānugataṁ dayitaṁ,</span><br />
</p>
<p id="thi-ap28c53p2">
<span class="m-text m-primary">atikkantaṁ manoharaṁ;</span><br />
</p>
<p id="thi-ap28c53p3">
<span class="m-text m-primary">Disvā tadā amaññissaṁ,</span><br />
</p>
<p id="thi-ap28c53p4">
<span class="m-text m-primary">saphalaṁ jīvitaṁ mama.</span><br />
</p>
<p id="thi-ap28c54p1">
<span class="m-text m-primary">Parakkamaṁ taṁ saphalaṁ,</span><br />
</p>
<p id="thi-ap28c54p2">
<span class="m-text m-primary">addasaṁ isino tadā;</span><br />
</p>
<p id="thi-ap28c54p3">
<span class="m-text m-primary">Pubbakammena sambuddhe,</span><br />
</p>
<p id="thi-ap28c54p4">
<span class="m-text m-primary">cittañcāpi pasīdi me.</span><br />
</p>
<p id="thi-ap28c55p1">
<span class="m-text m-primary">Bhiyyo cittaṁ pasādesiṁ,</span><br />
</p>
<p id="thi-ap28c55p2">
<span class="m-text m-primary">ise uggatamānase;</span><br />
</p>
<p id="thi-ap28c55p3">
<span class="m-text m-primary">Deyyaṁ aññaṁ na passāmi,</span><br />
</p>
<p id="thi-ap28c55p4">
<span class="m-text m-primary">demi pupphāni te isi.</span><br />
</p>
<p id="thi-ap28c56p1">
<span class="m-text m-primary">‘Pañca hatthā tava hontu,</span><br />
</p>
<p id="thi-ap28c56p2">
<span class="m-text m-primary">tayo hontu mamaṁ ise;</span><br />
</p>
<p id="thi-ap28c56p3">
<span class="m-text m-primary">Tena saddhiṁ samā hontu,</span><br />
</p>
<p id="thi-ap28c56p4">
<span class="m-text m-primary">bodhatthāya tavaṁ ise’.</span><br />
</p>
<p id="thi-ap28c57p1">
<span class="m-text m-primary">Catutthaṁ bhāṇavāraṁ.</span><br />
</p>
<p id="thi-ap28c58p1">
<span class="m-text m-primary">Isi gahetvā pupphāni,</span><br />
</p>
<p id="thi-ap28c58p2">
<span class="m-text m-primary">āgacchantaṁ mahāyasaṁ;</span><br />
</p>
<p id="thi-ap28c58p3">
<span class="m-text m-primary">Pūjesi janasammajjhe,</span><br />
</p>
<p id="thi-ap28c58p4">
<span class="m-text m-primary">bodhatthāya mahāisi.</span><br />
</p>
<p id="thi-ap28c59p1">
<span class="m-text m-primary">Passitvā janasammajjhe,</span><br />
</p>
<p id="thi-ap28c59p2">
<span class="m-text m-primary">dīpaṅkaro mahāmuni;</span><br />
</p>
<p id="thi-ap28c59p3">
<span class="m-text m-primary">Viyākāsi mahāvīro,</span><br />
</p>
<p id="thi-ap28c59p4">
<span class="m-text m-primary">isi muggatamānasaṁ.</span><br />
</p>
<p id="thi-ap28c60p1">
<span class="m-text m-primary">Aparimeyye ito kappe,</span><br />
</p>
<p id="thi-ap28c60p2">
<span class="m-text m-primary">dīpaṅkaro mahāmuni;</span><br />
</p>
<p id="thi-ap28c60p3">
<span class="m-text m-primary">Mama kammaṁ viyākāsi,</span><br />
</p>
<p id="thi-ap28c60p4">
<span class="m-text m-primary">ujubhāvaṁ mahāmuni.</span><br />
</p>
<p id="thi-ap28c61p1">
<span class="m-text m-primary">‘Samacittā samakammā,</span><br />
</p>
<p id="thi-ap28c61p2">
<span class="m-text m-primary">samakārī bhavissati;</span><br />
</p>
<p id="thi-ap28c61p3">
<span class="m-text m-primary">Piyā hessati kammena,</span><br />
</p>
<p id="thi-ap28c61p4">
<span class="m-text m-primary">tuyhatthāya mahāisi.</span><br />
</p>
<p id="thi-ap28c62p1">
<span class="m-text m-primary">Sudassanā supiyā ca,</span><br />
</p>
<p id="thi-ap28c62p2">
<span class="m-text m-primary">manāpā piyavādinī;</span><br />
</p>
<p id="thi-ap28c62p3">
<span class="m-text m-primary">Tassa dhammesu dāyādā,</span><br />
</p>
<p id="thi-ap28c62p4">
<span class="m-text m-primary">viharissati iddhikā.</span><br />
</p>
<p id="thi-ap28c63p1">
<span class="m-text m-primary">Yathāpi bhaṇḍasāmuggaṁ,</span><br />
</p>
<p id="thi-ap28c63p2">
<span class="m-text m-primary">anurakkhati sāmino;</span><br />
</p>
<p id="thi-ap28c63p3">
<span class="m-text m-primary">Evaṁ kusaladhammānaṁ,</span><br />
</p>
<p id="thi-ap28c63p4">
<span class="m-text m-primary">anurakkhissate ayaṁ.</span><br />
</p>
<p id="thi-ap28c64p1">
<span class="m-text m-primary">Tassa te anukampantī,</span><br />
</p>
<p id="thi-ap28c64p2">
<span class="m-text m-primary">pūrayissati pāramī;</span><br />
</p>
<p id="thi-ap28c64p3">
<span class="m-text m-primary">Sīhova pañjaraṁ bhetvā,</span><br />
</p>
<p id="thi-ap28c64p4">
<span class="m-text m-primary">pāpuṇissati bodhiyaṁ’.</span><br />
</p>
<p id="thi-ap28c65p1">
<span class="m-text m-primary">Aparimeyye ito kappe,</span><br />
</p>
<p id="thi-ap28c65p2">
<span class="m-text m-primary">yaṁ maṁ buddho viyākarī;</span><br />
</p>
<p id="thi-ap28c65p3">
<span class="m-text m-primary">Taṁ vācaṁ anumodentī,</span><br />
</p>
<p id="thi-ap28c65p4">
<span class="m-text m-primary">evaṅkārī bhaviṁ ahaṁ.</span><br />
</p>
<p id="thi-ap28c66p1">
<span class="m-text m-primary">Tassa kammassa sukatassa,</span><br />
</p>
<p id="thi-ap28c66p2">
<span class="m-text m-primary">tattha cittaṁ pasādayiṁ;</span><br />
</p>
<p id="thi-ap28c66p3">
<span class="m-text m-primary">Devamanussakaṁ yoniṁ,</span><br />
</p>
<p id="thi-ap28c66p4">
<span class="m-text m-primary">anubhotvā asaṅkhiyaṁ.</span><br />
</p>
<p id="thi-ap28c67p1">
<span class="m-text m-primary">Sukhadukkhenubhotvāhaṁ,</span><br />
</p>
<p id="thi-ap28c67p2">
<span class="m-text m-primary">devesu mānusesu ca;</span><br />
</p>
<p id="thi-ap28c67p3">
<span class="m-text m-primary">Pacchime bhave sampatte,</span><br />
</p>
<p id="thi-ap28c67p4">
<span class="m-text m-primary">ajāyiṁ sākiye kule.</span><br />
</p>
<p id="thi-ap28c68p1">
<span class="m-text m-primary">Rūpavatī bhogavatī,</span><br />
</p>
<p id="thi-ap28c68p2">
<span class="m-text m-primary">yasasīlavatī tato;</span><br />
</p>
<p id="thi-ap28c68p3">
<span class="m-text m-primary">Sabbaṅgasampadā homi,</span><br />
</p>
<p id="thi-ap28c68p4">
<span class="m-text m-primary">kulesu abhisakkatā.</span><br />
</p>
<p id="thi-ap28c69p1">
<span class="m-text m-primary">Lābhaṁ silokaṁ sakkāraṁ,</span><br />
</p>
<p id="thi-ap28c69p2">
<span class="m-text m-primary">lokadhammasamāgamaṁ;</span><br />
</p>
<p id="thi-ap28c69p3">
<span class="m-text m-primary">Cittañca dukkhitaṁ natthi,</span><br />
</p>
<p id="thi-ap28c69p4">
<span class="m-text m-primary">vasāmi akutobhayā.</span><br />
</p>
<p id="thi-ap28c70p1">
<span class="m-text m-primary">Vuttañhetaṁ bhagavatā,</span><br />
</p>
<p id="thi-ap28c70p2">
<span class="m-text m-primary">‘rañño antepure tadā;</span><br />
</p>
<p id="thi-ap28c70p3">
<span class="m-text m-primary">Khattiyānaṁ pure vīra,</span><br />
</p>
<p id="thi-ap28c70p4">
<span class="m-text m-primary">upakārañca niddisi.</span><br />
</p>
<p id="thi-ap28c71p1">
<span class="m-text m-primary">Upakārā ca yā nārī,</span><br />
</p>
<p id="thi-ap28c71p2">
<span class="m-text m-primary">yā ca nārī sukhe dukhe;</span><br />
</p>
<p id="thi-ap28c71p3">
<span class="m-text m-primary">Atthakkhāyī ca yā nārī,</span><br />
</p>
<p id="thi-ap28c71p4">
<span class="m-text m-primary">yā ca nārīnukampikā’.</span><br />
</p>
<p id="thi-ap28c72p1">
<span class="m-text m-primary">Pañcakoṭisatā buddhā,</span><br />
</p>
<p id="thi-ap28c72p2">
<span class="m-text m-primary">navakoṭisatāni ca;</span><br />
</p>
<p id="thi-ap28c72p3">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c72p4">
<span class="m-text m-primary">mahādānaṁ pavattayiṁ.</span><br />
</p>
<p id="thi-ap28c73p1">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c73p2">
<span class="m-text m-primary">dhammarāja suṇohi me;</span><br />
</p>
<p id="thi-ap28c73p3">
<span class="m-text m-primary">Ekādasakoṭisatā,</span><br />
</p>
<p id="thi-ap28c73p4">
<span class="m-text m-primary">buddhā dvādasa koṭiyo.</span><br />
</p>
<p id="thi-ap28c74p1">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c74p2">
<span class="m-text m-primary">mahādānaṁ pavattayiṁ;</span><br />
</p>
<p id="thi-ap28c74p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c74p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c75p1">
<span class="m-text m-primary">Vīsakoṭisatā buddhā,</span><br />
</p>
<p id="thi-ap28c75p2">
<span class="m-text m-primary">tiṁsakoṭisatāni ca;</span><br />
</p>
<p id="thi-ap28c75p3">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c75p4">
<span class="m-text m-primary">mahādānaṁ pavattayiṁ.</span><br />
</p>
<p id="thi-ap28c76p1">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c76p2">
<span class="m-text m-primary">dhammarāja suṇohi me;</span><br />
</p>
<p id="thi-ap28c76p3">
<span class="m-text m-primary">Cattālīsakoṭisatā,</span><br />
</p>
<p id="thi-ap28c76p4">
<span class="m-text m-primary">paññāsa koṭisatāni ca.</span><br />
</p>
<p id="thi-ap28c77p1">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c77p2">
<span class="m-text m-primary">mahādānaṁ pavattayiṁ;</span><br />
</p>
<p id="thi-ap28c77p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c77p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c78p1">
<span class="m-text m-primary">Saṭṭhikoṭisatā buddhā,</span><br />
</p>
<p id="thi-ap28c78p2">
<span class="m-text m-primary">sattatikoṭisatāni ca;</span><br />
</p>
<p id="thi-ap28c78p3">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c78p4">
<span class="m-text m-primary">mahādānaṁ pavattayiṁ.</span><br />
</p>
<p id="thi-ap28c79p1">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c79p2">
<span class="m-text m-primary">dhammarāja suṇohi me;</span><br />
</p>
<p id="thi-ap28c79p3">
<span class="m-text m-primary">Asītikoṭisatā buddhā,</span><br />
</p>
<p id="thi-ap28c79p4">
<span class="m-text m-primary">navutikoṭisatāni ca.</span><br />
</p>
<p id="thi-ap28c80p1">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c80p2">
<span class="m-text m-primary">mahādānaṁ pavattayiṁ;</span><br />
</p>
<p id="thi-ap28c80p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c80p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c81p1">
<span class="m-text m-primary">Koṭisatasahassāni,</span><br />
</p>
<p id="thi-ap28c81p2">
<span class="m-text m-primary">honti lokagganāyakā;</span><br />
</p>
<p id="thi-ap28c81p3">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c81p4">
<span class="m-text m-primary">mahādānaṁ pavattayiṁ.</span><br />
</p>
<p id="thi-ap28c82p1">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c82p2">
<span class="m-text m-primary">dhammarāja suṇohi me;</span><br />
</p>
<p id="thi-ap28c82p3">
<span class="m-text m-primary">Navakoṭisahassāni,</span><br />
</p>
<p id="thi-ap28c82p4">
<span class="m-text m-primary">apare lokanāyakā.</span><br />
</p>
<p id="thi-ap28c83p1">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c83p2">
<span class="m-text m-primary">mahādānaṁ pavattayiṁ;</span><br />
</p>
<p id="thi-ap28c83p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c83p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c84p1">
<span class="m-text m-primary">Koṭisatasahassāni,</span><br />
</p>
<p id="thi-ap28c84p2">
<span class="m-text m-primary">pañcāsītimahesinaṁ;</span><br />
</p>
<p id="thi-ap28c84p3">
<span class="m-text m-primary">Pañcāsītikoṭisatā,</span><br />
</p>
<p id="thi-ap28c84p4">
<span class="m-text m-primary">sattatiṁsā ca koṭiyo.</span><br />
</p>
<p id="thi-ap28c85p1">
<span class="m-text m-primary">Etesaṁ devadevānaṁ,</span><br />
</p>
<p id="thi-ap28c85p2">
<span class="m-text m-primary">mahādānaṁ pavattayiṁ;</span><br />
</p>
<p id="thi-ap28c85p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c85p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c86p1">
<span class="m-text m-primary">Paccekabuddhā vītarāgā,</span><br />
</p>
<p id="thi-ap28c86p2">
<span class="m-text m-primary">aṭṭhaṭṭhamakakoṭiyo;</span><br />
</p>
<p id="thi-ap28c86p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c86p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c87p1">
<span class="m-text m-primary">Khīṇāsavā vītamalā,</span><br />
</p>
<p id="thi-ap28c87p2">
<span class="m-text m-primary">asaṅkhiyā buddhasāvakā;</span><br />
</p>
<p id="thi-ap28c87p3">
<span class="m-text m-primary">Adhikāraṁ mahā mayhaṁ,</span><br />
</p>
<p id="thi-ap28c87p4">
<span class="m-text m-primary">dhammarāja suṇohi me.</span><br />
</p>
<p id="thi-ap28c88p1">
<span class="m-text m-primary">Evaṁ dhamme suciṇṇānaṁ,</span><br />
</p>
<p id="thi-ap28c88p2">
<span class="m-text m-primary">sadā dhammassa cārinaṁ;</span><br />
</p>
<p id="thi-ap28c88p3">
<span class="m-text m-primary">Dhammacārī sukhaṁ seti,</span><br />
</p>
<p id="thi-ap28c88p4">
<span class="m-text m-primary">asmiṁ loke paramhi ca.</span><br />
</p>
<p id="thi-ap28c89p1">
<span class="m-text m-primary">Dhammaṁ care sucaritaṁ,</span><br />
</p>
<p id="thi-ap28c89p2">
<span class="m-text m-primary">na naṁ duccaritaṁ care;</span><br />
</p>
<p id="thi-ap28c89p3">
<span class="m-text m-primary">Dhammacārī sukhaṁ seti,</span><br />
</p>
<p id="thi-ap28c89p4">
<span class="m-text m-primary">asmiṁ loke paramhi ca.</span><br />
</p>
<p id="thi-ap28c90p1">
<span class="m-text m-primary">Nibbinditvāna saṁsāre,</span><br />
</p>
<p id="thi-ap28c90p2">
<span class="m-text m-primary">pabbajiṁ anagāriyaṁ;</span><br />
</p>
<p id="thi-ap28c90p3">
<span class="m-text m-primary">Sahassaparivārena,</span><br />
</p>
<p id="thi-ap28c90p4">
<span class="m-text m-primary">pabbajitvā akiñcanā.</span><br />
</p>
<p id="thi-ap28c91p1">
<span class="m-text m-primary">Agāraṁ vijahitvāna,</span><br />
</p>
<p id="thi-ap28c91p2">
<span class="m-text m-primary">pabbajiṁ anagāriyaṁ;</span><br />
</p>
<p id="thi-ap28c91p3">
<span class="m-text m-primary">Aḍḍhamāse asampatte,</span><br />
</p>
<p id="thi-ap28c91p4">
<span class="m-text m-primary">catusaccamapāpuṇiṁ.</span><br />
</p>
<p id="thi-ap28c92p1">
<span class="m-text m-primary">Cīvaraṁ piṇḍapātañca,</span><br />
</p>
<p id="thi-ap28c92p2">
<span class="m-text m-primary">paccayaṁ sayanāsanaṁ;</span><br />
</p>
<p id="thi-ap28c92p3">
<span class="m-text m-primary">Upanenti bahū janā,</span><br />
</p>
<p id="thi-ap28c92p4">
<span class="m-text m-primary">sāgareyeva ūmiyo.</span><br />
</p>
<p id="thi-ap28c93p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap28c93p2">
<span class="m-text m-primary">…pe…</span><br />
</p>
<p id="thi-ap28c93p3">
<span class="m-text m-primary">viharāmi anāsavā.</span><br />
</p>
<p id="thi-ap28c94p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap28c94p2">
<span class="m-text m-primary">…pe…</span><br />
</p>
<p id="thi-ap28c94p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap28c95p1">
<span class="m-text m-primary">Paṭisambhidā catasso,</span><br />
</p>
<p id="thi-ap28c95p2">
<span class="m-text m-primary">…pe…</span><br />
</p>
<p id="thi-ap28c95p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap28c96p1">
<span class="m-text m-primary">Evaṁ bahuvidhaṁ dukkhaṁ,</span><br />
</p>
<p id="thi-ap28c96p2">
<span class="m-text m-primary">sampattī ca bahubbidhā;</span><br />
</p>
<p id="thi-ap28c96p3">
<span class="m-text m-primary">Visuddhibhāvaṁ sampattā,</span><br />
</p>
<p id="thi-ap28c96p4">
<span class="m-text m-primary">labhāmi sabbasampadā.</span><br />
</p>
<p id="thi-ap28c97p1">
<span class="m-text m-primary">Yā dadāti sakattānaṁ,</span><br />
</p>
<p id="thi-ap28c97p2">
<span class="m-text m-primary">puññatthāya mahesino;</span><br />
</p>
<p id="thi-ap28c97p3">
<span class="m-text m-primary">Sahāyasampadā honti,</span><br />
</p>
<p id="thi-ap28c97p4">
<span class="m-text m-primary">nibbānapadamasaṅkhataṁ.</span><br />
</p>
<p id="thi-ap28c98p1">
<span class="m-text m-primary">Parikkhīṇaṁ atītañca,</span><br />
</p>
<p id="thi-ap28c98p2">
<span class="m-text m-primary">Paccuppannaṁ anāgataṁ;</span><br />
</p>
<p id="thi-ap28c98p3">
<span class="m-text m-primary">Sabbakammaṁ mamaṁ khīṇaṁ,</span><br />
</p>
<p id="thi-ap28c98p4">
<span class="m-text m-primary">Pāde vandāmi cakkhuma”.</span><br />
</p>
<p id="thi-ap28c99p1">
<span class="m-text m-primary">Itthaṁ sudaṁ yasodharā bhikkhunī bhagavato sammukhā imā gāthāyo abhāsitthāti.</span><br />
</p>
<p id="thi-ap28c100p1">
<span class="m-text m-primary">Yasodharātheriyāpadānaṁ aṭṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>