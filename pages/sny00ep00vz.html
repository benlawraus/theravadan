<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; sn &raquo; sn12 &raquo; Saṁyutta Nikāya 12 | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/sny00ep00vz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Saṁyutta Nikāya 12" />
  <meta name="twitter:title" content="Saṁyutta Nikāya 12" />
  <meta property="og:url" content="https://www.theravadan.org/pages/sny00ep00vz.html" />
  <meta property="og:description" content="Translators: sujato Linked Discourses 12 3. Dasabalavagga 3. The Ten Powers 25. Bhūmijasutta 25. With Bhūmija Sāvatthiyaṁ viharati. At Sāvatthī. Atha kho āyasmā bhūmijo sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. Then in the late afternoon, Venerable Bhūmija came out of retreat …" />
  <meta name="twitter:description" content="Translators: sujato Linked Discourses 12 3. Dasabalavagga 3. The Ten Powers 25. Bhūmijasutta 25. With Bhūmija Sāvatthiyaṁ viharati. At Sāvatthī. Atha kho āyasmā bhūmijo sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. Then in the late afternoon, Venerable Bhūmija came out of retreat …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-sn-index.html">sn</a> &raquo;
            <a href="https://www.theravadan.org/pages/ms-sutta-sn-sn12-index.html">sn12</a> &raquo;
          </span>
          Saṁyutta Nikāya 12
        </h1>
<!-- content -->
<p>Translators: <span class="m-text">sujato</span></p>
<p><span class="m-text">Linked Discourses 12</span></p>
<section id="dasabalavagga">
<h2><a href="#dasabalavagga">3. Dasabalavagga</a></h2>
<p><span class="m-text">3. The Ten Powers</span></p>
<section id="bhumijasutta">
<h3><a href="#bhumijasutta">25. Bhūmijasutta</a></h3>
<p><span class="m-text">25. With Bhūmija</span></p>
<p id="sn12p25c1p1">
<span class="m-text m-primary">Sāvatthiyaṁ viharati.</span><br />
<span class="m-text">At Sāvatthī.</span><br />
</p>
<p id="sn12p25c1p2">
<span class="m-text m-primary">Atha kho āyasmā bhūmijo sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi.</span><br />
<span class="m-text">Then in the late afternoon, Venerable Bhūmija came out of retreat, went to Venerable Sāriputta, and exchanged greetings with him.</span><br />
</p>
<p id="sn12p25c1p3">
<span class="m-text m-primary">Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā bhūmijo āyasmantaṁ sāriputtaṁ etadavoca:</span><br />
<span class="m-text">When the greetings and polite conversation were over, he sat down to one side and said to him:</span><br />
</p>
<p id="sn12p25c2p1">
<span class="m-text m-primary">“Santāvuso sāriputta, eke samaṇabrāhmaṇā kammavādā sayaṅkataṁ sukhadukkhaṁ paññapenti.</span><br />
<span class="m-text">“Reverend Sāriputta, there are ascetics and brahmins who teach the efficacy of deeds. Some of them declare that pleasure and pain are made by oneself.</span><br />
</p>
<p id="sn12p25c2p2">
<span class="m-text m-primary">Santi panāvuso sāriputta, eke samaṇabrāhmaṇā kammavādā paraṅkataṁ sukhadukkhaṁ paññapenti.</span><br />
<span class="m-text">Some of them declare that pleasure and pain are made by another.</span><br />
</p>
<p id="sn12p25c2p3">
<span class="m-text m-primary">Santāvuso sāriputta, eke samaṇabrāhmaṇā kammavādā sayaṅkatañca paraṅkatañca sukhadukkhaṁ paññapenti.</span><br />
<span class="m-text">Some of them declare that pleasure and pain are made by both oneself and another.</span><br />
</p>
<p id="sn12p25c2p4">
<span class="m-text m-primary">Santi panāvuso sāriputta, eke samaṇabrāhmaṇā kammavādā asayaṅkāraṁ aparaṅkāraṁ adhiccasamuppannaṁ sukhadukkhaṁ paññapenti.</span><br />
<span class="m-text">Some of them declare that pleasure and pain arise by chance, not made by oneself or another.</span><br />
</p>
<p id="sn12p25c2p5">
<span class="m-text m-primary">Idha no, āvuso sāriputta, bhagavā kiṁvādī kimakkhāyī,</span><br />
<span class="m-text">What does the Buddha say about this? How does he explain it?</span><br />
</p>
<p id="sn12p25c2p6">
<span class="m-text m-primary">kathaṁ byākaramānā ca mayaṁ vuttavādino ceva bhagavato assāma, na ca bhagavantaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto gārayhaṁ ṭhānaṁ āgaccheyyā”ti?</span><br />
<span class="m-text">How should we answer so as to repeat what the Buddha has said, and not misrepresent him with an untruth? How should we explain in line with his teaching, with no legitimate grounds for rebuke and criticism?”</span><br />
</p>
<p id="sn12p25c3p1">
<span class="m-text m-primary">“Paṭiccasamuppannaṁ kho, āvuso, sukhadukkhaṁ vuttaṁ bhagavatā.</span><br />
<span class="m-text">“Reverend, the Buddha said that pleasure and pain are dependently originated.</span><br />
</p>
<p id="sn12p25c3p2">
<span class="m-text m-primary">Kiṁ paṭicca?</span><br />
<span class="m-text">Dependent on what?</span><br />
</p>
<p id="sn12p25c3p3">
<span class="m-text m-primary">Phassaṁ paṭicca.</span><br />
<span class="m-text">Dependent on contact.</span><br />
</p>
<p id="sn12p25c3p4">
<span class="m-text m-primary">Iti vadaṁ vuttavādī ceva bhagavato assa, na ca bhagavantaṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.</span><br />
<span class="m-text">If you said this you would repeat what the Buddha has said, and not misrepresent him with an untruth. You would explain in line with his teaching, and there would be no legitimate grounds for rebuke and criticism.</span><br />
</p>
<p id="sn12p25c4p1">
<span class="m-text m-primary">Tatrāvuso, ye te samaṇabrāhmaṇā kammavādā sayaṅkataṁ sukhadukkhaṁ paññapenti, tadapi phassapaccayā.</span><br />
<span class="m-text">Consider the ascetics and brahmins who teach the efficacy of deeds. In the case of those who declare that pleasure and pain are made by oneself, that’s conditioned by contact. …</span><br />
</p>
<p id="sn12p25c4p2">
<span class="m-text m-primary">Yepi te …pe…</span><br />
</p>
<p id="sn12p25c4p3">
<span class="m-text m-primary">yepi te …pe…</span><br />
</p>
<p id="sn12p25c4p4">
<span class="m-text m-primary">yepi te samaṇabrāhmaṇā kammavādā asayaṅkāraṁ aparaṅkāraṁ adhiccasamuppannaṁ sukhadukkhaṁ paññapenti, tadapi phassapaccayā.</span><br />
<span class="m-text">In the case of those who declare that pleasure and pain arise by chance, not made by oneself or another, that’s also conditioned by contact.</span><br />
</p>
<p id="sn12p25c5p1">
<span class="m-text m-primary">Tatrāvuso, ye te samaṇabrāhmaṇā kammavādā sayaṅkataṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati.</span><br />
<span class="m-text">Consider the ascetics and brahmins who teach the efficacy of deeds. In the case of those who declare that pleasure and pain are made by oneself, it’s impossible that they will experience that without contact. …</span><br />
</p>
<p id="sn12p25c5p2">
<span class="m-text m-primary">Yepi te …pe…</span><br />
</p>
<p id="sn12p25c5p3">
<span class="m-text m-primary">yepi te …pe…</span><br />
</p>
<p id="sn12p25c5p4">
<span class="m-text m-primary">yepi te samaṇabrāhmaṇā kammavādā asayaṅkāraṁ aparaṅkāraṁ adhiccasamuppannaṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī”ti.</span><br />
<span class="m-text">In the case of those who declare that pleasure and pain arise by chance, not made by oneself or another, it’s impossible that they will experience that without contact.”</span><br />
</p>
<p id="sn12p25c6p1">
<span class="m-text m-primary">Assosi kho āyasmā ānando āyasmato sāriputtassa āyasmatā bhūmijena saddhiṁ imaṁ kathāsallāpaṁ.</span><br />
<span class="m-text">Venerable Ānanda heard this discussion between Venerable Sāriputta and Venerable Bhūmija.</span><br />
</p>
<p id="sn12p25c6p2">
<span class="m-text m-primary">Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.</span><br />
<span class="m-text">Then Venerable Ānanda went up to the Buddha, bowed, sat down to one side,</span><br />
</p>
<p id="sn12p25c6p3">
<span class="m-text m-primary">Ekamantaṁ nisinno kho āyasmā ānando yāvatako āyasmato sāriputtassa āyasmatā bhūmijena saddhiṁ ahosi kathāsallāpo taṁ sabbaṁ bhagavato ārocesi.</span><br />
<span class="m-text">and informed the Buddha of all they had discussed.</span><br />
</p>
<p id="sn12p25c7p1">
<span class="m-text m-primary">“Sādhu sādhu, ānanda, yathā taṁ sāriputto sammā byākaramāno byākareyya.</span><br />
<span class="m-text">“Good, good, Ānanda! It’s just as Sāriputta has so rightly explained.</span><br />
</p>
<p id="sn12p25c7p2">
<span class="m-text m-primary">Paṭiccasamuppannaṁ kho, ānanda, sukhadukkhaṁ vuttaṁ mayā.</span><br />
<span class="m-text">I have said that pleasure and pain are dependently originated.</span><br />
</p>
<p id="sn12p25c7p3">
<span class="m-text m-primary">Kiṁ paṭicca?</span><br />
<span class="m-text">Dependent on what?</span><br />
</p>
<p id="sn12p25c7p4">
<span class="m-text m-primary">Phassaṁ paṭicca.</span><br />
<span class="m-text">Dependent on contact.</span><br />
</p>
<p id="sn12p25c7p5">
<span class="m-text m-primary">Iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.</span><br />
<span class="m-text">Saying this you would repeat what I have said, and not misrepresent me with an untruth. You would explain in line with my teaching, and there would be no legitimate grounds for rebuke and criticism.</span><br />
</p>
<p id="sn12p25c8p1">
<span class="m-text m-primary">Tatrānanda, ye te samaṇabrāhmaṇā kammavādā sayaṅkataṁ sukhadukkhaṁ paññapenti tadapi phassapaccayā.</span><br />
<span class="m-text">Consider the ascetics and brahmins who teach the efficacy of deeds. In the case of those who declare that pleasure and pain are made by oneself, that’s conditioned by contact. …</span><br />
</p>
<p id="sn12p25c8p2">
<span class="m-text m-primary">Yepi te …pe…</span><br />
</p>
<p id="sn12p25c8p3">
<span class="m-text m-primary">yepi te …pe…</span><br />
</p>
<p id="sn12p25c8p4">
<span class="m-text m-primary">yepi te samaṇabrāhmaṇā kammavādā asayaṅkāraṁ aparaṅkāraṁ adhiccasamuppannaṁ sukhadukkhaṁ paññapenti tadapi phassapaccayā.</span><br />
<span class="m-text">In the case of those who declare that pleasure and pain arise by chance, not made by oneself or another, that’s also conditioned by contact.</span><br />
</p>
<p id="sn12p25c9p1">
<span class="m-text m-primary">Tatrānanda, ye te samaṇabrāhmaṇā kammavādā sayaṅkataṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati.</span><br />
<span class="m-text">Consider the ascetics and brahmins who teach the efficacy of deeds. In the case of those who declare that pleasure and pain are made by oneself, it’s impossible that they will experience that without contact. …</span><br />
</p>
<p id="sn12p25c9p2">
<span class="m-text m-primary">Yepi te …pe…</span><br />
</p>
<p id="sn12p25c9p3">
<span class="m-text m-primary">yepi te …pe…</span><br />
</p>
<p id="sn12p25c9p4">
<span class="m-text m-primary">yepi te samaṇabrāhmaṇā kammavādā asayaṅkāraṁ aparaṅkāraṁ adhiccasamuppannaṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati.</span><br />
<span class="m-text">In the case of those who declare that pleasure and pain arise by chance, not made by oneself or another, it’s impossible that they will experience that without contact.</span><br />
</p>
<p id="sn12p25c10p1">
<span class="m-text m-primary">Kāye vā hānanda, sati kāyasañcetanāhetu uppajjati ajjhattaṁ sukhadukkhaṁ.</span><br />
<span class="m-text">Ānanda, as long as there’s a body, the intention that gives rise to bodily action causes pleasure and pain to arise in oneself.</span><br />
</p>
<p id="sn12p25c10p2">
<span class="m-text m-primary">Vācāya vā hānanda, sati vacīsañcetanāhetu uppajjati ajjhattaṁ sukhadukkhaṁ.</span><br />
<span class="m-text">As long as there’s a voice, the intention that gives rise to verbal action causes pleasure and pain to arise in oneself.</span><br />
</p>
<p id="sn12p25c10p3">
<span class="m-text m-primary">Mane vā hānanda, sati manosañcetanāhetu uppajjati ajjhattaṁ sukhadukkhaṁ avijjāpaccayā ca.</span><br />
<span class="m-text">As long as there’s a mind, the intention that gives rise to mental action causes pleasure and pain to arise in oneself. But these only apply when conditioned by ignorance.</span><br />
</p>
<p id="sn12p25c11p1">
<span class="m-text m-primary">Sāmaṁ vā taṁ, ānanda, kāyasaṅkhāraṁ abhisaṅkharoti, yaṁpaccayāssa taṁ uppajjati ajjhattaṁ sukhadukkhaṁ.</span><br />
<span class="m-text">By oneself one instigates the choice that gives rise to bodily, verbal, and mental action, conditioned by which that pleasure and pain arise in oneself.</span><br />
</p>
<p id="sn12p25c11p2">
<span class="m-text m-primary">Pare vā taṁ, ānanda, kāyasaṅkhāraṁ abhisaṅkharonti, yaṁpaccayāssa taṁ uppajjati ajjhattaṁ sukhadukkhaṁ.</span><br />
<span class="m-text">Or else others instigate the choice …</span><br />
</p>
<p id="sn12p25c11p3">
<span class="m-text m-primary">Sampajāno vā taṁ, ānanda, kāyasaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
<span class="m-text">One consciously instigates the choice …</span><br />
</p>
<p id="sn12p25c11p4">
<span class="m-text m-primary">Asampajāno vā taṁ, ānanda, kāyasaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
<span class="m-text">Or else one unconsciously instigates the choice …</span><br />
</p>
<p id="sn12p25c12p1">
<span class="m-text m-primary">Sāmaṁ vā taṁ, ānanda, vacīsaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c12p2">
<span class="m-text m-primary">Pare vā taṁ, ānanda, vacīsaṅkhāraṁ abhisaṅkharonti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c12p3">
<span class="m-text m-primary">Sampajāno vā taṁ, ānanda …pe…</span><br />
</p>
<p id="sn12p25c12p4">
<span class="m-text m-primary">asampajāno vā taṁ, ānanda, vacīsaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c13p1">
<span class="m-text m-primary">Sāmaṁ vā taṁ, ānanda, manosaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c13p2">
<span class="m-text m-primary">Pare vā taṁ, ānanda, manosaṅkhāraṁ abhisaṅkharonti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c13p3">
<span class="m-text m-primary">Sampajāno vā taṁ, ānanda …pe…</span><br />
</p>
<p id="sn12p25c13p4">
<span class="m-text m-primary">asampajāno vā taṁ, ānanda, manosaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.</span><br />
</p>
<p id="sn12p25c14p1">
<span class="m-text m-primary">Imesu, ānanda, dhammesu avijjā anupatitā.</span><br />
<span class="m-text">Ignorance is included in all these things.</span><br />
</p>
<p id="sn12p25c14p2">
<span class="m-text m-primary">Avijjāya tveva, ānanda, asesavirāganirodhā so kāyo na hoti yaṁpaccayāssa taṁ uppajjati ajjhattaṁ sukhadukkhaṁ. Sā vācā na hoti yaṁpaccayāssa taṁ uppajjati ajjhattaṁ sukhadukkhaṁ. So mano na hoti yaṁpaccayāssa taṁ uppajjati ajjhattaṁ sukhadukkhaṁ.</span><br />
<span class="m-text">But when ignorance fades away and ceases with nothing left over, there is no body and no voice and no mind, conditioned by which that pleasure and pain arise in oneself.</span><br />
</p>
<p id="sn12p25c14p3">
<span class="m-text m-primary">Khettaṁ taṁ na hoti …pe… vatthu taṁ na hoti …pe… āyatanaṁ taṁ na hoti …pe… adhikaraṇaṁ taṁ na hoti yaṁpaccayāssa taṁ uppajjati ajjhattaṁ sukhadukkhan”ti.</span><br />
<span class="m-text">There is no field, no ground, no scope, no basis, conditioned by which that pleasure and pain arise in oneself.”</span><br />
</p>
<p id="sn12p25c14p4">
<span class="m-text m-primary">Pañcamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>