<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ne &raquo; Netti | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ne0004.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ne-index.html">ne</a> &raquo;
          </span>
          Netti
        </h1>
<!-- content -->
<div class="m-row">
<div class="m-col-t-6 m-text-left">
<a href="https://www.theravadan.org/pages/ne0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ne0005.html">Next</a></div>
</div>
<p id="ne4c0p2">
<span class="pali m-text">Paṭiniddesavāra</span><br />
</p>
<p id="ne4c0p3">
<span class="pali m-text">Vibhaṅga 1</span><br />
</p>
<section id="desanaharavibhanga">
<span id="ne4c0p4"></span><h2><span class="pali m-text">Desanāhāravibhaṅga</span></h2>
<p id="ne4c1p1">
<span class="pali m-text">Tattha katamo desanāhāro?</span><br />
</p>
<p id="ne4c1p2">
<span class="pali m-text">“Assādādīnavatā”ti gāthā ayaṁ desanāhāro.</span><br />
</p>
<p id="ne4c1p3">
<span class="pali m-text">Kiṁ desayati?</span><br />
</p>
<p id="ne4c1p4">
<span class="pali m-text">Assādaṁ ādīnavaṁ nissaraṇaṁ phalaṁ upāyaṁ āṇattiṁ.</span><br />
</p>
<p id="ne4c1p5">
<span class="pali m-text">“Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti.</span><br />
</p>
<p id="ne4c2p1">
<span class="pali m-text">Tattha katamo assādo?</span><br />
</p>
<p id="ne4c3p1">
<span class="pali m-text">“Kāmaṁ kāmayamānassa,</span><br />
</p>
<p id="ne4c3p2">
<span class="pali m-text">tassa cetaṁ samijjhati;</span><br />
</p>
<p id="ne4c3p3">
<span class="pali m-text">Addhā pītimano hoti,</span><br />
</p>
<p id="ne4c3p4">
<span class="pali m-text">laddhā macco yadicchatī”ti.</span><br />
</p>
<p id="ne4c3p5">
<span class="pali m-text">Ayaṁ assādo.</span><br />
</p>
<p id="ne4c4p1">
<span class="pali m-text">Tattha katamo ādīnavo?</span><br />
</p>
<p id="ne4c5p1">
<span class="pali m-text">“Tassa ce kāmayānassa,</span><br />
</p>
<p id="ne4c5p2">
<span class="pali m-text">chandajātassa jantuno;</span><br />
</p>
<p id="ne4c5p3">
<span class="pali m-text">Te kāmā parihāyanti,</span><br />
</p>
<p id="ne4c5p4">
<span class="pali m-text">sallaviddhova ruppatī”ti.</span><br />
</p>
<p id="ne4c5p5">
<span class="pali m-text">Ayaṁ ādīnavo.</span><br />
</p>
<p id="ne4c6p1">
<span class="pali m-text">Tattha katamaṁ nissaraṇaṁ?</span><br />
</p>
<p id="ne4c7p1">
<span class="pali m-text">“Yo kāme parivajjeti,</span><br />
</p>
<p id="ne4c7p2">
<span class="pali m-text">sappasseva padā siro;</span><br />
</p>
<p id="ne4c7p3">
<span class="pali m-text">Somaṁ visattikaṁ loke,</span><br />
</p>
<p id="ne4c7p4">
<span class="pali m-text">sato samativattatī”ti.</span><br />
</p>
<p id="ne4c7p5">
<span class="pali m-text">Idaṁ nissaraṇaṁ.</span><br />
</p>
<p id="ne4c8p1">
<span class="pali m-text">Tattha katamo assādo?</span><br />
</p>
<p id="ne4c9p1">
<span class="pali m-text">“Khettaṁ vatthuṁ hiraññaṁ vā,</span><br />
</p>
<p id="ne4c9p2">
<span class="pali m-text">gavāssaṁ dāsaporisaṁ;</span><br />
</p>
<p id="ne4c9p3">
<span class="pali m-text">Thiyo bandhū puthū kāme,</span><br />
</p>
<p id="ne4c9p4">
<span class="pali m-text">yo naro anugijjhatī”ti.</span><br />
</p>
<p id="ne4c9p5">
<span class="pali m-text">Ayaṁ assādo.</span><br />
</p>
<p id="ne4c10p1">
<span class="pali m-text">Tattha katamo ādīnavo?</span><br />
</p>
<p id="ne4c11p1">
<span class="pali m-text">“Abalā naṁ balīyanti,</span><br />
</p>
<p id="ne4c11p2">
<span class="pali m-text">maddantenaṁ parissayā;</span><br />
</p>
<p id="ne4c11p3">
<span class="pali m-text">Tato naṁ dukkhamanveti,</span><br />
</p>
<p id="ne4c11p4">
<span class="pali m-text">nāvaṁ bhinnamivodakan”ti.</span><br />
</p>
<p id="ne4c11p5">
<span class="pali m-text">Ayaṁ ādīnavo.</span><br />
</p>
<p id="ne4c12p1">
<span class="pali m-text">Tattha katamaṁ nissaraṇaṁ?</span><br />
</p>
<p id="ne4c13p1">
<span class="pali m-text">“Tasmā jantu sadā sato,</span><br />
</p>
<p id="ne4c13p2">
<span class="pali m-text">kāmāni parivajjaye;</span><br />
</p>
<p id="ne4c13p3">
<span class="pali m-text">Te pahāya tare oghaṁ,</span><br />
</p>
<p id="ne4c13p4">
<span class="pali m-text">nāvaṁ sitvāva pāragū”ti.</span><br />
</p>
<p id="ne4c13p5">
<span class="pali m-text">Idaṁ nissaraṇaṁ.</span><br />
</p>
<p id="ne4c14p1">
<span class="pali m-text">Tattha katamaṁ phalaṁ?</span><br />
</p>
<p id="ne4c15p1">
<span class="pali m-text">“Dhammo have rakkhati dhammacāriṁ,</span><br />
</p>
<p id="ne4c15p2">
<span class="pali m-text">Chattaṁ mahantaṁ yatha vassakāle;</span><br />
</p>
<p id="ne4c15p3">
<span class="pali m-text">Esānisaṁso dhamme suciṇṇe,</span><br />
</p>
<p id="ne4c15p4">
<span class="pali m-text">Na duggatiṁ gacchati dhammacārī”ti.</span><br />
</p>
<p id="ne4c15p5">
<span class="pali m-text">Idaṁ phalaṁ.</span><br />
</p>
<p id="ne4c16p1">
<span class="pali m-text">Tattha katamo upāyo?</span><br />
</p>
<p id="ne4c17p1">
<span class="pali m-text">“Sabbe saṅkhārā aniccāti,</span><br />
</p>
<p id="ne4c17p2">
<span class="pali m-text">…pe…</span><br />
</p>
<p id="ne4c18p1">
<span class="pali m-text">“Sabbe saṅkhārā dukkhāti,</span><br />
</p>
<p id="ne4c18p2">
<span class="pali m-text">…pe…</span><br />
</p>
<p id="ne4c19p1">
<span class="pali m-text">“Sabbe dhammā anattāti,</span><br />
</p>
<p id="ne4c19p2">
<span class="pali m-text">yadā paññāya passati;</span><br />
</p>
<p id="ne4c19p3">
<span class="pali m-text">Atha nibbindati dukkhe,</span><br />
</p>
<p id="ne4c19p4">
<span class="pali m-text">esa maggo visuddhiyā”ti.</span><br />
</p>
<p id="ne4c19p5">
<span class="pali m-text">Ayaṁ upāyo.</span><br />
</p>
<p id="ne4c20p1">
<span class="pali m-text">Tattha katamā āṇatti?</span><br />
</p>
<p id="ne4c21p1">
<span class="pali m-text">“Cakkhumā visamānīva,</span><br />
</p>
<p id="ne4c21p2">
<span class="pali m-text">vijjamāne parakkame;</span><br />
</p>
<p id="ne4c21p3">
<span class="pali m-text">Paṇḍito jīvalokasmiṁ,</span><br />
</p>
<p id="ne4c21p4">
<span class="pali m-text">pāpāni parivajjaye”ti.</span><br />
</p>
<p id="ne4c21p5">
<span class="pali m-text">Ayaṁ āṇatti.</span><br />
</p>
<p id="ne4c22p1">
<span class="pali m-text">Tattha katamaṁ phalaṁ?</span><br />
</p>
<p id="ne4c23p1">
<span class="pali m-text">“‘Suññato lokaṁ avekkhassu,</span><br />
</p>
<p id="ne4c23p2">
<span class="pali m-text">Mogharājā’ti āṇatti;</span><br />
</p>
<p id="ne4c23p3">
<span class="pali m-text">‘Sadā sato’ti upāyo,</span><br />
</p>
<p id="ne4c23p4">
<span class="pali m-text">‘Attānudiṭṭhiṁ ūhacca;</span><br />
</p>
<p id="ne4c23p5">
<span class="pali m-text">Evaṁ maccutaro siyā’”.</span><br />
</p>
<p id="ne4c23p6">
<span class="pali m-text">Idaṁ phalaṁ.</span><br />
</p>
<p id="ne4c24p1">
<span class="pali m-text">Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.</span><br />
</p>
<p id="ne4c25p1">
<span class="pali m-text">Tattha catasso paṭipadā, cattāro puggalā.</span><br />
</p>
<p id="ne4c25p2">
<span class="pali m-text">Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi.</span><br />
</p>
<p id="ne4c25p3">
<span class="pali m-text">Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi.</span><br />
</p>
<p id="ne4c25p4">
<span class="pali m-text">Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi.</span><br />
</p>
<p id="ne4c25p5">
<span class="pali m-text">Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.</span><br />
</p>
<p id="ne4c26p1">
<span class="pali m-text">Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā.</span><br />
</p>
<p id="ne4c26p2">
<span class="pali m-text">Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.</span><br />
</p>
<p id="ne4c27p1">
<span class="pali m-text">Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.</span><br />
</p>
<p id="ne4c28p1">
<span class="pali m-text">Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati.</span><br />
</p>
<p id="ne4c28p2">
<span class="pali m-text">Tattha yā vīmaṁsā ussāhanā tulanā upaparikkhā, ayaṁ sutamayī paññā.</span><br />
</p>
<p id="ne4c28p3">
<span class="pali m-text">Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā.</span><br />
</p>
<p id="ne4c28p4">
<span class="pali m-text">Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā.</span><br />
</p>
<p id="ne4c29p1">
<span class="pali m-text">Paratoghosā sutamayī paññā.</span><br />
</p>
<p id="ne4c29p2">
<span class="pali m-text">Paccattasamuṭṭhitā yoniso manasikārā cintāmayī paññā.</span><br />
</p>
<p id="ne4c29p3">
<span class="pali m-text">Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā.</span><br />
</p>
<p id="ne4c29p4">
<span class="pali m-text">Yassa imā dve paññā atthi sutamayī cintāmayī ca, ayaṁ ugghaṭitaññū.</span><br />
</p>
<p id="ne4c29p5">
<span class="pali m-text">Yassa sutamayī paññā atthi, cintāmayī natthi, ayaṁ vipañcitaññū.</span><br />
</p>
<p id="ne4c29p6">
<span class="pali m-text">Yassa neva sutamayī paññā atthi na cintāmayī, ayaṁ neyyo.</span><br />
</p>
<p id="ne4c30p1">
<span class="pali m-text">Sāyaṁ dhammadesanā kiṁ desayati?</span><br />
</p>
<p id="ne4c30p2">
<span class="pali m-text">Cattāri saccāni dukkhaṁ samudayaṁ nirodhaṁ maggaṁ.</span><br />
</p>
<p id="ne4c30p3">
<span class="pali m-text">Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo.</span><br />
</p>
<p id="ne4c30p4">
<span class="pali m-text">Imāni cattāri saccāni.</span><br />
</p>
<p id="ne4c30p5">
<span class="pali m-text">Idaṁ dhammacakkaṁ.</span><br />
</p>
<p id="ne4c31p1">
<span class="pali m-text">Yathāha bhagavā—</span><br />
</p>
<p id="ne4c31p2">
<span class="pali m-text">“idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ.</span><br />
</p>
<p id="ne4c32p1">
<span class="pali m-text">Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</span><br />
</p>
<p id="ne4c32p2">
<span class="pali m-text">Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ.</span><br />
</p>
<p id="ne4c33p1">
<span class="pali m-text">“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ …pe…</span><br />
</p>
<p id="ne4c33p2">
<span class="pali m-text">“ayaṁ dukkhanirodho”ti me, bhikkhave …pe…</span><br />
</p>
<p id="ne4c33p3">
<span class="pali m-text">“ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ.</span><br />
</p>
<p id="ne4c34p1">
<span class="pali m-text">Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</span><br />
</p>
<p id="ne4c34p2">
<span class="pali m-text">Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ.</span><br />
</p>
<p id="ne4c35p1">
<span class="pali m-text">Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti.</span><br />
</p>
<p id="ne4c35p2">
<span class="pali m-text">Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti.</span><br />
</p>
<p id="ne4c35p3">
<span class="pali m-text">Tattha ugghaṭanā ādi, vipañcanā majjhe, vitthāraṇā pariyosānaṁ.</span><br />
</p>
<p id="ne4c35p4">
<span class="pali m-text">Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti.</span><br />
</p>
<p id="ne4c35p5">
<span class="pali m-text">Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti.</span><br />
</p>
<p id="ne4c35p6">
<span class="pali m-text">Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti.</span><br />
</p>
<p id="ne4c36p1">
<span class="pali m-text">Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho.</span><br />
</p>
<p id="ne4c36p2">
<span class="pali m-text">Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ.</span><br />
</p>
<p id="ne4c36p3">
<span class="pali m-text">Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti.</span><br />
</p>
<p id="ne4c37p1">
<span class="pali m-text">&lt;b&gt;Kevalan&lt;/b&gt;ti lokuttaraṁ, na missaṁ lokiyehi dhammehi.</span><br />
</p>
<p id="ne4c37p2">
<span class="pali m-text">&lt;b&gt;Paripuṇṇan&lt;/b&gt;ti paripūraṁ anūnaṁ anatirekaṁ.</span><br />
</p>
<p id="ne4c37p3">
<span class="pali m-text">&lt;b&gt;Parisuddhan&lt;/b&gt;ti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati.</span><br />
</p>
<p id="ne4c37p4">
<span class="pali m-text">Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti.</span><br />
</p>
<p id="ne4c38p1">
<span class="pali m-text">Kesaṁ ayaṁ dhammadesanā, yogīnaṁ.</span><br />
</p>
<p id="ne4c38p2">
<span class="pali m-text">Tenāha āyasmā mahākaccāyano—</span><br />
</p>
<p id="ne4c39p1">
<span class="pali m-text">“Assādādīnavatā,</span><br />
</p>
<p id="ne4c39p2">
<span class="pali m-text">Nissaraṇampi ca phalaṁ upāyo ca;</span><br />
</p>
<p id="ne4c39p3">
<span class="pali m-text">Āṇattī ca bhagavato,</span><br />
</p>
<p id="ne4c39p4">
<span class="pali m-text">Yogīnaṁ desanāhāro”ti.</span><br />
</p>
<p id="ne4c39p5">
<span class="pali m-text">Niyutto desanāhāro.</span><br />
</p>
<div class="m-row">
<div class="m-col-t-6 m-text-left">
<a href="https://www.theravadan.org/pages/ne0003.html">Previous</a></div>
<div class="m-col-t-6 m-text-right">
<a href="https://www.theravadan.org/pages/ne0005.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>