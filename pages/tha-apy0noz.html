<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0noz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0noz.html" />
  <meta property="og:description" content="Bhaddiyavagga 10. Cūḷasugandhattheraapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Anubyañjanasampanno, bāttiṁsavaralakkhaṇo; Byāmappabhāparivuto, raṁsijālasamotthaṭo. Assāsetā yathā cando, sūriyova pabhaṅkaro; Nibbāpetā yathā megho, sāgarova guṇākaro. Dharaṇīriva sīlena, himavāva samādhinā; Ākāso viya paññāya, asaṅgo anilo yathā. Tadāhaṁ bārāṇasiya …" />
  <meta name="twitter:description" content="Bhaddiyavagga 10. Cūḷasugandhattheraapadāna “Imamhi bhaddake kappe, brahmabandhu mahāyaso; Kassapo nāma gottena, uppajji vadataṁ varo. Anubyañjanasampanno, bāttiṁsavaralakkhaṇo; Byāmappabhāparivuto, raṁsijālasamotthaṭo. Assāsetā yathā cando, sūriyova pabhaṅkaro; Nibbāpetā yathā megho, sāgarova guṇākaro. Dharaṇīriva sīlena, himavāva samādhinā; Ākāso viya paññāya, asaṅgo anilo yathā. Tadāhaṁ bārāṇasiya …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="bhaddiyavagga">
<h2><a href="#bhaddiyavagga">Bhaddiyavagga</a></h2>
<section id="culasugandhattheraapadana">
<h3><a href="#culasugandhattheraapadana">10. Cūḷasugandhattheraapadāna</a></h3>
<p id="tha-ap552c1p1">
<span class="m-text m-primary">“Imamhi bhaddake kappe,</span><br />
</p>
<p id="tha-ap552c1p2">
<span class="m-text m-primary">brahmabandhu mahāyaso;</span><br />
</p>
<p id="tha-ap552c1p3">
<span class="m-text m-primary">Kassapo nāma gottena,</span><br />
</p>
<p id="tha-ap552c1p4">
<span class="m-text m-primary">uppajji vadataṁ varo.</span><br />
</p>
<p id="tha-ap552c2p1">
<span class="m-text m-primary">Anubyañjanasampanno,</span><br />
</p>
<p id="tha-ap552c2p2">
<span class="m-text m-primary">bāttiṁsavaralakkhaṇo;</span><br />
</p>
<p id="tha-ap552c2p3">
<span class="m-text m-primary">Byāmappabhāparivuto,</span><br />
</p>
<p id="tha-ap552c2p4">
<span class="m-text m-primary">raṁsijālasamotthaṭo.</span><br />
</p>
<p id="tha-ap552c3p1">
<span class="m-text m-primary">Assāsetā yathā cando,</span><br />
</p>
<p id="tha-ap552c3p2">
<span class="m-text m-primary">sūriyova pabhaṅkaro;</span><br />
</p>
<p id="tha-ap552c3p3">
<span class="m-text m-primary">Nibbāpetā yathā megho,</span><br />
</p>
<p id="tha-ap552c3p4">
<span class="m-text m-primary">sāgarova guṇākaro.</span><br />
</p>
<p id="tha-ap552c4p1">
<span class="m-text m-primary">Dharaṇīriva sīlena,</span><br />
</p>
<p id="tha-ap552c4p2">
<span class="m-text m-primary">himavāva samādhinā;</span><br />
</p>
<p id="tha-ap552c4p3">
<span class="m-text m-primary">Ākāso viya paññāya,</span><br />
</p>
<p id="tha-ap552c4p4">
<span class="m-text m-primary">asaṅgo anilo yathā.</span><br />
</p>
<p id="tha-ap552c5p1">
<span class="m-text m-primary">Tadāhaṁ bārāṇasiyaṁ,</span><br />
</p>
<p id="tha-ap552c5p2">
<span class="m-text m-primary">upapanno mahākule;</span><br />
</p>
<p id="tha-ap552c5p3">
<span class="m-text m-primary">Pahūtadhanadhaññasmiṁ,</span><br />
</p>
<p id="tha-ap552c5p4">
<span class="m-text m-primary">nānāratanasañcaye.</span><br />
</p>
<p id="tha-ap552c6p1">
<span class="m-text m-primary">Mahatā parivārena,</span><br />
</p>
<p id="tha-ap552c6p2">
<span class="m-text m-primary">nisinnaṁ lokanāyakaṁ;</span><br />
</p>
<p id="tha-ap552c6p3">
<span class="m-text m-primary">Upecca dhammamassosiṁ,</span><br />
</p>
<p id="tha-ap552c6p4">
<span class="m-text m-primary">amataṁva manoharaṁ.</span><br />
</p>
<p id="tha-ap552c7p1">
<span class="m-text m-primary">Dvattiṁsalakkhaṇadharo,</span><br />
</p>
<p id="tha-ap552c7p2">
<span class="m-text m-primary">sanakkhattova candimā;</span><br />
</p>
<p id="tha-ap552c7p3">
<span class="m-text m-primary">Anubyañjanasampanno,</span><br />
</p>
<p id="tha-ap552c7p4">
<span class="m-text m-primary">sālarājāva phullito.</span><br />
</p>
<p id="tha-ap552c8p1">
<span class="m-text m-primary">Raṁsijālaparikkhitto,</span><br />
</p>
<p id="tha-ap552c8p2">
<span class="m-text m-primary">dittova kanakācalo;</span><br />
</p>
<p id="tha-ap552c8p3">
<span class="m-text m-primary">Byāmappabhāparivuto,</span><br />
</p>
<p id="tha-ap552c8p4">
<span class="m-text m-primary">sataraṁsī divākaro.</span><br />
</p>
<p id="tha-ap552c9p1">
<span class="m-text m-primary">Soṇṇānano jinavaro,</span><br />
</p>
<p id="tha-ap552c9p2">
<span class="m-text m-primary">samaṇīva siluccayo;</span><br />
</p>
<p id="tha-ap552c9p3">
<span class="m-text m-primary">Karuṇā puṇṇahadayo,</span><br />
</p>
<p id="tha-ap552c9p4">
<span class="m-text m-primary">guṇena viya sāgaro.</span><br />
</p>
<p id="tha-ap552c10p1">
<span class="m-text m-primary">Lokavissutakitti ca,</span><br />
</p>
<p id="tha-ap552c10p2">
<span class="m-text m-primary">sinerūva naguttamo;</span><br />
</p>
<p id="tha-ap552c10p3">
<span class="m-text m-primary">Yasasā vitthato vīro,</span><br />
</p>
<p id="tha-ap552c10p4">
<span class="m-text m-primary">ākāsasadiso muni.</span><br />
</p>
<p id="tha-ap552c11p1">
<span class="m-text m-primary">Asaṅgacitto sabbattha,</span><br />
</p>
<p id="tha-ap552c11p2">
<span class="m-text m-primary">anilo viya nāyako;</span><br />
</p>
<p id="tha-ap552c11p3">
<span class="m-text m-primary">Patiṭṭhā sabbabhūtānaṁ,</span><br />
</p>
<p id="tha-ap552c11p4">
<span class="m-text m-primary">mahīva munisattamo.</span><br />
</p>
<p id="tha-ap552c12p1">
<span class="m-text m-primary">Anupalitto lokena,</span><br />
</p>
<p id="tha-ap552c12p2">
<span class="m-text m-primary">toyena padumaṁ yathā;</span><br />
</p>
<p id="tha-ap552c12p3">
<span class="m-text m-primary">Kuvādagacchadahano,</span><br />
</p>
<p id="tha-ap552c12p4">
<span class="m-text m-primary">aggikhandhova sobhasi.</span><br />
</p>
<p id="tha-ap552c13p1">
<span class="m-text m-primary">Agadho viya sabbattha,</span><br />
</p>
<p id="tha-ap552c13p2">
<span class="m-text m-primary">kilesavisanāsako;</span><br />
</p>
<p id="tha-ap552c13p3">
<span class="m-text m-primary">Gandhamādanaselova,</span><br />
</p>
<p id="tha-ap552c13p4">
<span class="m-text m-primary">guṇagandhavibhūsito.</span><br />
</p>
<p id="tha-ap552c14p1">
<span class="m-text m-primary">Guṇānaṁ ākaro vīro,</span><br />
</p>
<p id="tha-ap552c14p2">
<span class="m-text m-primary">ratanānaṁva sāgaro;</span><br />
</p>
<p id="tha-ap552c14p3">
<span class="m-text m-primary">Sindhūva vanarājīnaṁ,</span><br />
</p>
<p id="tha-ap552c14p4">
<span class="m-text m-primary">kilesamalahārako.</span><br />
</p>
<p id="tha-ap552c15p1">
<span class="m-text m-primary">Vijayīva mahāyodho,</span><br />
</p>
<p id="tha-ap552c15p2">
<span class="m-text m-primary">mārasenāvamaddano;</span><br />
</p>
<p id="tha-ap552c15p3">
<span class="m-text m-primary">Cakkavattīva so rājā,</span><br />
</p>
<p id="tha-ap552c15p4">
<span class="m-text m-primary">bojjhaṅgaratanissaro.</span><br />
</p>
<p id="tha-ap552c16p1">
<span class="m-text m-primary">Mahābhisakkasaṅkāso,</span><br />
</p>
<p id="tha-ap552c16p2">
<span class="m-text m-primary">dosabyādhitikicchako;</span><br />
</p>
<p id="tha-ap552c16p3">
<span class="m-text m-primary">Sallakatto yathā vejjo,</span><br />
</p>
<p id="tha-ap552c16p4">
<span class="m-text m-primary">diṭṭhigaṇḍaviphālako.</span><br />
</p>
<p id="tha-ap552c17p1">
<span class="m-text m-primary">So tadā lokapajjoto,</span><br />
</p>
<p id="tha-ap552c17p2">
<span class="m-text m-primary">sanarāmarasakkato;</span><br />
</p>
<p id="tha-ap552c17p3">
<span class="m-text m-primary">Parisāsu narādicco,</span><br />
</p>
<p id="tha-ap552c17p4">
<span class="m-text m-primary">dhammaṁ desayate jino.</span><br />
</p>
<p id="tha-ap552c18p1">
<span class="m-text m-primary">‘Dānaṁ datvā mahābhogo,</span><br />
</p>
<p id="tha-ap552c18p2">
<span class="m-text m-primary">sīlena sugatūpago;</span><br />
</p>
<p id="tha-ap552c18p3">
<span class="m-text m-primary">Bhāvanāya ca nibbāti’,</span><br />
</p>
<p id="tha-ap552c18p4">
<span class="m-text m-primary">iccevamanusāsatha.</span><br />
</p>
<p id="tha-ap552c19p1">
<span class="m-text m-primary">Desanaṁ taṁ mahassādaṁ,</span><br />
</p>
<p id="tha-ap552c19p2">
<span class="m-text m-primary">ādimajjhantasobhanaṁ;</span><br />
</p>
<p id="tha-ap552c19p3">
<span class="m-text m-primary">Suṇanti parisā sabbā,</span><br />
</p>
<p id="tha-ap552c19p4">
<span class="m-text m-primary">amataṁva mahārasaṁ.</span><br />
</p>
<p id="tha-ap552c20p1">
<span class="m-text m-primary">Sutvā sumadhuraṁ dhammaṁ,</span><br />
</p>
<p id="tha-ap552c20p2">
<span class="m-text m-primary">pasanno jinasāsane;</span><br />
</p>
<p id="tha-ap552c20p3">
<span class="m-text m-primary">Sugataṁ saraṇaṁ gantvā,</span><br />
</p>
<p id="tha-ap552c20p4">
<span class="m-text m-primary">yāvajīvaṁ namassahaṁ.</span><br />
</p>
<p id="tha-ap552c21p1">
<span class="m-text m-primary">Munino gandhakuṭiyā,</span><br />
</p>
<p id="tha-ap552c21p2">
<span class="m-text m-primary">opuñjesiṁ tadā mahiṁ;</span><br />
</p>
<p id="tha-ap552c21p3">
<span class="m-text m-primary">Catujjātena gandhena,</span><br />
</p>
<p id="tha-ap552c21p4">
<span class="m-text m-primary">māse aṭṭha dinesvahaṁ.</span><br />
</p>
<p id="tha-ap552c22p1">
<span class="m-text m-primary">Paṇidhāya sugandhattaṁ,</span><br />
</p>
<p id="tha-ap552c22p2">
<span class="m-text m-primary">sarīravissagandhino;</span><br />
</p>
<p id="tha-ap552c22p3">
<span class="m-text m-primary">Tadā jino viyākāsi,</span><br />
</p>
<p id="tha-ap552c22p4">
<span class="m-text m-primary">sugandhatanulābhitaṁ.</span><br />
</p>
<p id="tha-ap552c23p1">
<span class="m-text m-primary">‘Yo yaṁ gandhakuṭibhūmiṁ,</span><br />
</p>
<p id="tha-ap552c23p2">
<span class="m-text m-primary">gandhenopuñjate sakiṁ;</span><br />
</p>
<p id="tha-ap552c23p3">
<span class="m-text m-primary">Tena kammavipākena,</span><br />
</p>
<p id="tha-ap552c23p4">
<span class="m-text m-primary">upapanno tahiṁ tahiṁ.</span><br />
</p>
<p id="tha-ap552c24p1">
<span class="m-text m-primary">Sugandhadeho sabbattha,</span><br />
</p>
<p id="tha-ap552c24p2">
<span class="m-text m-primary">bhavissati ayaṁ naro;</span><br />
</p>
<p id="tha-ap552c24p3">
<span class="m-text m-primary">Guṇagandhayutto hutvā,</span><br />
</p>
<p id="tha-ap552c24p4">
<span class="m-text m-primary">nibbāyissatināsavo’.</span><br />
</p>
<p id="tha-ap552c25p1">
<span class="m-text m-primary">Tena kammena sukatena,</span><br />
</p>
<p id="tha-ap552c25p2">
<span class="m-text m-primary">cetanāpaṇidhīhi ca;</span><br />
</p>
<p id="tha-ap552c25p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="tha-ap552c25p4">
<span class="m-text m-primary">tāvatiṁsamagacchahaṁ.</span><br />
</p>
<p id="tha-ap552c26p1">
<span class="m-text m-primary">Pacchime ca bhave dāni,</span><br />
</p>
<p id="tha-ap552c26p2">
<span class="m-text m-primary">jāto vippakule ahaṁ;</span><br />
</p>
<p id="tha-ap552c26p3">
<span class="m-text m-primary">Gabbhaṁ me vasato mātā,</span><br />
</p>
<p id="tha-ap552c26p4">
<span class="m-text m-primary">dehenāsi sugandhitā.</span><br />
</p>
<p id="tha-ap552c27p1">
<span class="m-text m-primary">Yadā ca mātukucchimhā,</span><br />
</p>
<p id="tha-ap552c27p2">
<span class="m-text m-primary">nikkhamāmi tadā purī;</span><br />
</p>
<p id="tha-ap552c27p3">
<span class="m-text m-primary">Sāvatthisabbagandhehi,</span><br />
</p>
<p id="tha-ap552c27p4">
<span class="m-text m-primary">vāsitā viya vāyatha.</span><br />
</p>
<p id="tha-ap552c28p1">
<span class="m-text m-primary">Pupphavassañca surabhi,</span><br />
</p>
<p id="tha-ap552c28p2">
<span class="m-text m-primary">dibbagandhaṁ manoramaṁ;</span><br />
</p>
<p id="tha-ap552c28p3">
<span class="m-text m-primary">Dhūpāni ca mahagghāni,</span><br />
</p>
<p id="tha-ap552c28p4">
<span class="m-text m-primary">upavāyiṁsu tāvade.</span><br />
</p>
<p id="tha-ap552c29p1">
<span class="m-text m-primary">Devā ca sabbagandhehi,</span><br />
</p>
<p id="tha-ap552c29p2">
<span class="m-text m-primary">dhūpapupphehi taṁ gharaṁ;</span><br />
</p>
<p id="tha-ap552c29p3">
<span class="m-text m-primary">Vāsayiṁsu sugandhena,</span><br />
</p>
<p id="tha-ap552c29p4">
<span class="m-text m-primary">yasmiṁ jāto ahaṁ ghare.</span><br />
</p>
<p id="tha-ap552c30p1">
<span class="m-text m-primary">Yadā ca taruṇo bhaddo,</span><br />
</p>
<p id="tha-ap552c30p2">
<span class="m-text m-primary">paṭhame yobbane ṭhito;</span><br />
</p>
<p id="tha-ap552c30p3">
<span class="m-text m-primary">Tadā selaṁ saparisaṁ,</span><br />
</p>
<p id="tha-ap552c30p4">
<span class="m-text m-primary">vinetvā narasārathi.</span><br />
</p>
<p id="tha-ap552c31p1">
<span class="m-text m-primary">Tehi sabbehi parivuto,</span><br />
</p>
<p id="tha-ap552c31p2">
<span class="m-text m-primary">sāvatthipuramāgato;</span><br />
</p>
<p id="tha-ap552c31p3">
<span class="m-text m-primary">Tadā buddhānubhāvaṁ taṁ,</span><br />
</p>
<p id="tha-ap552c31p4">
<span class="m-text m-primary">disvā pabbajito ahaṁ.</span><br />
</p>
<p id="tha-ap552c32p1">
<span class="m-text m-primary">Sīlaṁ samādhipaññañca,</span><br />
</p>
<p id="tha-ap552c32p2">
<span class="m-text m-primary">vimuttiñca anuttaraṁ;</span><br />
</p>
<p id="tha-ap552c32p3">
<span class="m-text m-primary">Bhāvetvā caturo dhamme,</span><br />
</p>
<p id="tha-ap552c32p4">
<span class="m-text m-primary">pāpuṇiṁ āsavakkhayaṁ.</span><br />
</p>
<p id="tha-ap552c33p1">
<span class="m-text m-primary">Yadā pabbajito cāhaṁ,</span><br />
</p>
<p id="tha-ap552c33p2">
<span class="m-text m-primary">yadā ca arahā ahuṁ;</span><br />
</p>
<p id="tha-ap552c33p3">
<span class="m-text m-primary">Nibbāyissaṁ yadā cāhaṁ,</span><br />
</p>
<p id="tha-ap552c33p4">
<span class="m-text m-primary">gandhavasso tadā ahu.</span><br />
</p>
<p id="tha-ap552c34p1">
<span class="m-text m-primary">Sarīragandho ca sadātiseti me,</span><br />
</p>
<p id="tha-ap552c34p2">
<span class="m-text m-primary">Mahārahaṁ candanacampakuppalaṁ;</span><br />
</p>
<p id="tha-ap552c34p3">
<span class="m-text m-primary">Tatheva gandhe itare ca sabbaso,</span><br />
</p>
<p id="tha-ap552c34p4">
<span class="m-text m-primary">Pasayha vāyāmi tato tahiṁ tahiṁ.</span><br />
</p>
<p id="tha-ap552c35p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap552c35p2">
<span class="m-text m-primary">…pe…</span><br />
</p>
<p id="tha-ap552c35p3">
<span class="m-text m-primary">viharāmi anāsavo.</span><br />
</p>
<p id="tha-ap552c36p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap552c36p2">
<span class="m-text m-primary">…pe…</span><br />
</p>
<p id="tha-ap552c36p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap552c37p1">
<span class="m-text m-primary">Paṭisambhidā catasso,</span><br />
</p>
<p id="tha-ap552c37p2">
<span class="m-text m-primary">…pe…</span><br />
</p>
<p id="tha-ap552c37p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap552c38p1">
<span class="m-text m-primary">Itthaṁ sudaṁ āyasmā cūḷasugandho thero imā gāthāyo abhāsitthāti.</span><br />
</p>
<p id="tha-ap552c39p1">
<span class="m-text m-primary">Cūḷasugandhattherassāpadānaṁ dasamaṁ.</span><br />
</p>
<p id="tha-ap552c40p1">
<span class="m-text m-primary">Bhaddiyavaggo pañcapaññāsamo.</span><br />
</p>
<p id="tha-ap552c41p1">
<span class="m-text m-primary">Tassuddānaṁ</span><br />
</p>
<p id="tha-ap552c42p1">
<span class="m-text m-primary">Bhaddiyo revato thero,</span><br />
</p>
<p id="tha-ap552c42p2">
<span class="m-text m-primary">mahālābhī ca sīvali;</span><br />
</p>
<p id="tha-ap552c42p3">
<span class="m-text m-primary">Vaṅgīso nandako ceva,</span><br />
</p>
<p id="tha-ap552c42p4">
<span class="m-text m-primary">kāḷudāyī tathābhayo.</span><br />
</p>
<p id="tha-ap552c43p1">
<span class="m-text m-primary">Lomaso vanavaccho ca,</span><br />
</p>
<p id="tha-ap552c43p2">
<span class="m-text m-primary">sugandho ceva dasamo;</span><br />
</p>
<p id="tha-ap552c43p3">
<span class="m-text m-primary">Tīṇi gāthāsatā tattha,</span><br />
</p>
<p id="tha-ap552c43p4">
<span class="m-text m-primary">soḷasā ca taduttari.</span><br />
</p>
<p id="tha-ap552c44p1">
<span class="m-text m-primary">Atha vagguddānaṁ</span><br />
</p>
<p id="tha-ap552c45p1">
<span class="m-text m-primary">Kaṇikāravhayo vaggo,</span><br />
</p>
<p id="tha-ap552c45p2">
<span class="m-text m-primary">phalado tiṇadāyako;</span><br />
</p>
<p id="tha-ap552c45p3">
<span class="m-text m-primary">Kaccāno bhaddiyo vaggo,</span><br />
</p>
<p id="tha-ap552c45p4">
<span class="m-text m-primary">gāthāyo gaṇitā cimā.</span><br />
</p>
<p id="tha-ap552c46p1">
<span class="m-text m-primary">Navagāthāsatānīha,</span><br />
</p>
<p id="tha-ap552c46p2">
<span class="m-text m-primary">caturāsītiyeva ca;</span><br />
</p>
<p id="tha-ap552c46p3">
<span class="m-text m-primary">Sapaññāsaṁ pañcasataṁ,</span><br />
</p>
<p id="tha-ap552c46p4">
<span class="m-text m-primary">apadānā pakāsitā.</span><br />
</p>
<p id="tha-ap552c47p1">
<span class="m-text m-primary">Saha udānagāthāhi,</span><br />
</p>
<p id="tha-ap552c47p2">
<span class="m-text m-primary">chasahassāni hontimā;</span><br />
</p>
<p id="tha-ap552c47p3">
<span class="m-text m-primary">Dvesatāni ca gāthānaṁ,</span><br />
</p>
<p id="tha-ap552c47p4">
<span class="m-text m-primary">aṭṭhārasa taduttari.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>