<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; thi-ap &raquo; Therīapadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/thi-apy015z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therīapadāna" />
  <meta name="twitter:title" content="Therīapadāna" />
  <meta property="og:url" content="https://www.theravadan.org/pages/thi-apy015z.html" />
  <meta property="og:description" content="Khattiyāvagga 3. Uppaladāyikātherīapadāna “Nagare aruṇavatiyā, aruṇo nāma khattiyo; Tassa rañño ahuṁ bhariyā, ekajjhaṁ cārayāmahaṁ. Rahogatā nisīditvā, evaṁ cintesahaṁ tadā; ‘Kusalaṁ me kataṁ natthi, ādāya gamiyaṁ mama. Mahābhitāpaṁ kaṭukaṁ, ghorarūpaṁ sudāruṇaṁ; Nirayaṁ nūna gacchāmi, ettha me natthi saṁsayo’. Evāhaṁ cintayitvāna, pahaṁsetvāna mānasaṁ; Rājānaṁ upagantvāna, ida …" />
  <meta name="twitter:description" content="Khattiyāvagga 3. Uppaladāyikātherīapadāna “Nagare aruṇavatiyā, aruṇo nāma khattiyo; Tassa rañño ahuṁ bhariyā, ekajjhaṁ cārayāmahaṁ. Rahogatā nisīditvā, evaṁ cintesahaṁ tadā; ‘Kusalaṁ me kataṁ natthi, ādāya gamiyaṁ mama. Mahābhitāpaṁ kaṭukaṁ, ghorarūpaṁ sudāruṇaṁ; Nirayaṁ nūna gacchāmi, ettha me natthi saṁsayo’. Evāhaṁ cintayitvāna, pahaṁsetvāna mānasaṁ; Rājānaṁ upagantvāna, ida …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-thi-ap-index.html">thi-ap</a> &raquo;
          </span>
          Therīapadāna
        </h1>
<!-- content -->
<section id="khattiyavagga">
<h2><a href="#khattiyavagga">Khattiyāvagga</a></h2>
<section id="uppaladayikatheriapadana">
<h3><a href="#uppaladayikatheriapadana">3. Uppaladāyikātherīapadāna</a></h3>
<p id="thi-ap33c1p1">
<span class="m-text m-primary">“Nagare aruṇavatiyā,</span><br />
</p>
<p id="thi-ap33c1p2">
<span class="m-text m-primary">aruṇo nāma khattiyo;</span><br />
</p>
<p id="thi-ap33c1p3">
<span class="m-text m-primary">Tassa rañño ahuṁ bhariyā,</span><br />
</p>
<p id="thi-ap33c1p4">
<span class="m-text m-primary">ekajjhaṁ cārayāmahaṁ.</span><br />
</p>
<p id="thi-ap33c2p1">
<span class="m-text m-primary">Rahogatā nisīditvā,</span><br />
</p>
<p id="thi-ap33c2p2">
<span class="m-text m-primary">evaṁ cintesahaṁ tadā;</span><br />
</p>
<p id="thi-ap33c2p3">
<span class="m-text m-primary">‘Kusalaṁ me kataṁ natthi,</span><br />
</p>
<p id="thi-ap33c2p4">
<span class="m-text m-primary">ādāya gamiyaṁ mama.</span><br />
</p>
<p id="thi-ap33c3p1">
<span class="m-text m-primary">Mahābhitāpaṁ kaṭukaṁ,</span><br />
</p>
<p id="thi-ap33c3p2">
<span class="m-text m-primary">ghorarūpaṁ sudāruṇaṁ;</span><br />
</p>
<p id="thi-ap33c3p3">
<span class="m-text m-primary">Nirayaṁ nūna gacchāmi,</span><br />
</p>
<p id="thi-ap33c3p4">
<span class="m-text m-primary">ettha me natthi saṁsayo’.</span><br />
</p>
<p id="thi-ap33c4p1">
<span class="m-text m-primary">Evāhaṁ cintayitvāna,</span><br />
</p>
<p id="thi-ap33c4p2">
<span class="m-text m-primary">pahaṁsetvāna mānasaṁ;</span><br />
</p>
<p id="thi-ap33c4p3">
<span class="m-text m-primary">Rājānaṁ upagantvāna,</span><br />
</p>
<p id="thi-ap33c4p4">
<span class="m-text m-primary">idaṁ vacanamabraviṁ.</span><br />
</p>
<p id="thi-ap33c5p1">
<span class="m-text m-primary">‘Itthī nāma mayaṁ deva,</span><br />
</p>
<p id="thi-ap33c5p2">
<span class="m-text m-primary">purisānittarā ahu;</span><br />
</p>
<p id="thi-ap33c5p3">
<span class="m-text m-primary">Ekaṁ me samaṇaṁ dehi,</span><br />
</p>
<p id="thi-ap33c5p4">
<span class="m-text m-primary">bhojayissāmi khattiya’.</span><br />
</p>
<p id="thi-ap33c6p1">
<span class="m-text m-primary">Adāsi me tadā rājā,</span><br />
</p>
<p id="thi-ap33c6p2">
<span class="m-text m-primary">samaṇaṁ bhāvitindriyaṁ;</span><br />
</p>
<p id="thi-ap33c6p3">
<span class="m-text m-primary">Tassa pattaṁ gahetvāna,</span><br />
</p>
<p id="thi-ap33c6p4">
<span class="m-text m-primary">paramannena pūrayiṁ.</span><br />
</p>
<p id="thi-ap33c7p1">
<span class="m-text m-primary">Pūretvā paramaṁ annaṁ,</span><br />
</p>
<p id="thi-ap33c7p2">
<span class="m-text m-primary">saha sugandhalepanaṁ;</span><br />
</p>
<p id="thi-ap33c7p3">
<span class="m-text m-primary">Mahācelena chāditvā,</span><br />
</p>
<p id="thi-ap33c7p4">
<span class="m-text m-primary">adāsiṁ tuṭṭhamānasā.</span><br />
</p>
<p id="thi-ap33c8p1">
<span class="m-text m-primary">Tena kammena sukatena,</span><br />
</p>
<p id="thi-ap33c8p2">
<span class="m-text m-primary">cetanāpaṇidhīhi ca;</span><br />
</p>
<p id="thi-ap33c8p3">
<span class="m-text m-primary">Jahitvā mānusaṁ dehaṁ,</span><br />
</p>
<p id="thi-ap33c8p4">
<span class="m-text m-primary">tāvatiṁsamagacchahaṁ.</span><br />
</p>
<p id="thi-ap33c9p1">
<span class="m-text m-primary">Sahassadevarājūnaṁ,</span><br />
</p>
<p id="thi-ap33c9p2">
<span class="m-text m-primary">mahesittamakārayiṁ;</span><br />
</p>
<p id="thi-ap33c9p3">
<span class="m-text m-primary">Sahassacakkavattīnaṁ,</span><br />
</p>
<p id="thi-ap33c9p4">
<span class="m-text m-primary">mahesittamakārayiṁ.</span><br />
</p>
<p id="thi-ap33c10p1">
<span class="m-text m-primary">Padesarajjaṁ vipulaṁ,</span><br />
</p>
<p id="thi-ap33c10p2">
<span class="m-text m-primary">gaṇanāto asaṅkhiyaṁ;</span><br />
</p>
<p id="thi-ap33c10p3">
<span class="m-text m-primary">Nānāvidhaṁ bahuṁ aññaṁ,</span><br />
</p>
<p id="thi-ap33c10p4">
<span class="m-text m-primary">tassa kammaphalaṁ tato.</span><br />
</p>
<p id="thi-ap33c11p1">
<span class="m-text m-primary">Uppalasseva me vaṇṇo,</span><br />
</p>
<p id="thi-ap33c11p2">
<span class="m-text m-primary">abhirūpā sudassanā;</span><br />
</p>
<p id="thi-ap33c11p3">
<span class="m-text m-primary">Itthisabbaṅgasampannā,</span><br />
</p>
<p id="thi-ap33c11p4">
<span class="m-text m-primary">abhijātā jutindharā.</span><br />
</p>
<p id="thi-ap33c12p1">
<span class="m-text m-primary">Pacchime bhave sampatte,</span><br />
</p>
<p id="thi-ap33c12p2">
<span class="m-text m-primary">ajāyiṁ sākiye kule;</span><br />
</p>
<p id="thi-ap33c12p3">
<span class="m-text m-primary">Nārīsahassapāmokkhā,</span><br />
</p>
<p id="thi-ap33c12p4">
<span class="m-text m-primary">suddhodanasutassahaṁ.</span><br />
</p>
<p id="thi-ap33c13p1">
<span class="m-text m-primary">Nibbinditvā agārehaṁ,</span><br />
</p>
<p id="thi-ap33c13p2">
<span class="m-text m-primary">pabbajiṁ anagāriyaṁ;</span><br />
</p>
<p id="thi-ap33c13p3">
<span class="m-text m-primary">Sattamīrattisampattā,</span><br />
</p>
<p id="thi-ap33c13p4">
<span class="m-text m-primary">catusaccamapāpuṇiṁ.</span><br />
</p>
<p id="thi-ap33c14p1">
<span class="m-text m-primary">Cīvaraṁ piṇḍapātañca,</span><br />
</p>
<p id="thi-ap33c14p2">
<span class="m-text m-primary">paccayaṁ sayanāsanaṁ;</span><br />
</p>
<p id="thi-ap33c14p3">
<span class="m-text m-primary">Parimetuṁ na sakkomi,</span><br />
</p>
<p id="thi-ap33c14p4">
<span class="m-text m-primary">piṇḍapātassidaṁ phalaṁ.</span><br />
</p>
<p id="thi-ap33c15p1">
<span class="m-text m-primary">Yaṁ mayhaṁ pūritaṁ kammaṁ,</span><br />
</p>
<p id="thi-ap33c15p2">
<span class="m-text m-primary">Kusalaṁ sarase muni;</span><br />
</p>
<p id="thi-ap33c15p3">
<span class="m-text m-primary">Tuyhatthāya mahāvīra,</span><br />
</p>
<p id="thi-ap33c15p4">
<span class="m-text m-primary">Paricattaṁ bahuṁ mayā.</span><br />
</p>
<p id="thi-ap33c16p1">
<span class="m-text m-primary">Ekattiṁse ito kappe,</span><br />
</p>
<p id="thi-ap33c16p2">
<span class="m-text m-primary">yaṁ dānamadadiṁ tadā;</span><br />
</p>
<p id="thi-ap33c16p3">
<span class="m-text m-primary">Duggatiṁ nābhijānāmi,</span><br />
</p>
<p id="thi-ap33c16p4">
<span class="m-text m-primary">piṇḍapātassidaṁ phalaṁ.</span><br />
</p>
<p id="thi-ap33c17p1">
<span class="m-text m-primary">Dve gatiyo pajānāmi,</span><br />
</p>
<p id="thi-ap33c17p2">
<span class="m-text m-primary">devattaṁ atha mānusaṁ;</span><br />
</p>
<p id="thi-ap33c17p3">
<span class="m-text m-primary">Aññaṁ gatiṁ na jānāmi,</span><br />
</p>
<p id="thi-ap33c17p4">
<span class="m-text m-primary">piṇḍapātassidaṁ phalaṁ.</span><br />
</p>
<p id="thi-ap33c18p1">
<span class="m-text m-primary">Ucce kule pajānāmi,</span><br />
</p>
<p id="thi-ap33c18p2">
<span class="m-text m-primary">mahāsāle mahaddhane;</span><br />
</p>
<p id="thi-ap33c18p3">
<span class="m-text m-primary">Aññe kule na jānāmi,</span><br />
</p>
<p id="thi-ap33c18p4">
<span class="m-text m-primary">piṇḍapātassidaṁ phalaṁ.</span><br />
</p>
<p id="thi-ap33c19p1">
<span class="m-text m-primary">Bhavābhave saṁsaritvā,</span><br />
</p>
<p id="thi-ap33c19p2">
<span class="m-text m-primary">sukkamūlena coditā;</span><br />
</p>
<p id="thi-ap33c19p3">
<span class="m-text m-primary">Amanāpaṁ na passāmi,</span><br />
</p>
<p id="thi-ap33c19p4">
<span class="m-text m-primary">somanassakataṁ phalaṁ.</span><br />
</p>
<p id="thi-ap33c20p1">
<span class="m-text m-primary">Iddhīsu ca vasī homi,</span><br />
</p>
<p id="thi-ap33c20p2">
<span class="m-text m-primary">dibbāya sotadhātuyā;</span><br />
</p>
<p id="thi-ap33c20p3">
<span class="m-text m-primary">Cetopariyañāṇassa,</span><br />
</p>
<p id="thi-ap33c20p4">
<span class="m-text m-primary">vasī homi mahāmune.</span><br />
</p>
<p id="thi-ap33c21p1">
<span class="m-text m-primary">Pubbenivāsaṁ jānāmi,</span><br />
</p>
<p id="thi-ap33c21p2">
<span class="m-text m-primary">dibbacakkhu visodhitaṁ;</span><br />
</p>
<p id="thi-ap33c21p3">
<span class="m-text m-primary">Sabbāsavā parikkhīṇā,</span><br />
</p>
<p id="thi-ap33c21p4">
<span class="m-text m-primary">natthi dāni punabbhavo.</span><br />
</p>
<p id="thi-ap33c22p1">
<span class="m-text m-primary">Atthadhammaniruttīsu,</span><br />
</p>
<p id="thi-ap33c22p2">
<span class="m-text m-primary">paṭibhāne tatheva ca;</span><br />
</p>
<p id="thi-ap33c22p3">
<span class="m-text m-primary">Ñāṇaṁ mama mahāvīra,</span><br />
</p>
<p id="thi-ap33c22p4">
<span class="m-text m-primary">uppannaṁ tava santike.</span><br />
</p>
<p id="thi-ap33c23p1">
<span class="m-text m-primary">Kilesā jhāpitā mayhaṁ,</span><br />
</p>
<p id="thi-ap33c23p2">
<span class="m-text m-primary">…pe…</span><br />
</p>
<p id="thi-ap33c23p3">
<span class="m-text m-primary">viharāmi anāsavā.</span><br />
</p>
<p id="thi-ap33c24p1">
<span class="m-text m-primary">Svāgataṁ vata me āsi,</span><br />
</p>
<p id="thi-ap33c24p2">
<span class="m-text m-primary">…pe…</span><br />
</p>
<p id="thi-ap33c24p3">
<span class="m-text m-primary">kataṁ buddhassa sāsanaṁ.</span><br />
</p>
<p id="thi-ap33c25p1">
<span class="m-text m-primary">Paṭisambhidā catasso,</span><br />
</p>
<p id="thi-ap33c25p2">
<span class="m-text m-primary">…pe…</span><br />
</p>
<p id="thi-ap33c25p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="thi-ap33c26p1">
<span class="m-text m-primary">Itthaṁ sudaṁ uppaladāyikā bhikkhunī bhagavato sammukhā imā gāthāyo abhāsitthāti.</span><br />
</p>
<p id="thi-ap33c27p1">
<span class="m-text m-primary">Uppaladāyikātheriyāpadānaṁ tatiyaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>