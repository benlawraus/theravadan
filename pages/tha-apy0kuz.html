<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy0kuz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy0kuz.html" />
  <meta property="og:description" content="Kiṅkaṇipupphavagga 8 Pulinathūpiyattheraapadāna “Himavantassāvidūre, yamako nāma pabbato; Assamo sukato mayhaṁ, paṇṇasālā sumāpitā. Nārado nāma nāmena, jaṭilo uggatāpano; Catuddasasahassāni, sissā paricaranti maṁ. Paṭisallīnako santo, evaṁ cintesahaṁ tadā; ‘Sabbo jano maṁ pūjeti, nāhaṁ pūjemi kiñcanaṁ. Na me ovādako atthi, vattā koci na vijjati; Anācariyupajjhāyo, vane vāsaṁ upemaha …" />
  <meta name="twitter:description" content="Kiṅkaṇipupphavagga 8 Pulinathūpiyattheraapadāna “Himavantassāvidūre, yamako nāma pabbato; Assamo sukato mayhaṁ, paṇṇasālā sumāpitā. Nārado nāma nāmena, jaṭilo uggatāpano; Catuddasasahassāni, sissā paricaranti maṁ. Paṭisallīnako santo, evaṁ cintesahaṁ tadā; ‘Sabbo jano maṁ pūjeti, nāhaṁ pūjemi kiñcanaṁ. Na me ovādako atthi, vattā koci na vijjati; Anācariyupajjhāyo, vane vāsaṁ upemaha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="kinkanipupphavagga">
<h2><a href="#kinkanipupphavagga">Kiṅkaṇipupphavagga</a></h2>
<section id="pulinathupiyattheraapadana">
<h3><a href="#pulinathupiyattheraapadana">8 Pulinathūpiyattheraapadāna</a></h3>
<p id="tha-ap500c1p1">
<span class="m-text m-primary">“Himavantassāvidūre,</span><br />
</p>
<p id="tha-ap500c1p2">
<span class="m-text m-primary">yamako nāma pabbato;</span><br />
</p>
<p id="tha-ap500c1p3">
<span class="m-text m-primary">Assamo sukato mayhaṁ,</span><br />
</p>
<p id="tha-ap500c1p4">
<span class="m-text m-primary">paṇṇasālā sumāpitā.</span><br />
</p>
<p id="tha-ap500c2p1">
<span class="m-text m-primary">Nārado nāma nāmena,</span><br />
</p>
<p id="tha-ap500c2p2">
<span class="m-text m-primary">jaṭilo uggatāpano;</span><br />
</p>
<p id="tha-ap500c2p3">
<span class="m-text m-primary">Catuddasasahassāni,</span><br />
</p>
<p id="tha-ap500c2p4">
<span class="m-text m-primary">sissā paricaranti maṁ.</span><br />
</p>
<p id="tha-ap500c3p1">
<span class="m-text m-primary">Paṭisallīnako santo,</span><br />
</p>
<p id="tha-ap500c3p2">
<span class="m-text m-primary">evaṁ cintesahaṁ tadā;</span><br />
</p>
<p id="tha-ap500c3p3">
<span class="m-text m-primary">‘Sabbo jano maṁ pūjeti,</span><br />
</p>
<p id="tha-ap500c3p4">
<span class="m-text m-primary">nāhaṁ pūjemi kiñcanaṁ.</span><br />
</p>
<p id="tha-ap500c4p1">
<span class="m-text m-primary">Na me ovādako atthi,</span><br />
</p>
<p id="tha-ap500c4p2">
<span class="m-text m-primary">vattā koci na vijjati;</span><br />
</p>
<p id="tha-ap500c4p3">
<span class="m-text m-primary">Anācariyupajjhāyo,</span><br />
</p>
<p id="tha-ap500c4p4">
<span class="m-text m-primary">vane vāsaṁ upemahaṁ.</span><br />
</p>
<p id="tha-ap500c5p1">
<span class="m-text m-primary">Upāsamāno yamahaṁ,</span><br />
</p>
<p id="tha-ap500c5p2">
<span class="m-text m-primary">garucittaṁ upaṭṭhahe;</span><br />
</p>
<p id="tha-ap500c5p3">
<span class="m-text m-primary">So me ācariyo natthi,</span><br />
</p>
<p id="tha-ap500c5p4">
<span class="m-text m-primary">vanavāso niratthako.</span><br />
</p>
<p id="tha-ap500c6p1">
<span class="m-text m-primary">Āyāgaṁ me gavesissaṁ,</span><br />
</p>
<p id="tha-ap500c6p2">
<span class="m-text m-primary">garuṁ bhāvaniyaṁ tathā;</span><br />
</p>
<p id="tha-ap500c6p3">
<span class="m-text m-primary">Sāvassayo vasissāmi,</span><br />
</p>
<p id="tha-ap500c6p4">
<span class="m-text m-primary">na koci garahissati’.</span><br />
</p>
<p id="tha-ap500c7p1">
<span class="m-text m-primary">Uttānakūlā nadikā,</span><br />
</p>
<p id="tha-ap500c7p2">
<span class="m-text m-primary">supatitthā manoramā;</span><br />
</p>
<p id="tha-ap500c7p3">
<span class="m-text m-primary">Saṁsuddhapulinākiṇṇā,</span><br />
</p>
<p id="tha-ap500c7p4">
<span class="m-text m-primary">avidūre mamassamaṁ.</span><br />
</p>
<p id="tha-ap500c8p1">
<span class="m-text m-primary">Nadiṁ amarikaṁ nāma,</span><br />
</p>
<p id="tha-ap500c8p2">
<span class="m-text m-primary">upagantvānahaṁ tadā;</span><br />
</p>
<p id="tha-ap500c8p3">
<span class="m-text m-primary">Saṁvaḍḍhayitvā pulinaṁ,</span><br />
</p>
<p id="tha-ap500c8p4">
<span class="m-text m-primary">akaṁ pulinacetiyaṁ.</span><br />
</p>
<p id="tha-ap500c9p1">
<span class="m-text m-primary">Ye te ahesuṁ sambuddhā,</span><br />
</p>
<p id="tha-ap500c9p2">
<span class="m-text m-primary">bhavantakaraṇā munī;</span><br />
</p>
<p id="tha-ap500c9p3">
<span class="m-text m-primary">Tesaṁ etādiso thūpo,</span><br />
</p>
<p id="tha-ap500c9p4">
<span class="m-text m-primary">taṁ nimittaṁ karomahaṁ.</span><br />
</p>
<p id="tha-ap500c10p1">
<span class="m-text m-primary">Karitvā pulinaṁ thūpaṁ,</span><br />
</p>
<p id="tha-ap500c10p2">
<span class="m-text m-primary">sovaṇṇaṁ māpayiṁ ahaṁ;</span><br />
</p>
<p id="tha-ap500c10p3">
<span class="m-text m-primary">Soṇṇakiṅkaṇipupphāni,</span><br />
</p>
<p id="tha-ap500c10p4">
<span class="m-text m-primary">sahasse tīṇi pūjayiṁ.</span><br />
</p>
<p id="tha-ap500c11p1">
<span class="m-text m-primary">Sāyaṁ pātaṁ namassāmi,</span><br />
</p>
<p id="tha-ap500c11p2">
<span class="m-text m-primary">vedajāto katañjalī;</span><br />
</p>
<p id="tha-ap500c11p3">
<span class="m-text m-primary">Sammukhā viya sambuddhaṁ,</span><br />
</p>
<p id="tha-ap500c11p4">
<span class="m-text m-primary">vandiṁ pulinacetiyaṁ.</span><br />
</p>
<p id="tha-ap500c12p1">
<span class="m-text m-primary">Yadā kilesā jāyanti,</span><br />
</p>
<p id="tha-ap500c12p2">
<span class="m-text m-primary">vitakkā gehanissitā;</span><br />
</p>
<p id="tha-ap500c12p3">
<span class="m-text m-primary">Sarāmi sukataṁ thūpaṁ,</span><br />
</p>
<p id="tha-ap500c12p4">
<span class="m-text m-primary">paccavekkhāmi tāvade.</span><br />
</p>
<p id="tha-ap500c13p1">
<span class="m-text m-primary">Upanissāya viharaṁ,</span><br />
</p>
<p id="tha-ap500c13p2">
<span class="m-text m-primary">satthavāhaṁ vināyakaṁ;</span><br />
</p>
<p id="tha-ap500c13p3">
<span class="m-text m-primary">Kilese saṁvaseyyāsi,</span><br />
</p>
<p id="tha-ap500c13p4">
<span class="m-text m-primary">na yuttaṁ tava mārisa.</span><br />
</p>
<p id="tha-ap500c14p1">
<span class="m-text m-primary">Saha āvajjite thūpe,</span><br />
</p>
<p id="tha-ap500c14p2">
<span class="m-text m-primary">gāravaṁ hoti me tadā;</span><br />
</p>
<p id="tha-ap500c14p3">
<span class="m-text m-primary">Kuvitakke vinodesiṁ,</span><br />
</p>
<p id="tha-ap500c14p4">
<span class="m-text m-primary">nāgo tuttaṭṭito yathā.</span><br />
</p>
<p id="tha-ap500c15p1">
<span class="m-text m-primary">Evaṁ viharamānaṁ maṁ,</span><br />
</p>
<p id="tha-ap500c15p2">
<span class="m-text m-primary">maccurājābhimaddatha;</span><br />
</p>
<p id="tha-ap500c15p3">
<span class="m-text m-primary">Tattha kālaṅkato santo,</span><br />
</p>
<p id="tha-ap500c15p4">
<span class="m-text m-primary">brahmalokamagacchahaṁ.</span><br />
</p>
<p id="tha-ap500c16p1">
<span class="m-text m-primary">Yāvatāyuṁ vasitvāna,</span><br />
</p>
<p id="tha-ap500c16p2">
<span class="m-text m-primary">tidive upapajjahaṁ;</span><br />
</p>
<p id="tha-ap500c16p3">
<span class="m-text m-primary">Asītikkhattuṁ devindo,</span><br />
</p>
<p id="tha-ap500c16p4">
<span class="m-text m-primary">devarajjamakārayiṁ.</span><br />
</p>
<p id="tha-ap500c17p1">
<span class="m-text m-primary">Satānaṁ tīṇikkhattuñca,</span><br />
</p>
<p id="tha-ap500c17p2">
<span class="m-text m-primary">cakkavattī ahosahaṁ;</span><br />
</p>
<p id="tha-ap500c17p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap500c17p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap500c18p1">
<span class="m-text m-primary">Soṇṇakiṅkaṇipupphānaṁ,</span><br />
</p>
<p id="tha-ap500c18p2">
<span class="m-text m-primary">vipākaṁ anubhomahaṁ;</span><br />
</p>
<p id="tha-ap500c18p3">
<span class="m-text m-primary">Dhātīsatasahassāni,</span><br />
</p>
<p id="tha-ap500c18p4">
<span class="m-text m-primary">parivārenti maṁ bhave.</span><br />
</p>
<p id="tha-ap500c19p1">
<span class="m-text m-primary">Thūpassa pariciṇṇattā,</span><br />
</p>
<p id="tha-ap500c19p2">
<span class="m-text m-primary">rajojallaṁ na limpati;</span><br />
</p>
<p id="tha-ap500c19p3">
<span class="m-text m-primary">Gatte sedā na muccanti,</span><br />
</p>
<p id="tha-ap500c19p4">
<span class="m-text m-primary">suppabhāso bhavāmahaṁ.</span><br />
</p>
<p id="tha-ap500c20p1">
<span class="m-text m-primary">Aho me sukato thūpo,</span><br />
</p>
<p id="tha-ap500c20p2">
<span class="m-text m-primary">sudiṭṭhā marikā nadī;</span><br />
</p>
<p id="tha-ap500c20p3">
<span class="m-text m-primary">Thūpaṁ katvāna pulinaṁ,</span><br />
</p>
<p id="tha-ap500c20p4">
<span class="m-text m-primary">pattomhi acalaṁ padaṁ.</span><br />
</p>
<p id="tha-ap500c21p1">
<span class="m-text m-primary">Kusalaṁ kattukāmena,</span><br />
</p>
<p id="tha-ap500c21p2">
<span class="m-text m-primary">jantunā sāragāhinā;</span><br />
</p>
<p id="tha-ap500c21p3">
<span class="m-text m-primary">Natthi khettaṁ akhettaṁ vā,</span><br />
</p>
<p id="tha-ap500c21p4">
<span class="m-text m-primary">paṭipattīva sādhakā.</span><br />
</p>
<p id="tha-ap500c22p1">
<span class="m-text m-primary">Yathāpi balavā poso,</span><br />
</p>
<p id="tha-ap500c22p2">
<span class="m-text m-primary">aṇṇavaṁ taritussahe;</span><br />
</p>
<p id="tha-ap500c22p3">
<span class="m-text m-primary">Parittaṁ kaṭṭhamādāya,</span><br />
</p>
<p id="tha-ap500c22p4">
<span class="m-text m-primary">pakkhandeyya mahāsaraṁ.</span><br />
</p>
<p id="tha-ap500c23p1">
<span class="m-text m-primary">Imāhaṁ kaṭṭhaṁ nissāya,</span><br />
</p>
<p id="tha-ap500c23p2">
<span class="m-text m-primary">tarissāmi mahodadhiṁ;</span><br />
</p>
<p id="tha-ap500c23p3">
<span class="m-text m-primary">Ussāhena vīriyena,</span><br />
</p>
<p id="tha-ap500c23p4">
<span class="m-text m-primary">tareyya udadhiṁ naro.</span><br />
</p>
<p id="tha-ap500c24p1">
<span class="m-text m-primary">Tatheva me kataṁ kammaṁ,</span><br />
</p>
<p id="tha-ap500c24p2">
<span class="m-text m-primary">parittaṁ thokakañca yaṁ;</span><br />
</p>
<p id="tha-ap500c24p3">
<span class="m-text m-primary">Taṁ kammaṁ upanissāya,</span><br />
</p>
<p id="tha-ap500c24p4">
<span class="m-text m-primary">saṁsāraṁ samatikkamiṁ.</span><br />
</p>
<p id="tha-ap500c25p1">
<span class="m-text m-primary">Pacchime bhave sampatte,</span><br />
</p>
<p id="tha-ap500c25p2">
<span class="m-text m-primary">sukkamūlena codito;</span><br />
</p>
<p id="tha-ap500c25p3">
<span class="m-text m-primary">Sāvatthiyaṁ pure jāto,</span><br />
</p>
<p id="tha-ap500c25p4">
<span class="m-text m-primary">mahāsāle suaḍḍhake.</span><br />
</p>
<p id="tha-ap500c26p1">
<span class="m-text m-primary">Saddhā mātā pitā mayhaṁ,</span><br />
</p>
<p id="tha-ap500c26p2">
<span class="m-text m-primary">buddhassa saraṇaṁ gatā;</span><br />
</p>
<p id="tha-ap500c26p3">
<span class="m-text m-primary">Ubho diṭṭhapadā ete,</span><br />
</p>
<p id="tha-ap500c26p4">
<span class="m-text m-primary">anuvattanti sāsanaṁ.</span><br />
</p>
<p id="tha-ap500c27p1">
<span class="m-text m-primary">Bodhipapaṭikaṁ gayha,</span><br />
</p>
<p id="tha-ap500c27p2">
<span class="m-text m-primary">soṇṇathūpamakārayuṁ;</span><br />
</p>
<p id="tha-ap500c27p3">
<span class="m-text m-primary">Sāyaṁ pātaṁ namassanti,</span><br />
</p>
<p id="tha-ap500c27p4">
<span class="m-text m-primary">sakyaputtassa sammukhā.</span><br />
</p>
<p id="tha-ap500c28p1">
<span class="m-text m-primary">Uposathamhi divase,</span><br />
</p>
<p id="tha-ap500c28p2">
<span class="m-text m-primary">soṇṇathūpaṁ vinīharuṁ;</span><br />
</p>
<p id="tha-ap500c28p3">
<span class="m-text m-primary">Buddhassa vaṇṇaṁ kittentā,</span><br />
</p>
<p id="tha-ap500c28p4">
<span class="m-text m-primary">tiyāmaṁ vītināmayuṁ.</span><br />
</p>
<p id="tha-ap500c29p1">
<span class="m-text m-primary">Saha disvānahaṁ thūpaṁ,</span><br />
</p>
<p id="tha-ap500c29p2">
<span class="m-text m-primary">sariṁ pulinacetiyaṁ;</span><br />
</p>
<p id="tha-ap500c29p3">
<span class="m-text m-primary">Ekāsane nisīditvā,</span><br />
</p>
<p id="tha-ap500c29p4">
<span class="m-text m-primary">arahattamapāpuṇiṁ.</span><br />
</p>
<p id="tha-ap500c30p1">
<span class="m-text m-primary">Dvāvīsatimaṁ bhāṇavāraṁ.</span><br />
</p>
<p id="tha-ap500c31p1">
<span class="m-text m-primary">Gavesamāno taṁ vīraṁ,</span><br />
</p>
<p id="tha-ap500c31p2">
<span class="m-text m-primary">dhammasenāpatiddasaṁ;</span><br />
</p>
<p id="tha-ap500c31p3">
<span class="m-text m-primary">Agārā nikkhamitvāna,</span><br />
</p>
<p id="tha-ap500c31p4">
<span class="m-text m-primary">pabbajiṁ tassa santike.</span><br />
</p>
<p id="tha-ap500c32p1">
<span class="m-text m-primary">Jātiyā sattavassena,</span><br />
</p>
<p id="tha-ap500c32p2">
<span class="m-text m-primary">arahattamapāpuṇiṁ;</span><br />
</p>
<p id="tha-ap500c32p3">
<span class="m-text m-primary">Upasampādayī buddho,</span><br />
</p>
<p id="tha-ap500c32p4">
<span class="m-text m-primary">guṇamaññāya cakkhumā.</span><br />
</p>
<p id="tha-ap500c33p1">
<span class="m-text m-primary">Dārakeneva santena,</span><br />
</p>
<p id="tha-ap500c33p2">
<span class="m-text m-primary">kiriyaṁ niṭṭhitaṁ mayā;</span><br />
</p>
<p id="tha-ap500c33p3">
<span class="m-text m-primary">Kataṁ me karaṇīyajja,</span><br />
</p>
<p id="tha-ap500c33p4">
<span class="m-text m-primary">sakyaputtassa sāsane.</span><br />
</p>
<p id="tha-ap500c34p1">
<span class="m-text m-primary">Sabbaverabhayātīto,</span><br />
</p>
<p id="tha-ap500c34p2">
<span class="m-text m-primary">sabbasaṅgātigo isi;</span><br />
</p>
<p id="tha-ap500c34p3">
<span class="m-text m-primary">Sāvako te mahāvīra,</span><br />
</p>
<p id="tha-ap500c34p4">
<span class="m-text m-primary">soṇṇathūpassidaṁ phalaṁ.</span><br />
</p>
<p id="tha-ap500c35p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap500c35p2">
<span class="m-text m-primary">…pe…</span><br />
</p>
<p id="tha-ap500c35p3">
<span class="m-text m-primary">viharāmi anāsavo.</span><br />
</p>
<p id="tha-ap500c36p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap500c36p2">
<span class="m-text m-primary">…pe…</span><br />
</p>
<p id="tha-ap500c36p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap500c37p1">
<span class="m-text m-primary">Paṭisambhidā catasso,</span><br />
</p>
<p id="tha-ap500c37p2">
<span class="m-text m-primary">…pe…</span><br />
</p>
<p id="tha-ap500c37p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap500c38p1">
<span class="m-text m-primary">Itthaṁ sudaṁ āyasmā pulinathūpiyo thero imā gāthāyo abhāsitthāti.</span><br />
</p>
<p id="tha-ap500c39p1">
<span class="m-text m-primary">Pulinathūpiyattherassāpadānaṁ aṭṭhamaṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>