<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0006p0001p0002.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0006p0001p0001.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0006p0001p0003.html">Next</a></div>
</div>
<p id="mil6p1p2c0p2">
<span class="pali m-text">Anumānapañha</span><br />
</p>
<p id="mil6p1p2c0p3">
<span class="pali m-text">Buddhavagga</span><br />
</p>
<section id="gotamivatthadanapanha">
<span id="mil6p1p2c0p4"></span><h2><span class="pali m-text">2. Gotamivatthadānapañha</span></h2>
<p id="mil6p1p2c1p1">
<span class="pali m-text">“Bhante nāgasena, bhāsitampetaṁ bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.</span><br />
</p>
<p id="mil6p1p2c1p2">
<span class="pali m-text">Kiṁ nu kho, bhante nāgasena, tathāgato saṅgharatanato na bhāriko na garuko na dakkhiṇeyyo, yaṁ tathāgato sakāya mātucchāya sayaṁ piñjitaṁ sayaṁ luñcitaṁ sayaṁ pothitaṁ sayaṁ kantitaṁ sayaṁ vāyitaṁ vassikasāṭikaṁ attano dīyamānaṁ saṅghassa dāpesi.</span><br />
</p>
<p id="mil6p1p2c1p3">
<span class="pali m-text">Yadi, bhante nāgasena, tathāgato saṅgharatanato uttaro bhaveyya adhiko vā visiṭṭho vā, ‘mayi dinne mahapphalaṁ bhavissatī’ti na tathāgato mātucchāya sayaṁ piñjitaṁ sayaṁ luñcitaṁ sayaṁ pothitaṁ vassikasāṭikaṁ saṅghe dāpeyya, yasmā ca kho, bhante nāgasena tathāgato attānaṁ na patthayati na upanissayati, tasmā tathāgato mātucchāya taṁ vassikasāṭikaṁ saṅghassa dāpesī”ti.</span><br />
</p>
<p id="mil6p1p2c2p1">
<span class="pali m-text">“Bhāsitampetaṁ, mahārāja, bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.</span><br />
</p>
<p id="mil6p1p2c2p2">
<span class="pali m-text">Taṁ pana na attano patimānanassa avipākatāya na adakkhiṇeyyatāya, api ca kho, mahārāja, hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe parikittayanto evamāha—</span><br />
</p>
<p id="mil6p1p2c2p3">
<span class="pali m-text">‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.</span><br />
</p>
<p id="mil6p1p2c3p1">
<span class="pali m-text">Yathā, mahārāja, pitā dharamānoyeva amaccabhaṭabaladovārikaanīkaṭṭhapārisajjajanamajjhe rañño santike puttassa vijjamānaṁyeva guṇaṁ pakitteti ‘idha ṭhapito anāgatamaddhānaṁ janamajjhe pūjito bhavissatī’ti.</span><br />
</p>
<p id="mil6p1p2c3p2">
<span class="pali m-text">Evameva kho, mahārāja, tathāgato hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe pakittayanto evamāha—</span><br />
</p>
<p id="mil6p1p2c3p3">
<span class="pali m-text">‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.</span><br />
</p>
<p id="mil6p1p2c4p1">
<span class="pali m-text">Na kho, mahārāja, tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā.</span><br />
</p>
<p id="mil6p1p2c4p2">
<span class="pali m-text">Yathā, mahārāja, mātāpitaro puttānaṁ ucchādenti parimaddanti nahāpenti sambāhenti, api nu kho, mahārāja, tāvatakena ucchādanaparimaddananahāpanasambāhanamattakena ‘putto mātāpitūhi adhiko nāma hoti visiṭṭho vā’”ti?</span><br />
</p>
<p id="mil6p1p2c4p3">
<span class="pali m-text">“Na hi, bhante, akāmakaraṇīyā, bhante, puttā mātāpitūnaṁ, tasmā mātāpitaro puttānaṁ ucchādanaparimaddananahāpanasambāhanaṁ karontī”ti.</span><br />
</p>
<p id="mil6p1p2c4p4">
<span class="pali m-text">“Evameva kho, mahārāja, na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vāti.</span><br />
</p>
<p id="mil6p1p2c4p5">
<span class="pali m-text">Api ca tathāgato akāmakaraṇīyaṁ karonto mātucchāya taṁ vassikasāṭikaṁ saṅghassa dāpesi.</span><br />
</p>
<p id="mil6p1p2c5p1">
<span class="pali m-text">Yathā vā pana, mahārāja, kocideva puriso rañño upāyanaṁ āhareyya, taṁ rājā upāyanaṁ aññatarassa bhaṭassa vā balassa vā senāpatissa vā purohitassa vā dadeyya.</span><br />
</p>
<p id="mil6p1p2c5p2">
<span class="pali m-text">Api nu kho so, mahārāja, puriso tāvatakena upāyanapaṭilābhamattakena raññā adhiko nāma hoti visiṭṭho vā”ti?</span><br />
</p>
<p id="mil6p1p2c5p3">
<span class="pali m-text">“Na hi, bhante, rājabhattiko, bhante, so puriso rājūpajīvī, taṭṭhāne ṭhapento rājā upāyanaṁ detī”ti.</span><br />
</p>
<p id="mil6p1p2c5p4">
<span class="pali m-text">“Evameva kho, mahārāja, na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā, atha kho tathāgatabhattiko tathāgatūpajīvī.</span><br />
</p>
<p id="mil6p1p2c5p5">
<span class="pali m-text">Taṭṭhāne ṭhapento tathāgato saṅghassa vassikasāṭikaṁ dāpesi.</span><br />
</p>
<p id="mil6p1p2c6p1">
<span class="pali m-text">Api ca, mahārāja, tathāgatassa evaṁ ahosi ‘sabhāvapaṭipūjanīyo saṅgho, mama santakena saṅghaṁ paṭipūjessāmī’ti saṅghassa vassikasāṭikaṁ dāpesi, na, mahārāja, tathāgato attano yeva paṭipūjanaṁ vaṇṇeti, atha kho ye loke paṭipūjanārahā, tesampi tathāgato paṭipūjanaṁ vaṇṇeti.</span><br />
</p>
<p id="mil6p1p2c7p1">
<span class="pali m-text">Bhāsitampetaṁ, mahārāja, bhagavatā devātidevena majjhimanikāyavaralañchake dhammadāyādadhammapariyāye appicchappaṭipattiṁ pakittayamānena ‘asuyeva me purimo bhikkhu pujjataro ca pāsaṁsataro cā’ti.</span><br />
</p>
<p id="mil6p1p2c7p2">
<span class="pali m-text">Natthi, mahārāja, bhavesu koci satto tathāgatato dakkhiṇeyyo vā uttaro vā adhiko vā visiṭṭho vā, tathāgatova uttaro adhiko visiṭṭho.</span><br />
</p>
<p id="mil6p1p2c8p1">
<span class="pali m-text">Bhāsitampetaṁ, mahārāja, saṁyuttanikāyavare māṇavagāmikena devaputtena bhagavato purato ṭhatvā devamanussamajjhe—</span><br />
</p>
<p id="mil6p1p2c9p1">
<span class="pali m-text">‘Vipulo rājagahīyānaṁ,</span><br />
</p>
<p id="mil6p1p2c9p2">
<span class="pali m-text">giri seṭṭho pavuccati;</span><br />
</p>
<p id="mil6p1p2c9p3">
<span class="pali m-text">Seto himavataṁ seṭṭho,</span><br />
</p>
<p id="mil6p1p2c9p4">
<span class="pali m-text">ādicco aghagāminaṁ.</span><br />
</p>
<p id="mil6p1p2c10p1">
<span class="pali m-text">Samuddo udadhinaṁ seṭṭho,</span><br />
</p>
<p id="mil6p1p2c10p2">
<span class="pali m-text">nakkhattānañca candimā;</span><br />
</p>
<p id="mil6p1p2c10p3">
<span class="pali m-text">Sadevakassa lokassa,</span><br />
</p>
<p id="mil6p1p2c10p4">
<span class="pali m-text">buddho aggo pavuccatī’ti.</span><br />
</p>
<p id="mil6p1p2c11p1">
<span class="pali m-text">Tā kho panetā, mahārāja, māṇavagāmikena devaputtena gāthā sugītā na duggītā, subhāsitā na dubbhāsitā, anumatā ca bhagavatā, nanu, mahārāja, therenapi sāriputtena dhammasenāpatinā bhaṇitaṁ—</span><br />
</p>
<p id="mil6p1p2c12p1">
<span class="pali m-text">‘Eko manopasādo,</span><br />
</p>
<p id="mil6p1p2c12p2">
<span class="pali m-text">Saraṇagamanamañjalipaṇāmo vā;</span><br />
</p>
<p id="mil6p1p2c12p3">
<span class="pali m-text">Ussahate tārayituṁ,</span><br />
</p>
<p id="mil6p1p2c12p4">
<span class="pali m-text">Mārabalanisūdane buddhe’ti.</span><br />
</p>
<p id="mil6p1p2c13p1">
<span class="pali m-text">Bhagavatā ca bhaṇitaṁ devātidevena ‘ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.</span><br />
</p>
<p id="mil6p1p2c13p2">
<span class="pali m-text">Katamo ekapuggalo?</span><br />
</p>
<p id="mil6p1p2c13p3">
<span class="pali m-text">Tathāgato arahaṁ sammāsambuddho …pe…</span><br />
</p>
<p id="mil6p1p2c13p4">
<span class="pali m-text">devamanussānan’”ti.</span><br />
</p>
<p id="mil6p1p2c13p5">
<span class="pali m-text">“Sādhu, bhante nāgasena, evametaṁ tathā sampaṭicchāmī”ti.</span><br />
</p>
<p id="mil6p1p2c14p1">
<span class="pali m-text">Gotamivatthadānapañho dutiyo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0006p0001p0001.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0006p0001p0003.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>