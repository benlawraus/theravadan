<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; bv &raquo; Buddhavaṁsa | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/bvy003z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Buddhavaṁsa" />
  <meta name="twitter:title" content="Buddhavaṁsa" />
  <meta property="og:url" content="/pages/bvy003z.html" />
  <meta property="og:description" content="3. Dīpaṅkarabuddhavaṁsa “Tadā te bhojayitvāna, sasaṅghaṁ lokanāyakaṁ; Upagacchuṁ saraṇaṁ tassa, dīpaṅkarassa satthuno. Saraṇāgamane kañci, nivesesi tathāgato; Kañci pañcasu sīlesu, sīle dasavidhe paraṁ. Kassaci deti sāmaññaṁ, caturo phalamuttame; Kassaci asame dhamme, deti so paṭisambhidā. Kassaci varasamāpattiyo, Aṭṭha deti narāsabho; Tisso kassaci vijjāyo, Cha …" />
  <meta name="twitter:description" content="3. Dīpaṅkarabuddhavaṁsa “Tadā te bhojayitvāna, sasaṅghaṁ lokanāyakaṁ; Upagacchuṁ saraṇaṁ tassa, dīpaṅkarassa satthuno. Saraṇāgamane kañci, nivesesi tathāgato; Kañci pañcasu sīlesu, sīle dasavidhe paraṁ. Kassaci deti sāmaññaṁ, caturo phalamuttame; Kassaci asame dhamme, deti so paṭisambhidā. Kassaci varasamāpattiyo, Aṭṭha deti narāsabho; Tisso kassaci vijjāyo, Cha …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="/pages/ms-index.html">ms</a> &raquo;
            <a href="/pages/ms-sutta-index.html">sutta</a> &raquo;
            <a href="/pages/ms-sutta-kn-index.html">kn</a> &raquo;
            <a href="/pages/ms-sutta-kn-bv-index.html">bv</a> &raquo;
          </span>
          Buddhavaṁsa
        </h1>
<!-- content -->
<section id="dipankarabuddhavamsa">
<h2><a href="#dipankarabuddhavamsa">3. Dīpaṅkarabuddhavaṁsa</a></h2>
<p id="bv3c1p1">
<span class="pali m-text">“Tadā te bhojayitvāna,</span><br />
</p>
<p id="bv3c1p2">
<span class="pali m-text">sasaṅghaṁ lokanāyakaṁ;</span><br />
</p>
<p id="bv3c1p3">
<span class="pali m-text">Upagacchuṁ saraṇaṁ tassa,</span><br />
</p>
<p id="bv3c1p4">
<span class="pali m-text">dīpaṅkarassa satthuno.</span><br />
</p>
<p id="bv3c2p1">
<span class="pali m-text">Saraṇāgamane kañci,</span><br />
</p>
<p id="bv3c2p2">
<span class="pali m-text">nivesesi tathāgato;</span><br />
</p>
<p id="bv3c2p3">
<span class="pali m-text">Kañci pañcasu sīlesu,</span><br />
</p>
<p id="bv3c2p4">
<span class="pali m-text">sīle dasavidhe paraṁ.</span><br />
</p>
<p id="bv3c3p1">
<span class="pali m-text">Kassaci deti sāmaññaṁ,</span><br />
</p>
<p id="bv3c3p2">
<span class="pali m-text">caturo phalamuttame;</span><br />
</p>
<p id="bv3c3p3">
<span class="pali m-text">Kassaci asame dhamme,</span><br />
</p>
<p id="bv3c3p4">
<span class="pali m-text">deti so paṭisambhidā.</span><br />
</p>
<p id="bv3c4p1">
<span class="pali m-text">Kassaci varasamāpattiyo,</span><br />
</p>
<p id="bv3c4p2">
<span class="pali m-text">Aṭṭha deti narāsabho;</span><br />
</p>
<p id="bv3c4p3">
<span class="pali m-text">Tisso kassaci vijjāyo,</span><br />
</p>
<p id="bv3c4p4">
<span class="pali m-text">Chaḷabhiññā pavecchati.</span><br />
</p>
<p id="bv3c5p1">
<span class="pali m-text">Tena yogena janakāyaṁ,</span><br />
</p>
<p id="bv3c5p2">
<span class="pali m-text">ovadati mahāmuni;</span><br />
</p>
<p id="bv3c5p3">
<span class="pali m-text">Tena vitthārikaṁ āsi,</span><br />
</p>
<p id="bv3c5p4">
<span class="pali m-text">lokanāthassa sāsanaṁ.</span><br />
</p>
<p id="bv3c6p1">
<span class="pali m-text">Mahāhanusabhakkhandho,</span><br />
</p>
<p id="bv3c6p2">
<span class="pali m-text">dīpaṅkarassa nāmako;</span><br />
</p>
<p id="bv3c6p3">
<span class="pali m-text">Bahū jane tārayati,</span><br />
</p>
<p id="bv3c6p4">
<span class="pali m-text">parimoceti duggatiṁ.</span><br />
</p>
<p id="bv3c7p1">
<span class="pali m-text">Bodhaneyyaṁ janaṁ disvā,</span><br />
</p>
<p id="bv3c7p2">
<span class="pali m-text">satasahassepi yojane;</span><br />
</p>
<p id="bv3c7p3">
<span class="pali m-text">Khaṇena upagantvāna,</span><br />
</p>
<p id="bv3c7p4">
<span class="pali m-text">bodheti taṁ mahāmuni.</span><br />
</p>
<p id="bv3c8p1">
<span class="pali m-text">Paṭhamābhisamaye buddho,</span><br />
</p>
<p id="bv3c8p2">
<span class="pali m-text">koṭisatamabodhayi;</span><br />
</p>
<p id="bv3c8p3">
<span class="pali m-text">Dutiyābhisamaye nātho,</span><br />
</p>
<p id="bv3c8p4">
<span class="pali m-text">navutikoṭimabodhayi.</span><br />
</p>
<p id="bv3c9p1">
<span class="pali m-text">Yadā ca devabhavanamhi,</span><br />
</p>
<p id="bv3c9p2">
<span class="pali m-text">buddho dhammamadesayi;</span><br />
</p>
<p id="bv3c9p3">
<span class="pali m-text">Navutikoṭisahassānaṁ,</span><br />
</p>
<p id="bv3c9p4">
<span class="pali m-text">tatiyābhisamayo ahu.</span><br />
</p>
<p id="bv3c10p1">
<span class="pali m-text">Sannipātā tayo āsuṁ,</span><br />
</p>
<p id="bv3c10p2">
<span class="pali m-text">dīpaṅkarassa satthuno;</span><br />
</p>
<p id="bv3c10p3">
<span class="pali m-text">Koṭisatasahassānaṁ,</span><br />
</p>
<p id="bv3c10p4">
<span class="pali m-text">paṭhamo āsi samāgamo.</span><br />
</p>
<p id="bv3c11p1">
<span class="pali m-text">Puna nāradakūṭamhi,</span><br />
</p>
<p id="bv3c11p2">
<span class="pali m-text">pavivekagate jine;</span><br />
</p>
<p id="bv3c11p3">
<span class="pali m-text">Khīṇāsavā vītamalā,</span><br />
</p>
<p id="bv3c11p4">
<span class="pali m-text">samiṁsu satakoṭiyo.</span><br />
</p>
<p id="bv3c12p1">
<span class="pali m-text">Yamhi kāle mahāvīro,</span><br />
</p>
<p id="bv3c12p2">
<span class="pali m-text">sudassanasiluccaye;</span><br />
</p>
<p id="bv3c12p3">
<span class="pali m-text">Navakoṭisahassehi,</span><br />
</p>
<p id="bv3c12p4">
<span class="pali m-text">pavāresi mahāmuni.</span><br />
</p>
<p id="bv3c13p1">
<span class="pali m-text">Dasavīsasahassānaṁ,</span><br />
</p>
<p id="bv3c13p2">
<span class="pali m-text">dhammābhisamayo ahu;</span><br />
</p>
<p id="bv3c13p3">
<span class="pali m-text">Ekadvinnaṁ abhisamayā,</span><br />
</p>
<p id="bv3c13p4">
<span class="pali m-text">gaṇanāto asaṅkhiyā.</span><br />
</p>
<p id="bv3c14p1">
<span class="pali m-text">Vitthārikaṁ bāhujaññaṁ,</span><br />
</p>
<p id="bv3c14p2">
<span class="pali m-text">iddhaṁ phītaṁ ahū tadā;</span><br />
</p>
<p id="bv3c14p3">
<span class="pali m-text">Dīpaṅkarassa bhagavato,</span><br />
</p>
<p id="bv3c14p4">
<span class="pali m-text">sāsanaṁ suvisodhitaṁ.</span><br />
</p>
<p id="bv3c15p1">
<span class="pali m-text">Cattāri satasahassāni,</span><br />
</p>
<p id="bv3c15p2">
<span class="pali m-text">chaḷabhiññā mahiddhikā;</span><br />
</p>
<p id="bv3c15p3">
<span class="pali m-text">Dīpaṅkaraṁ lokaviduṁ,</span><br />
</p>
<p id="bv3c15p4">
<span class="pali m-text">parivārenti sabbadā.</span><br />
</p>
<p id="bv3c16p1">
<span class="pali m-text">Ye keci tena samayena,</span><br />
</p>
<p id="bv3c16p2">
<span class="pali m-text">jahanti mānusaṁ bhavaṁ;</span><br />
</p>
<p id="bv3c16p3">
<span class="pali m-text">Apattamānasā sekhā,</span><br />
</p>
<p id="bv3c16p4">
<span class="pali m-text">garahitā bhavanti te.</span><br />
</p>
<p id="bv3c17p1">
<span class="pali m-text">Supupphitaṁ pāvacanaṁ,</span><br />
</p>
<p id="bv3c17p2">
<span class="pali m-text">arahantehi tādihi;</span><br />
</p>
<p id="bv3c17p3">
<span class="pali m-text">Khīṇāsavehi vimalehi,</span><br />
</p>
<p id="bv3c17p4">
<span class="pali m-text">upasobhati sabbadā.</span><br />
</p>
<p id="bv3c18p1">
<span class="pali m-text">Nagaraṁ rammavatī nāma,</span><br />
</p>
<p id="bv3c18p2">
<span class="pali m-text">sudevo nāma khattiyo;</span><br />
</p>
<p id="bv3c18p3">
<span class="pali m-text">Sumedhā nāma janikā,</span><br />
</p>
<p id="bv3c18p4">
<span class="pali m-text">dīpaṅkarassa satthuno.</span><br />
</p>
<p id="bv3c19p1">
<span class="pali m-text">Dasavassasahassāni,</span><br />
</p>
<p id="bv3c19p2">
<span class="pali m-text">agāraṁ ajjha so vasi;</span><br />
</p>
<p id="bv3c19p3">
<span class="pali m-text">Haṁsā koñcā mayūrā ca,</span><br />
</p>
<p id="bv3c19p4">
<span class="pali m-text">tayo pāsādamuttamā.</span><br />
</p>
<p id="bv3c20p1">
<span class="pali m-text">Tīṇi satasahassāni,</span><br />
</p>
<p id="bv3c20p2">
<span class="pali m-text">nāriyo samalaṅkatā;</span><br />
</p>
<p id="bv3c20p3">
<span class="pali m-text">Padumā nāma sā nārī,</span><br />
</p>
<p id="bv3c20p4">
<span class="pali m-text">usabhakkhandho atrajo.</span><br />
</p>
<p id="bv3c21p1">
<span class="pali m-text">Nimitte caturo disvā,</span><br />
</p>
<p id="bv3c21p2">
<span class="pali m-text">hatthiyānena nikkhami;</span><br />
</p>
<p id="bv3c21p3">
<span class="pali m-text">Anūnadasamāsāni,</span><br />
</p>
<p id="bv3c21p4">
<span class="pali m-text">padhāne padahī jino.</span><br />
</p>
<p id="bv3c22p1">
<span class="pali m-text">Padhānacāraṁ caritvāna,</span><br />
</p>
<p id="bv3c22p2">
<span class="pali m-text">abujjhi mānasaṁ muni;</span><br />
</p>
<p id="bv3c22p3">
<span class="pali m-text">Brahmunā yācito santo,</span><br />
</p>
<p id="bv3c22p4">
<span class="pali m-text">dīpaṅkaro mahāmuni.</span><br />
</p>
<p id="bv3c23p1">
<span class="pali m-text">Vatti cakkaṁ mahāvīro,</span><br />
</p>
<p id="bv3c23p2">
<span class="pali m-text">nandārāme sirīghare;</span><br />
</p>
<p id="bv3c23p3">
<span class="pali m-text">Nisinno sirīsamūlamhi,</span><br />
</p>
<p id="bv3c23p4">
<span class="pali m-text">akā titthiyamaddanaṁ.</span><br />
</p>
<p id="bv3c24p1">
<span class="pali m-text">Sumaṅgalo ca tisso ca,</span><br />
</p>
<p id="bv3c24p2">
<span class="pali m-text">ahesuṁ aggasāvakā;</span><br />
</p>
<p id="bv3c24p3">
<span class="pali m-text">Sāgato nāmupaṭṭhāko,</span><br />
</p>
<p id="bv3c24p4">
<span class="pali m-text">dīpaṅkarassa satthuno.</span><br />
</p>
<p id="bv3c25p1">
<span class="pali m-text">Nandā ceva sunandā ca,</span><br />
</p>
<p id="bv3c25p2">
<span class="pali m-text">ahesuṁ aggasāvikā;</span><br />
</p>
<p id="bv3c25p3">
<span class="pali m-text">Bodhi tassa bhagavato,</span><br />
</p>
<p id="bv3c25p4">
<span class="pali m-text">pipphalīti pavuccati.</span><br />
</p>
<p id="bv3c26p1">
<span class="pali m-text">Tapussabhallikā nāma,</span><br />
</p>
<p id="bv3c26p2">
<span class="pali m-text">ahesuṁ aggupaṭṭhakā;</span><br />
</p>
<p id="bv3c26p3">
<span class="pali m-text">Sirimā koṇā upaṭṭhikā,</span><br />
</p>
<p id="bv3c26p4">
<span class="pali m-text">dīpaṅkarassa satthuno.</span><br />
</p>
<p id="bv3c27p1">
<span class="pali m-text">Asītihatthamubbedho,</span><br />
</p>
<p id="bv3c27p2">
<span class="pali m-text">dīpaṅkaro mahāmuni;</span><br />
</p>
<p id="bv3c27p3">
<span class="pali m-text">Sobhati dīparukkhova,</span><br />
</p>
<p id="bv3c27p4">
<span class="pali m-text">sālarājāva phullito.</span><br />
</p>
<p id="bv3c28p1">
<span class="pali m-text">Satasahassavassāni,</span><br />
</p>
<p id="bv3c28p2">
<span class="pali m-text">āyu tassa mahesino;</span><br />
</p>
<p id="bv3c28p3">
<span class="pali m-text">Tāvatā tiṭṭhamāno so,</span><br />
</p>
<p id="bv3c28p4">
<span class="pali m-text">tāresi janataṁ bahuṁ.</span><br />
</p>
<p id="bv3c29p1">
<span class="pali m-text">Jotayitvāna saddhammaṁ,</span><br />
</p>
<p id="bv3c29p2">
<span class="pali m-text">santāretvā mahājanaṁ;</span><br />
</p>
<p id="bv3c29p3">
<span class="pali m-text">Jalitvā aggikkhandhova,</span><br />
</p>
<p id="bv3c29p4">
<span class="pali m-text">nibbuto so sasāvako.</span><br />
</p>
<p id="bv3c30p1">
<span class="pali m-text">Sā ca iddhi so ca yaso,</span><br />
</p>
<p id="bv3c30p2">
<span class="pali m-text">Tāni ca pādesu cakkaratanāni;</span><br />
</p>
<p id="bv3c30p3">
<span class="pali m-text">Sabbaṁ tamantarahitaṁ,</span><br />
</p>
<p id="bv3c30p4">
<span class="pali m-text">Nanu rittā sabbasaṅkhārā.</span><br />
</p>
<p id="bv3c31p1">
<span class="pali m-text">Dīpaṅkaro jino satthā,</span><br />
</p>
<p id="bv3c31p2">
<span class="pali m-text">Nandārāmamhi nibbuto;</span><br />
</p>
<p id="bv3c31p3">
<span class="pali m-text">Tatthevassa jinathūpo,</span><br />
</p>
<p id="bv3c31p4">
<span class="pali m-text">Chattiṁsubbedhayojano”ti.</span><br />
</p>
<p id="bv3c32p1">
<span class="pali m-text">Dīpaṅkarassa bhagavato vaṁso paṭhamo.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>