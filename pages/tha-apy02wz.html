<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/tha-apy02wz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://www.theravadan.org/pages/tha-apy02wz.html" />
  <meta property="og:description" content="Nāgasamālavagga 10 Tipadumiyattheraapadāna “Padumuttaro nāma jino, sabbadhammāna pāragū; Danto dantaparivuto, nagarā nikkhamī tadā. Nagare haṁsavatiyaṁ, ahosiṁ māliko tadā; Yaṁ tattha uttamaṁ tīṇi, padmapupphāni aggahiṁ. ‘Addasaṁ virajaṁ buddhaṁ, paṭimaggantarāpaṇe; Saha disvāna sambuddhaṁ, evaṁ cintesahaṁ tadā. Kiṁ me imehi pupphehi, rañño upanitehi me; Gāmaṁ vā gāmakhettaṁ vā, sahassa …" />
  <meta name="twitter:description" content="Nāgasamālavagga 10 Tipadumiyattheraapadāna “Padumuttaro nāma jino, sabbadhammāna pāragū; Danto dantaparivuto, nagarā nikkhamī tadā. Nagare haṁsavatiyaṁ, ahosiṁ māliko tadā; Yaṁ tattha uttamaṁ tīṇi, padmapupphāni aggahiṁ. ‘Addasaṁ virajaṁ buddhaṁ, paṭimaggantarāpaṇe; Saha disvāna sambuddhaṁ, evaṁ cintesahaṁ tadā. Kiṁ me imehi pupphehi, rañño upanitehi me; Gāmaṁ vā gāmakhettaṁ vā, sahassa …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="nagasamalavagga">
<h2><a href="#nagasamalavagga">Nāgasamālavagga</a></h2>
<section id="tipadumiyattheraapadana">
<h3><a href="#tipadumiyattheraapadana">10 Tipadumiyattheraapadāna</a></h3>
<p id="tha-ap82c1p1">
<span class="m-text m-primary">“Padumuttaro nāma jino,</span><br />
</p>
<p id="tha-ap82c1p2">
<span class="m-text m-primary">sabbadhammāna pāragū;</span><br />
</p>
<p id="tha-ap82c1p3">
<span class="m-text m-primary">Danto dantaparivuto,</span><br />
</p>
<p id="tha-ap82c1p4">
<span class="m-text m-primary">nagarā nikkhamī tadā.</span><br />
</p>
<p id="tha-ap82c2p1">
<span class="m-text m-primary">Nagare haṁsavatiyaṁ,</span><br />
</p>
<p id="tha-ap82c2p2">
<span class="m-text m-primary">ahosiṁ māliko tadā;</span><br />
</p>
<p id="tha-ap82c2p3">
<span class="m-text m-primary">Yaṁ tattha uttamaṁ tīṇi,</span><br />
</p>
<p id="tha-ap82c2p4">
<span class="m-text m-primary">padmapupphāni aggahiṁ.</span><br />
</p>
<p id="tha-ap82c3p1">
<span class="m-text m-primary">‘Addasaṁ virajaṁ buddhaṁ,</span><br />
</p>
<p id="tha-ap82c3p2">
<span class="m-text m-primary">paṭimaggantarāpaṇe;</span><br />
</p>
<p id="tha-ap82c3p3">
<span class="m-text m-primary">Saha disvāna sambuddhaṁ,</span><br />
</p>
<p id="tha-ap82c3p4">
<span class="m-text m-primary">evaṁ cintesahaṁ tadā.</span><br />
</p>
<p id="tha-ap82c4p1">
<span class="m-text m-primary">Kiṁ me imehi pupphehi,</span><br />
</p>
<p id="tha-ap82c4p2">
<span class="m-text m-primary">rañño upanitehi me;</span><br />
</p>
<p id="tha-ap82c4p3">
<span class="m-text m-primary">Gāmaṁ vā gāmakhettaṁ vā,</span><br />
</p>
<p id="tha-ap82c4p4">
<span class="m-text m-primary">sahassaṁ vā labheyyahaṁ.</span><br />
</p>
<p id="tha-ap82c5p1">
<span class="m-text m-primary">Adantadamanaṁ vīraṁ,</span><br />
</p>
<p id="tha-ap82c5p2">
<span class="m-text m-primary">sabbasattasukhāvahaṁ;</span><br />
</p>
<p id="tha-ap82c5p3">
<span class="m-text m-primary">Lokanāthaṁ pūjayitvā,</span><br />
</p>
<p id="tha-ap82c5p4">
<span class="m-text m-primary">lacchāmi amataṁ dhanaṁ’.</span><br />
</p>
<p id="tha-ap82c6p1">
<span class="m-text m-primary">Evāhaṁ cintayitvāna,</span><br />
</p>
<p id="tha-ap82c6p2">
<span class="m-text m-primary">sakaṁ cittaṁ pasādayiṁ;</span><br />
</p>
<p id="tha-ap82c6p3">
<span class="m-text m-primary">Tīṇi lohitake gayha,</span><br />
</p>
<p id="tha-ap82c6p4">
<span class="m-text m-primary">ākāse ukkhipiṁ tadā.</span><br />
</p>
<p id="tha-ap82c7p1">
<span class="m-text m-primary">Mayā ukkhittamattamhi,</span><br />
</p>
<p id="tha-ap82c7p2">
<span class="m-text m-primary">ākāse patthariṁsu te;</span><br />
</p>
<p id="tha-ap82c7p3">
<span class="m-text m-primary">Dhāriṁsu matthake tattha,</span><br />
</p>
<p id="tha-ap82c7p4">
<span class="m-text m-primary">uddhaṁvaṇṭā adhomukhā.</span><br />
</p>
<p id="tha-ap82c8p1">
<span class="m-text m-primary">Ye keci manujā disvā,</span><br />
</p>
<p id="tha-ap82c8p2">
<span class="m-text m-primary">ukkuṭṭhiṁ sampavattayuṁ;</span><br />
</p>
<p id="tha-ap82c8p3">
<span class="m-text m-primary">Devatā antalikkhamhi,</span><br />
</p>
<p id="tha-ap82c8p4">
<span class="m-text m-primary">sādhukāraṁ pavattayuṁ.</span><br />
</p>
<p id="tha-ap82c9p1">
<span class="m-text m-primary">Accheraṁ loke uppannaṁ,</span><br />
</p>
<p id="tha-ap82c9p2">
<span class="m-text m-primary">buddhaseṭṭhassa vāhasā;</span><br />
</p>
<p id="tha-ap82c9p3">
<span class="m-text m-primary">Sabbe dhammaṁ suṇissāma,</span><br />
</p>
<p id="tha-ap82c9p4">
<span class="m-text m-primary">pupphānaṁ vāhasā mayaṁ.</span><br />
</p>
<p id="tha-ap82c10p1">
<span class="m-text m-primary">Padumuttaro lokavidū,</span><br />
</p>
<p id="tha-ap82c10p2">
<span class="m-text m-primary">āhutīnaṁ paṭiggaho;</span><br />
</p>
<p id="tha-ap82c10p3">
<span class="m-text m-primary">Vīthiyañhi ṭhito santo,</span><br />
</p>
<p id="tha-ap82c10p4">
<span class="m-text m-primary">imā gāthā abhāsatha.</span><br />
</p>
<p id="tha-ap82c11p1">
<span class="m-text m-primary">‘Yo so buddhaṁ apūjesi,</span><br />
</p>
<p id="tha-ap82c11p2">
<span class="m-text m-primary">rattapadmehi māṇavo;</span><br />
</p>
<p id="tha-ap82c11p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap82c11p4">
<span class="m-text m-primary">suṇātha mama bhāsato.</span><br />
</p>
<p id="tha-ap82c12p1">
<span class="m-text m-primary">Tiṁsakappasahassāni,</span><br />
</p>
<p id="tha-ap82c12p2">
<span class="m-text m-primary">devaloke ramissati;</span><br />
</p>
<p id="tha-ap82c12p3">
<span class="m-text m-primary">Tiṁsakappāni devindo,</span><br />
</p>
<p id="tha-ap82c12p4">
<span class="m-text m-primary">devarajjaṁ karissati.</span><br />
</p>
<p id="tha-ap82c13p1">
<span class="m-text m-primary">Mahāvitthārikaṁ nāma,</span><br />
</p>
<p id="tha-ap82c13p2">
<span class="m-text m-primary">byamhaṁ hessati tāvade;</span><br />
</p>
<p id="tha-ap82c13p3">
<span class="m-text m-primary">Tiyojanasatubbiddhaṁ,</span><br />
</p>
<p id="tha-ap82c13p4">
<span class="m-text m-primary">diyaḍḍhasatavitthataṁ.</span><br />
</p>
<p id="tha-ap82c14p1">
<span class="m-text m-primary">Cattārisatasahassāni,</span><br />
</p>
<p id="tha-ap82c14p2">
<span class="m-text m-primary">niyyūhā ca sumāpitā;</span><br />
</p>
<p id="tha-ap82c14p3">
<span class="m-text m-primary">Kūṭāgāravarūpetā,</span><br />
</p>
<p id="tha-ap82c14p4">
<span class="m-text m-primary">mahāsayanamaṇḍitā.</span><br />
</p>
<p id="tha-ap82c15p1">
<span class="m-text m-primary">Koṭisatasahassiyo,</span><br />
</p>
<p id="tha-ap82c15p2">
<span class="m-text m-primary">parivāressanti accharā;</span><br />
</p>
<p id="tha-ap82c15p3">
<span class="m-text m-primary">Kusalā naccagītassa,</span><br />
</p>
<p id="tha-ap82c15p4">
<span class="m-text m-primary">vāditepi padakkhiṇā.</span><br />
</p>
<p id="tha-ap82c16p1">
<span class="m-text m-primary">Etādise byamhavare,</span><br />
</p>
<p id="tha-ap82c16p2">
<span class="m-text m-primary">nārīgaṇasamākule;</span><br />
</p>
<p id="tha-ap82c16p3">
<span class="m-text m-primary">Vassissati pupphavasso,</span><br />
</p>
<p id="tha-ap82c16p4">
<span class="m-text m-primary">dibbo lohitako sadā.</span><br />
</p>
<p id="tha-ap82c17p1">
<span class="m-text m-primary">Bhittikhīle nāgadante,</span><br />
</p>
<p id="tha-ap82c17p2">
<span class="m-text m-primary">dvārabāhāya toraṇe;</span><br />
</p>
<p id="tha-ap82c17p3">
<span class="m-text m-primary">Cakkamattā lohitakā,</span><br />
</p>
<p id="tha-ap82c17p4">
<span class="m-text m-primary">olambissanti tāvade.</span><br />
</p>
<p id="tha-ap82c18p1">
<span class="m-text m-primary">Pattena pattasañchanne,</span><br />
</p>
<p id="tha-ap82c18p2">
<span class="m-text m-primary">antobyamhavare imaṁ;</span><br />
</p>
<p id="tha-ap82c18p3">
<span class="m-text m-primary">Attharitvā pārupitvā,</span><br />
</p>
<p id="tha-ap82c18p4">
<span class="m-text m-primary">tuvaṭṭissanti tāvade.</span><br />
</p>
<p id="tha-ap82c19p1">
<span class="m-text m-primary">Bhavanaṁ parivāretvā,</span><br />
</p>
<p id="tha-ap82c19p2">
<span class="m-text m-primary">samantā satayojane;</span><br />
</p>
<p id="tha-ap82c19p3">
<span class="m-text m-primary">Tepi padmā lohitakā,</span><br />
</p>
<p id="tha-ap82c19p4">
<span class="m-text m-primary">dibbagandhaṁ pavāyare.</span><br />
</p>
<p id="tha-ap82c20p1">
<span class="m-text m-primary">Pañcasattatikkhattuñca,</span><br />
</p>
<p id="tha-ap82c20p2">
<span class="m-text m-primary">cakkavattī bhavissati;</span><br />
</p>
<p id="tha-ap82c20p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap82c20p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap82c21p1">
<span class="m-text m-primary">Sampattiyo duve bhutvā,</span><br />
</p>
<p id="tha-ap82c21p2">
<span class="m-text m-primary">anīti anupaddavo;</span><br />
</p>
<p id="tha-ap82c21p3">
<span class="m-text m-primary">Sampatte pariyosāne,</span><br />
</p>
<p id="tha-ap82c21p4">
<span class="m-text m-primary">nibbānaṁ pāpuṇissati’.</span><br />
</p>
<p id="tha-ap82c22p1">
<span class="m-text m-primary">Sudiṭṭho vata me buddho,</span><br />
</p>
<p id="tha-ap82c22p2">
<span class="m-text m-primary">vāṇijjaṁ supayojitaṁ;</span><br />
</p>
<p id="tha-ap82c22p3">
<span class="m-text m-primary">Padmāni tīṇi pūjetvā,</span><br />
</p>
<p id="tha-ap82c22p4">
<span class="m-text m-primary">anubhosiṁ tisampadā.</span><br />
</p>
<p id="tha-ap82c23p1">
<span class="m-text m-primary">Ajja me dhammappattassa,</span><br />
</p>
<p id="tha-ap82c23p2">
<span class="m-text m-primary">vippamuttassa sabbaso;</span><br />
</p>
<p id="tha-ap82c23p3">
<span class="m-text m-primary">Supupphitaṁ lohitakaṁ,</span><br />
</p>
<p id="tha-ap82c23p4">
<span class="m-text m-primary">dhārayissati matthake.</span><br />
</p>
<p id="tha-ap82c24p1">
<span class="m-text m-primary">Mama kammaṁ kathentassa,</span><br />
</p>
<p id="tha-ap82c24p2">
<span class="m-text m-primary">padumuttarasatthuno;</span><br />
</p>
<p id="tha-ap82c24p3">
<span class="m-text m-primary">Satapāṇasahassānaṁ,</span><br />
</p>
<p id="tha-ap82c24p4">
<span class="m-text m-primary">dhammābhisamayo ahu.</span><br />
</p>
<p id="tha-ap82c25p1">
<span class="m-text m-primary">Satasahassito kappe,</span><br />
</p>
<p id="tha-ap82c25p2">
<span class="m-text m-primary">yaṁ buddhamabhipūjayiṁ;</span><br />
</p>
<p id="tha-ap82c25p3">
<span class="m-text m-primary">Duggatiṁ nābhijānāmi,</span><br />
</p>
<p id="tha-ap82c25p4">
<span class="m-text m-primary">tipadumānidaṁ phalaṁ.</span><br />
</p>
<p id="tha-ap82c26p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap82c26p2">
<span class="m-text m-primary">bhavā sabbe samūhatā;</span><br />
</p>
<p id="tha-ap82c26p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap82c26p4">
<span class="m-text m-primary">natthi dāni punabbhavo.</span><br />
</p>
<p id="tha-ap82c27p1">
<span class="m-text m-primary">Paṭisambhidā catasso,</span><br />
</p>
<p id="tha-ap82c27p2">
<span class="m-text m-primary">…pe…</span><br />
</p>
<p id="tha-ap82c27p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap82c28p1">
<span class="m-text m-primary">Itthaṁ sudaṁ āyasmā tipadumiyo thero imā gāthāyo abhāsitthāti.</span><br />
</p>
<p id="tha-ap82c29p1">
<span class="m-text m-primary">Tipadumiyattherassāpadānaṁ dasamaṁ.</span><br />
</p>
<p id="tha-ap82c30p1">
<span class="m-text m-primary">Nāgasamālavaggo aṭṭhamo.</span><br />
</p>
<p id="tha-ap82c31p1">
<span class="m-text m-primary">Tassuddānaṁ</span><br />
</p>
<p id="tha-ap82c32p1">
<span class="m-text m-primary">Nāgasamālo padasaññī,</span><br />
</p>
<p id="tha-ap82c32p2">
<span class="m-text m-primary">saññakāluvadāyako;</span><br />
</p>
<p id="tha-ap82c32p3">
<span class="m-text m-primary">Ekasaññī tiṇasanthāro,</span><br />
</p>
<p id="tha-ap82c32p4">
<span class="m-text m-primary">sūcipāṭalipupphiyo;</span><br />
</p>
<p id="tha-ap82c32p5">
<span class="m-text m-primary">Ṭhitañjalī tipadumī,</span><br />
</p>
<p id="tha-ap82c32p6">
<span class="m-text m-primary">gāthāyo pañcasattati.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>