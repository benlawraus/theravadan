<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; tha-ap &raquo; Therāpadāna | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/tha-apy0gkz.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Therāpadāna" />
  <meta name="twitter:title" content="Therāpadāna" />
  <meta property="og:url" content="https://theravadan.org/pages/tha-apy0gkz.html" />
  <meta property="og:description" content="Metteyyavagga 7. Hemakattheraapadāna “Pabbhārakūṭaṁ nissāya, anomo nāma tāpaso; Assamaṁ sukataṁ katvā, paṇṇasāle vasī tadā. Siddhaṁ tassa tapo kammaṁ, siddhipatto sake bale; Sakasāmaññavikkanto, ātāpī nipako muni. Visārado sasamaye, paravāde ca kovido; Paṭṭho bhūmantalikkhamhi, uppātamhi ca kovido. Vītasoko nirārambho, appāhāro alolupo; Lābhālābhena santuṭṭho, jhāyī jhānarato muni. Piyadassī nāma …" />
  <meta name="twitter:description" content="Metteyyavagga 7. Hemakattheraapadāna “Pabbhārakūṭaṁ nissāya, anomo nāma tāpaso; Assamaṁ sukataṁ katvā, paṇṇasāle vasī tadā. Siddhaṁ tassa tapo kammaṁ, siddhipatto sake bale; Sakasāmaññavikkanto, ātāpī nipako muni. Visārado sasamaye, paravāde ca kovido; Paṭṭho bhūmantalikkhamhi, uppātamhi ca kovido. Vītasoko nirārambho, appāhāro alolupo; Lābhālābhena santuṭṭho, jhāyī jhānarato muni. Piyadassī nāma …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-tha-ap-index.html">tha-ap</a> &raquo;
          </span>
          Therāpadāna
        </h1>
<!-- content -->
<section id="metteyyavagga">
<h2><a href="#metteyyavagga">Metteyyavagga</a></h2>
<section id="hemakattheraapadana">
<h3><a href="#hemakattheraapadana">7. Hemakattheraapadāna</a></h3>
<p id="tha-ap409c1p1">
<span class="m-text m-primary">“Pabbhārakūṭaṁ nissāya,</span><br />
</p>
<p id="tha-ap409c1p2">
<span class="m-text m-primary">anomo nāma tāpaso;</span><br />
</p>
<p id="tha-ap409c1p3">
<span class="m-text m-primary">Assamaṁ sukataṁ katvā,</span><br />
</p>
<p id="tha-ap409c1p4">
<span class="m-text m-primary">paṇṇasāle vasī tadā.</span><br />
</p>
<p id="tha-ap409c2p1">
<span class="m-text m-primary">Siddhaṁ tassa tapo kammaṁ,</span><br />
</p>
<p id="tha-ap409c2p2">
<span class="m-text m-primary">siddhipatto sake bale;</span><br />
</p>
<p id="tha-ap409c2p3">
<span class="m-text m-primary">Sakasāmaññavikkanto,</span><br />
</p>
<p id="tha-ap409c2p4">
<span class="m-text m-primary">ātāpī nipako muni.</span><br />
</p>
<p id="tha-ap409c3p1">
<span class="m-text m-primary">Visārado sasamaye,</span><br />
</p>
<p id="tha-ap409c3p2">
<span class="m-text m-primary">paravāde ca kovido;</span><br />
</p>
<p id="tha-ap409c3p3">
<span class="m-text m-primary">Paṭṭho bhūmantalikkhamhi,</span><br />
</p>
<p id="tha-ap409c3p4">
<span class="m-text m-primary">uppātamhi ca kovido.</span><br />
</p>
<p id="tha-ap409c4p1">
<span class="m-text m-primary">Vītasoko nirārambho,</span><br />
</p>
<p id="tha-ap409c4p2">
<span class="m-text m-primary">appāhāro alolupo;</span><br />
</p>
<p id="tha-ap409c4p3">
<span class="m-text m-primary">Lābhālābhena santuṭṭho,</span><br />
</p>
<p id="tha-ap409c4p4">
<span class="m-text m-primary">jhāyī jhānarato muni.</span><br />
</p>
<p id="tha-ap409c5p1">
<span class="m-text m-primary">Piyadassī nāma sambuddho,</span><br />
</p>
<p id="tha-ap409c5p2">
<span class="m-text m-primary">aggo kāruṇiko muni;</span><br />
</p>
<p id="tha-ap409c5p3">
<span class="m-text m-primary">Satte tāretukāmo so,</span><br />
</p>
<p id="tha-ap409c5p4">
<span class="m-text m-primary">karuṇāya pharī tadā.</span><br />
</p>
<p id="tha-ap409c6p1">
<span class="m-text m-primary">Bodhaneyyaṁ janaṁ disvā,</span><br />
</p>
<p id="tha-ap409c6p2">
<span class="m-text m-primary">piyadassī mahāmuni;</span><br />
</p>
<p id="tha-ap409c6p3">
<span class="m-text m-primary">Cakkavāḷasahassampi,</span><br />
</p>
<p id="tha-ap409c6p4">
<span class="m-text m-primary">gantvā ovadate muni.</span><br />
</p>
<p id="tha-ap409c7p1">
<span class="m-text m-primary">Mamuddharitukāmo so,</span><br />
</p>
<p id="tha-ap409c7p2">
<span class="m-text m-primary">mamassamamupāgami;</span><br />
</p>
<p id="tha-ap409c7p3">
<span class="m-text m-primary">Na diṭṭho me jino pubbe,</span><br />
</p>
<p id="tha-ap409c7p4">
<span class="m-text m-primary">na sutopi ca kassaci.</span><br />
</p>
<p id="tha-ap409c8p1">
<span class="m-text m-primary">Uppātā supinā mayhaṁ,</span><br />
</p>
<p id="tha-ap409c8p2">
<span class="m-text m-primary">lakkhaṇā suppakāsitā;</span><br />
</p>
<p id="tha-ap409c8p3">
<span class="m-text m-primary">Paṭṭho bhūmantalikkhamhi,</span><br />
</p>
<p id="tha-ap409c8p4">
<span class="m-text m-primary">nakkhattapadakovido.</span><br />
</p>
<p id="tha-ap409c9p1">
<span class="m-text m-primary">Sohaṁ buddhassa sutvāna,</span><br />
</p>
<p id="tha-ap409c9p2">
<span class="m-text m-primary">tattha cittaṁ pasādayiṁ;</span><br />
</p>
<p id="tha-ap409c9p3">
<span class="m-text m-primary">Tiṭṭhanto vā nisinno vā,</span><br />
</p>
<p id="tha-ap409c9p4">
<span class="m-text m-primary">sarāmi niccakālikaṁ.</span><br />
</p>
<p id="tha-ap409c10p1">
<span class="m-text m-primary">Mayi evaṁ sarantamhi,</span><br />
</p>
<p id="tha-ap409c10p2">
<span class="m-text m-primary">bhagavāpi anussari;</span><br />
</p>
<p id="tha-ap409c10p3">
<span class="m-text m-primary">Buddhaṁ anussarantassa,</span><br />
</p>
<p id="tha-ap409c10p4">
<span class="m-text m-primary">pīti me hoti tāvade.</span><br />
</p>
<p id="tha-ap409c11p1">
<span class="m-text m-primary">Kālañca punarāgamma,</span><br />
</p>
<p id="tha-ap409c11p2">
<span class="m-text m-primary">upesi maṁ mahāmuni;</span><br />
</p>
<p id="tha-ap409c11p3">
<span class="m-text m-primary">Sampattepi na jānāmi,</span><br />
</p>
<p id="tha-ap409c11p4">
<span class="m-text m-primary">ayaṁ buddho mahāmuni.</span><br />
</p>
<p id="tha-ap409c12p1">
<span class="m-text m-primary">Anukampako kāruṇiko,</span><br />
</p>
<p id="tha-ap409c12p2">
<span class="m-text m-primary">piyadassī mahāmuni;</span><br />
</p>
<p id="tha-ap409c12p3">
<span class="m-text m-primary">Sañjānāpesi attānaṁ,</span><br />
</p>
<p id="tha-ap409c12p4">
<span class="m-text m-primary">‘ahaṁ buddho sadevake’.</span><br />
</p>
<p id="tha-ap409c13p1">
<span class="m-text m-primary">Sañjānitvāna sambuddhaṁ,</span><br />
</p>
<p id="tha-ap409c13p2">
<span class="m-text m-primary">piyadassiṁ mahāmuniṁ;</span><br />
</p>
<p id="tha-ap409c13p3">
<span class="m-text m-primary">Sakaṁ cittaṁ pasādetvā,</span><br />
</p>
<p id="tha-ap409c13p4">
<span class="m-text m-primary">idaṁ vacanamabraviṁ.</span><br />
</p>
<p id="tha-ap409c14p1">
<span class="m-text m-primary">‘Aññe pīṭhe ca pallaṅke,</span><br />
</p>
<p id="tha-ap409c14p2">
<span class="m-text m-primary">āsandīsu nisīdare;</span><br />
</p>
<p id="tha-ap409c14p3">
<span class="m-text m-primary">Tuvampi sabbadassāvī,</span><br />
</p>
<p id="tha-ap409c14p4">
<span class="m-text m-primary">nisīda ratanāsane’.</span><br />
</p>
<p id="tha-ap409c15p1">
<span class="m-text m-primary">Sabbaratanamayaṁ pīṭhaṁ,</span><br />
</p>
<p id="tha-ap409c15p2">
<span class="m-text m-primary">nimminitvāna tāvade;</span><br />
</p>
<p id="tha-ap409c15p3">
<span class="m-text m-primary">Piyadassissa munino,</span><br />
</p>
<p id="tha-ap409c15p4">
<span class="m-text m-primary">adāsiṁ iddhinimmitaṁ.</span><br />
</p>
<p id="tha-ap409c16p1">
<span class="m-text m-primary">Ratane ca nisinnassa,</span><br />
</p>
<p id="tha-ap409c16p2">
<span class="m-text m-primary">pīṭhake iddhinimmite;</span><br />
</p>
<p id="tha-ap409c16p3">
<span class="m-text m-primary">Kumbhamattaṁ jambuphalaṁ,</span><br />
</p>
<p id="tha-ap409c16p4">
<span class="m-text m-primary">adāsiṁ tāvade ahaṁ.</span><br />
</p>
<p id="tha-ap409c17p1">
<span class="m-text m-primary">Mama hāsaṁ janetvāna,</span><br />
</p>
<p id="tha-ap409c17p2">
<span class="m-text m-primary">paribhuñji mahāmuni;</span><br />
</p>
<p id="tha-ap409c17p3">
<span class="m-text m-primary">Tadā cittaṁ pasādetvā,</span><br />
</p>
<p id="tha-ap409c17p4">
<span class="m-text m-primary">satthāraṁ abhivādayiṁ.</span><br />
</p>
<p id="tha-ap409c18p1">
<span class="m-text m-primary">Piyadassī tu bhagavā,</span><br />
</p>
<p id="tha-ap409c18p2">
<span class="m-text m-primary">lokajeṭṭho narāsabho;</span><br />
</p>
<p id="tha-ap409c18p3">
<span class="m-text m-primary">Ratanāsanamāsīno,</span><br />
</p>
<p id="tha-ap409c18p4">
<span class="m-text m-primary">imā gāthā abhāsatha.</span><br />
</p>
<p id="tha-ap409c19p1">
<span class="m-text m-primary">‘Yo me ratanamayaṁ pīṭhaṁ,</span><br />
</p>
<p id="tha-ap409c19p2">
<span class="m-text m-primary">amatañca phalaṁ adā;</span><br />
</p>
<p id="tha-ap409c19p3">
<span class="m-text m-primary">Tamahaṁ kittayissāmi,</span><br />
</p>
<p id="tha-ap409c19p4">
<span class="m-text m-primary">suṇātha mama bhāsato.</span><br />
</p>
<p id="tha-ap409c20p1">
<span class="m-text m-primary">Sattasattati kappāni,</span><br />
</p>
<p id="tha-ap409c20p2">
<span class="m-text m-primary">devaloke ramissati;</span><br />
</p>
<p id="tha-ap409c20p3">
<span class="m-text m-primary">Pañcasattatikkhattuñca,</span><br />
</p>
<p id="tha-ap409c20p4">
<span class="m-text m-primary">cakkavattī bhavissati.</span><br />
</p>
<p id="tha-ap409c21p1">
<span class="m-text m-primary">Dvattiṁsakkhattuṁ devindo,</span><br />
</p>
<p id="tha-ap409c21p2">
<span class="m-text m-primary">devarajjaṁ karissati;</span><br />
</p>
<p id="tha-ap409c21p3">
<span class="m-text m-primary">Padesarajjaṁ vipulaṁ,</span><br />
</p>
<p id="tha-ap409c21p4">
<span class="m-text m-primary">gaṇanāto asaṅkhiyaṁ.</span><br />
</p>
<p id="tha-ap409c22p1">
<span class="m-text m-primary">Soṇṇamayaṁ rūpimayaṁ,</span><br />
</p>
<p id="tha-ap409c22p2">
<span class="m-text m-primary">pallaṅkaṁ sukataṁ bahuṁ;</span><br />
</p>
<p id="tha-ap409c22p3">
<span class="m-text m-primary">Lohitaṅgamayañceva,</span><br />
</p>
<p id="tha-ap409c22p4">
<span class="m-text m-primary">lacchati ratanāmayaṁ.</span><br />
</p>
<p id="tha-ap409c23p1">
<span class="m-text m-primary">Caṅkamantampi manujaṁ,</span><br />
</p>
<p id="tha-ap409c23p2">
<span class="m-text m-primary">puññakammasamaṅginaṁ;</span><br />
</p>
<p id="tha-ap409c23p3">
<span class="m-text m-primary">Pallaṅkāni anekāni,</span><br />
</p>
<p id="tha-ap409c23p4">
<span class="m-text m-primary">parivāressare tadā.</span><br />
</p>
<p id="tha-ap409c24p1">
<span class="m-text m-primary">Kūṭāgārā ca pāsādā,</span><br />
</p>
<p id="tha-ap409c24p2">
<span class="m-text m-primary">sayanañca mahārahaṁ;</span><br />
</p>
<p id="tha-ap409c24p3">
<span class="m-text m-primary">Imassa cittamaññāya,</span><br />
</p>
<p id="tha-ap409c24p4">
<span class="m-text m-primary">nibbattissanti tāvade.</span><br />
</p>
<p id="tha-ap409c25p1">
<span class="m-text m-primary">Saṭṭhi nāgasahassāni,</span><br />
</p>
<p id="tha-ap409c25p2">
<span class="m-text m-primary">sabbālaṅkārabhūsitā;</span><br />
</p>
<p id="tha-ap409c25p3">
<span class="m-text m-primary">Suvaṇṇakacchā mātaṅgā,</span><br />
</p>
<p id="tha-ap409c25p4">
<span class="m-text m-primary">hemakappanavāsasā.</span><br />
</p>
<p id="tha-ap409c26p1">
<span class="m-text m-primary">Ārūḷhā gāmaṇīyehi,</span><br />
</p>
<p id="tha-ap409c26p2">
<span class="m-text m-primary">tomaraṅkusapāṇibhi;</span><br />
</p>
<p id="tha-ap409c26p3">
<span class="m-text m-primary">Imaṁ paricarissanti,</span><br />
</p>
<p id="tha-ap409c26p4">
<span class="m-text m-primary">ratnapīṭhassidaṁ phalaṁ.</span><br />
</p>
<p id="tha-ap409c27p1">
<span class="m-text m-primary">Saṭṭhi assasahassāni,</span><br />
</p>
<p id="tha-ap409c27p2">
<span class="m-text m-primary">sabbālaṅkārabhūsitā;</span><br />
</p>
<p id="tha-ap409c27p3">
<span class="m-text m-primary">Ājānīyāva jātiyā,</span><br />
</p>
<p id="tha-ap409c27p4">
<span class="m-text m-primary">sindhavā sīghavāhino.</span><br />
</p>
<p id="tha-ap409c28p1">
<span class="m-text m-primary">Ārūḷhā gāmaṇīyehi,</span><br />
</p>
<p id="tha-ap409c28p2">
<span class="m-text m-primary">illiyācāpadhāribhi;</span><br />
</p>
<p id="tha-ap409c28p3">
<span class="m-text m-primary">Tepimaṁ paricarissanti,</span><br />
</p>
<p id="tha-ap409c28p4">
<span class="m-text m-primary">ratnapīṭhassidaṁ phalaṁ.</span><br />
</p>
<p id="tha-ap409c29p1">
<span class="m-text m-primary">Saṭṭhi rathasahassāni,</span><br />
</p>
<p id="tha-ap409c29p2">
<span class="m-text m-primary">sabbālaṅkārabhūsitā;</span><br />
</p>
<p id="tha-ap409c29p3">
<span class="m-text m-primary">Dīpā athopi veyagghā,</span><br />
</p>
<p id="tha-ap409c29p4">
<span class="m-text m-primary">sannaddhā ussitaddhajā.</span><br />
</p>
<p id="tha-ap409c30p1">
<span class="m-text m-primary">Ārūḷhā gāmaṇīyehi,</span><br />
</p>
<p id="tha-ap409c30p2">
<span class="m-text m-primary">cāpahatthehi vammibhi;</span><br />
</p>
<p id="tha-ap409c30p3">
<span class="m-text m-primary">Parivāressantimaṁ niccaṁ,</span><br />
</p>
<p id="tha-ap409c30p4">
<span class="m-text m-primary">ratnapīṭhassidaṁ phalaṁ.</span><br />
</p>
<p id="tha-ap409c31p1">
<span class="m-text m-primary">Saṭṭhi dhenusahassāni,</span><br />
</p>
<p id="tha-ap409c31p2">
<span class="m-text m-primary">dohaññā puṅgavūsabhe;</span><br />
</p>
<p id="tha-ap409c31p3">
<span class="m-text m-primary">Vacchake janayissanti,</span><br />
</p>
<p id="tha-ap409c31p4">
<span class="m-text m-primary">ratnapīṭhassidaṁ phalaṁ.</span><br />
</p>
<p id="tha-ap409c32p1">
<span class="m-text m-primary">Soḷasitthisahassāni,</span><br />
</p>
<p id="tha-ap409c32p2">
<span class="m-text m-primary">sabbālaṅkārabhūsitā;</span><br />
</p>
<p id="tha-ap409c32p3">
<span class="m-text m-primary">Vicittavatthābharaṇā,</span><br />
</p>
<p id="tha-ap409c32p4">
<span class="m-text m-primary">āmukkamaṇikuṇḍalā.</span><br />
</p>
<p id="tha-ap409c33p1">
<span class="m-text m-primary">Aḷārapamhā hasulā,</span><br />
</p>
<p id="tha-ap409c33p2">
<span class="m-text m-primary">susaññā tanumajjhimā;</span><br />
</p>
<p id="tha-ap409c33p3">
<span class="m-text m-primary">Parivāressantimaṁ niccaṁ,</span><br />
</p>
<p id="tha-ap409c33p4">
<span class="m-text m-primary">ratnapīṭhassidaṁ phalaṁ.</span><br />
</p>
<p id="tha-ap409c34p1">
<span class="m-text m-primary">Aṭṭhārase kappasate,</span><br />
</p>
<p id="tha-ap409c34p2">
<span class="m-text m-primary">gotamo nāma cakkhumā;</span><br />
</p>
<p id="tha-ap409c34p3">
<span class="m-text m-primary">Tamandhakāraṁ vidhamitvā,</span><br />
</p>
<p id="tha-ap409c34p4">
<span class="m-text m-primary">buddho loke bhavissati.</span><br />
</p>
<p id="tha-ap409c35p1">
<span class="m-text m-primary">Tassa dassanamāgamma,</span><br />
</p>
<p id="tha-ap409c35p2">
<span class="m-text m-primary">pabbajissatikiñcano;</span><br />
</p>
<p id="tha-ap409c35p3">
<span class="m-text m-primary">Tosayitvāna satthāraṁ,</span><br />
</p>
<p id="tha-ap409c35p4">
<span class="m-text m-primary">sāsanebhiramissati.</span><br />
</p>
<p id="tha-ap409c36p1">
<span class="m-text m-primary">Tassa dhammaṁ suṇitvāna,</span><br />
</p>
<p id="tha-ap409c36p2">
<span class="m-text m-primary">kilese ghātayissati;</span><br />
</p>
<p id="tha-ap409c36p3">
<span class="m-text m-primary">Sabbāsave pariññāya,</span><br />
</p>
<p id="tha-ap409c36p4">
<span class="m-text m-primary">nibbāyissatināsavo’.</span><br />
</p>
<p id="tha-ap409c37p1">
<span class="m-text m-primary">Vīriyaṁ me dhuradhorayhaṁ,</span><br />
</p>
<p id="tha-ap409c37p2">
<span class="m-text m-primary">yogakkhemādhivāhanaṁ;</span><br />
</p>
<p id="tha-ap409c37p3">
<span class="m-text m-primary">Uttamatthaṁ patthayanto,</span><br />
</p>
<p id="tha-ap409c37p4">
<span class="m-text m-primary">sāsane viharāmahaṁ.</span><br />
</p>
<p id="tha-ap409c38p1">
<span class="m-text m-primary">Idaṁ pacchimakaṁ mayhaṁ,</span><br />
</p>
<p id="tha-ap409c38p2">
<span class="m-text m-primary">carimo vattate bhavo;</span><br />
</p>
<p id="tha-ap409c38p3">
<span class="m-text m-primary">Sabbāsavā parikkhīṇā,</span><br />
</p>
<p id="tha-ap409c38p4">
<span class="m-text m-primary">natthi dāni punabbhavo.</span><br />
</p>
<p id="tha-ap409c39p1">
<span class="m-text m-primary">Kilesā jhāpitā mayhaṁ,</span><br />
</p>
<p id="tha-ap409c39p2">
<span class="m-text m-primary">…pe…</span><br />
</p>
<p id="tha-ap409c39p3">
<span class="m-text m-primary">viharāmi anāsavo.</span><br />
</p>
<p id="tha-ap409c40p1">
<span class="m-text m-primary">Svāgataṁ vata me āsi,</span><br />
</p>
<p id="tha-ap409c40p2">
<span class="m-text m-primary">…pe…</span><br />
</p>
<p id="tha-ap409c40p3">
<span class="m-text m-primary">kataṁ buddhassa sāsanaṁ.</span><br />
</p>
<p id="tha-ap409c41p1">
<span class="m-text m-primary">Paṭisambhidā catasso,</span><br />
</p>
<p id="tha-ap409c41p2">
<span class="m-text m-primary">…pe…</span><br />
</p>
<p id="tha-ap409c41p3">
<span class="m-text m-primary">kataṁ buddhassa sāsanaṁ”.</span><br />
</p>
<p id="tha-ap409c42p1">
<span class="m-text m-primary">Itthaṁ sudaṁ āyasmā hemako thero imā gāthāyo abhāsitthāti.</span><br />
</p>
<p id="tha-ap409c43p1">
<span class="m-text m-primary">Hemakattherassāpadānaṁ sattamaṁ.</span><br />
</p>
<p id="tha-ap409c43p2">
<span class="m-text m-primary">Sattarasamaṁ bhāṇavāraṁ.</span><br />
</p>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>