<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; mil &raquo; Milindapañha | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="stylesheet" href="https://theravadan.org/static/authorcolors.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/mil0006p0001p0005.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/sutta-index.html">sutta</a> &raquo;
            <a href="https://theravadan.org/pages/sutta-kn-index.html">kn</a> &raquo;
            <a href="https://theravadan.org/pages/sutta-kn-mil-index.html">mil</a> &raquo;
          </span>
          Milindapañha
        </h1>
<!-- content -->
<div class="m-row">
<div class="m-col-t-6 m-text-left">
<a href="https://theravadan.org/pages/mil0006p0001p0004.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0006p0001p0006.html">Next</a></div>
</div>
<p id="mil6p1p5c0p2">
<span class="pali m-text">Anumānapañha</span><br />
</p>
<p id="mil6p1p5c0p3">
<span class="pali m-text">Buddhavagga</span><br />
</p>
<section id="hinayavattanapanha">
<span id="mil6p1p5c0p4"></span><h2><span class="pali m-text">5. Hīnāyāvattanapañha</span></h2>
<p id="mil6p1p5c1p1">
<span class="pali m-text">“Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva ekasmiṁ phale vinetvā yadā apunarāvattī hoti tadā so pabbājetabbo.</span><br />
</p>
<p id="mil6p1p5c1p2">
<span class="pali m-text">Kiṁ kāraṇā?</span><br />
</p>
<p id="mil6p1p5c1p3">
<span class="pali m-text">Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṁ paccāgamanena ayaṁ mahājano evaṁ vicinteti ‘tucchakaṁ vata bho etaṁ samaṇassa gotamassa sāsanaṁ bhavissati, yaṁ ime paṭinivattantī’ti, idamettha kāraṇan”ti.</span><br />
</p>
<p id="mil6p1p5c2p1">
<span class="pali m-text">“Yathā, mahārāja, taḷāko bhaveyya sampuṇṇasucivimalasītalasalilo, atha yo koci kiliṭṭho malakaddamagato taṁ taḷākaṁ gantvā anahāyitvā kiliṭṭhova paṭinivatteyya, tattha, mahārāja, katamaṁ jano garaheyya kiliṭṭhaṁ vā taḷākaṁ vā”ti?</span><br />
</p>
<p id="mil6p1p5c2p2">
<span class="pali m-text">“Kiliṭṭhaṁ, bhante, jano garaheyya ‘ayaṁ taḷākaṁ gantvā anahāyitvā kiliṭṭhova paṭinivatto, kiṁ imaṁ anahāyitukāmaṁ taḷāko sayaṁ nahāpessati, ko doso taḷākassā’”ti.</span><br />
</p>
<p id="mil6p1p5c2p3">
<span class="pali m-text">“Evameva kho, mahārāja, tathāgato vimuttivarasalilasampuṇṇaṁ saddhammavarataḷākaṁ māpesi ‘ye keci kilesamalakiliṭṭhā sacetanā budhā, te idha nahāyitvā sabbakilese pavāhayissantī’ti.</span><br />
</p>
<p id="mil6p1p5c2p4">
<span class="pali m-text">Yadi koci taṁ saddhammavarataḷākaṁ gantvā anahāyitvā sakilesova paṭinivattitvā hīnāyāvattati taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?</span><br />
</p>
<p id="mil6p1p5c3p1">
<span class="pali m-text">Yathā vā pana, mahārāja, puriso paramabyādhito roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatteyya, tattha katamaṁ jano garaheyya āturaṁ vā bhisakkaṁ vā”ti?</span><br />
</p>
<p id="mil6p1p5c3p2">
<span class="pali m-text">“Āturaṁ, bhante, jano garaheyya ‘ayaṁ roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatto, kiṁ imaṁ atikicchāpentaṁ bhisakko sayaṁ tikicchissati, ko doso bhisakkassā’”ti?</span><br />
</p>
<p id="mil6p1p5c3p3">
<span class="pali m-text">“Evameva kho, mahārāja, tathāgato antosāsanasamugge kevalaṁ sakalakilesabyādhivūpasamanasamatthaṁ amatosadhaṁ pakkhipi, ‘ye keci kilesabyādhipīḷitā sacetanā budhā, te imaṁ amatosadhaṁ pivitvā sabbakilesabyādhiṁ vūpasamessantī’ti.</span><br />
</p>
<p id="mil6p1p5c3p4">
<span class="pali m-text">Yadi koci taṁ amatosadhaṁ apivitvā sakilesova paṭinivattitvā hīnāyāvattati, taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?</span><br />
</p>
<p id="mil6p1p5c4p1">
<span class="pali m-text">Yathā vā pana, mahārāja, chāto puriso mahatimahāpuññabhattaparivesanaṁ gantvā taṁ bhattaṁ abhuñjitvā chātova paṭinivatteyya, tattha katamaṁ jano garaheyya chātaṁ vā puññabhattaṁ vā”ti?</span><br />
</p>
<p id="mil6p1p5c4p2">
<span class="pali m-text">“Chātaṁ, bhante, jano garaheyya ‘ayaṁ khudāpīḷito puññabhattaṁ paṭilabhitvā abhuñjitvā chātova paṭinivatto, kiṁ imassa abhuñjantassa bhojanaṁ sayaṁ mukhaṁ pavisissati, ko doso bhojanassā’”ti?</span><br />
</p>
<p id="mil6p1p5c4p3">
<span class="pali m-text">“Evameva kho, mahārāja, tathāgato antosāsanasamugge paramapavaraṁ santaṁ sivaṁ paṇītaṁ amataṁ paramamadhuraṁ kāyagatāsatibhojanaṁ ṭhapesi ‘ye keci kilesachātajjhattā taṇhāparetamānasā sacetanā budhā, te imaṁ bhojanaṁ bhuñjitvā kāmarūpārūpabhavesu sabbaṁ taṇhamapanessantī’ti.</span><br />
</p>
<p id="mil6p1p5c4p4">
<span class="pali m-text">Yadi koci taṁ bhojanaṁ abhuñjitvā taṇhāsitova paṭinivattitvā hīnāyāvattati, taññeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessasi, ko doso jinasāsanassā’ti?</span><br />
</p>
<p id="mil6p1p5c5p1">
<span class="pali m-text">Yadi, mahārāja, tathāgato gihiṁyeva ekasmiṁ phale vinītaṁ pabbājeyya, na nāmāyaṁ pabbajjā kilesappahānāya visuddhiyā vā, natthi pabbajjāya karaṇīyaṁ.</span><br />
</p>
<p id="mil6p1p5c5p2">
<span class="pali m-text">Yathā, mahārāja, puriso anekasatena kammena taḷākaṁ khaṇāpetvā parisāya evamanussāveyya ‘mā me, bhonto, keci saṅkiliṭṭhā imaṁ taḷākaṁ otaratha, pavāhitarajojallā parisuddhā vimalamaṭṭhā imaṁ taḷākaṁ otarathā’ti.</span><br />
</p>
<p id="mil6p1p5c5p3">
<span class="pali m-text">Api nu kho, mahārāja, tesaṁ pavāhitarajojallānaṁ parisuddhānaṁ vimalamaṭṭhānaṁ tena taḷākena karaṇīyaṁ bhaveyyā”ti?</span><br />
</p>
<p id="mil6p1p5c5p4">
<span class="pali m-text">“Na hi, bhante, yassatthāya te taṁ taḷākaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena taḷākenā”ti?</span><br />
</p>
<p id="mil6p1p5c5p5">
<span class="pali m-text">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya.</span><br />
</p>
<p id="mil6p1p5c6p1">
<span class="pali m-text">Yathā vā pana, mahārāja, sabhāvaisibhattiko sutamantapadadharo atakkiko roguppattikusalo amoghadhuvasiddhakammo bhisakko sallakatto sabbarogūpasamabhesajjaṁ sannipātetvā parisāya evamanussāveyya ‘mā kho, bhonto, keci sabyādhikā mama santike upagacchatha, abyādhikā arogā mama santike upagacchathā’ti.</span><br />
</p>
<p id="mil6p1p5c6p2">
<span class="pali m-text">Api nu kho, mahārāja, tesaṁ abyādhikānaṁ arogānaṁ paripuṇṇānaṁ udaggānaṁ tena bhisakkena karaṇīyaṁ bhaveyyā”ti?</span><br />
</p>
<p id="mil6p1p5c6p3">
<span class="pali m-text">“Na hi, bhante, yassatthāya te taṁ bhisakkaṁ sallakattaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena bhisakkenā”ti?</span><br />
</p>
<p id="mil6p1p5c6p4">
<span class="pali m-text">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?</span><br />
</p>
<p id="mil6p1p5c7p1">
<span class="pali m-text">Yathā vā pana, mahārāja, koci puriso anekathālipākasataṁ bhojanaṁ paṭiyādāpetvā parisāya evamanussāveyya ‘mā me, bhonto, keci chātā imaṁ parivesanaṁ upagacchatha, subhuttā tittā suhitā dhātā pīṇitā paripuṇṇā imaṁ parivesanaṁ upagacchathā’ti.</span><br />
</p>
<p id="mil6p1p5c7p2">
<span class="pali m-text">Api nu kho, mahārāja, tesaṁ bhuttāvīnaṁ tittānaṁ suhitānaṁ dhātānaṁ pīṇitānaṁ paripuṇṇānaṁ tena bhojanena karaṇīyaṁ bhaveyyā”ti?</span><br />
</p>
<p id="mil6p1p5c7p3">
<span class="pali m-text">“Na hi, bhante, yassatthāya te taṁ parivesanaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tāya parivesanāyā”ti?</span><br />
</p>
<p id="mil6p1p5c7p4">
<span class="pali m-text">“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?</span><br />
</p>
<p id="mil6p1p5c8p1">
<span class="pali m-text">Api ca, mahārāja, ye hīnāyāvattanti, te jinasāsanassa pañca atuliye guṇe dassenti.</span><br />
</p>
<p id="mil6p1p5c8p2">
<span class="pali m-text">Katame pañca?</span><br />
</p>
<p id="mil6p1p5c8p3">
<span class="pali m-text">Bhūmimahantabhāvaṁ dassenti, parisuddhavimalabhāvaṁ dassenti, pāpehi asaṁvāsiyabhāvaṁ dassenti, duppaṭivedhabhāvaṁ dassenti, bahusaṁvararakkhiyabhāvaṁ dassenti.</span><br />
</p>
<p id="mil6p1p5c9p1">
<span class="pali m-text">Kathaṁ bhūmimahantabhāvaṁ dassenti?</span><br />
</p>
<p id="mil6p1p5c9p2">
<span class="pali m-text">Yathā, mahārāja, puriso adhano hīnajacco nibbiseso buddhiparihīno mahārajjaṁ paṭilabhitvā na cirasseva paripatati paridhaṁsati parihāyati yasato, na sakkoti issariyaṁ sandhāretuṁ.</span><br />
</p>
<p id="mil6p1p5c9p3">
<span class="pali m-text">Kiṅkāraṇaṁ?</span><br />
</p>
<p id="mil6p1p5c9p4">
<span class="pali m-text">Mahantattā issariyassa.</span><br />
</p>
<p id="mil6p1p5c9p5">
<span class="pali m-text">Evameva kho, mahārāja, ye keci nibbisesā akatapuññā buddhiparihīnā jinasāsane pabbajanti, te taṁ pabbajjaṁ pavaruttamaṁ sandhāretuṁ avisahantā na cirasseva jinasāsanā paripatitvā paridhaṁsitvā parihāyitvā hīnāyāvattanti, na sakkonti jinasāsanaṁ sandhāretuṁ.</span><br />
</p>
<p id="mil6p1p5c9p6">
<span class="pali m-text">Kiṅkāraṇaṁ?</span><br />
</p>
<p id="mil6p1p5c9p7">
<span class="pali m-text">Mahantattā jinasāsanabhūmiyā.</span><br />
</p>
<p id="mil6p1p5c9p8">
<span class="pali m-text">Evaṁ bhūmimahantabhāvaṁ dassenti.</span><br />
</p>
<p id="mil6p1p5c10p1">
<span class="pali m-text">Kathaṁ parisuddhavimalabhāvaṁ dassenti?</span><br />
</p>
<p id="mil6p1p5c10p2">
<span class="pali m-text">Yathā, mahārāja, vāri pokkharapatte vikirati vidhamati vidhaṁseti, na ṭhānamupagacchati nūpalimpati.</span><br />
</p>
<p id="mil6p1p5c10p3">
<span class="pali m-text">Kiṅkāraṇaṁ?</span><br />
</p>
<p id="mil6p1p5c10p4">
<span class="pali m-text">Parisuddhavimalattā padumassa.</span><br />
</p>
<p id="mil6p1p5c10p5">
<span class="pali m-text">Evameva kho, mahārāja, ye keci saṭhā kūṭā vaṅkā kuṭilā visamadiṭṭhino jinasāsane pabbajanti, te parisuddhavimalanikkaṇṭakapaṇḍaravarappavarasāsanato na cirasseva vikiritvā vidhamitvā vidhaṁsetvā asaṇṭhahitvā anupalimpitvā hīnāyāvattanti.</span><br />
</p>
<p id="mil6p1p5c10p6">
<span class="pali m-text">Kiṅkāraṇaṁ?</span><br />
</p>
<p id="mil6p1p5c10p7">
<span class="pali m-text">Parisuddhavimalattā jinasāsanassa.</span><br />
</p>
<p id="mil6p1p5c10p8">
<span class="pali m-text">Evaṁ parisuddhavimalabhāvaṁ dassenti.</span><br />
</p>
<p id="mil6p1p5c11p1">
<span class="pali m-text">Kathaṁ pāpehi asaṁvāsiyabhāvaṁ dassenti?</span><br />
</p>
<p id="mil6p1p5c11p2">
<span class="pali m-text">Yathā, mahārāja, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ, taṁ khippameva tīraṁ upaneti thalaṁ vā ussāreti.</span><br />
</p>
<p id="mil6p1p5c11p3">
<span class="pali m-text">Kiṅkāraṇaṁ?</span><br />
</p>
<p id="mil6p1p5c11p4">
<span class="pali m-text">Mahābhūtānaṁ bhavanattā mahāsamuddassa.</span><br />
</p>
<p id="mil6p1p5c11p5">
<span class="pali m-text">Evameva kho, mahārāja, ye keci pāpakā asaṁvutā ahirikā akiriyā osannavīriyā kusītā kiliṭṭhā dujjanā manussā jinasāsane pabbajanti, te na cirasseva jinasāsanato arahantavimalakhīṇāsavamahābhūtabhavanato nikkhamitvā asaṁvasitvā hīnāyāvattanti.</span><br />
</p>
<p id="mil6p1p5c11p6">
<span class="pali m-text">Kiṅkāraṇaṁ?</span><br />
</p>
<p id="mil6p1p5c11p7">
<span class="pali m-text">Pāpehi asaṁvāsiyattā jinasāsanassa.</span><br />
</p>
<p id="mil6p1p5c11p8">
<span class="pali m-text">Evaṁ pāpehi asaṁvāsiyabhāvaṁ dassenti.</span><br />
</p>
<p id="mil6p1p5c12p1">
<span class="pali m-text">Kathaṁ duppaṭivedhabhāvaṁ dassenti?</span><br />
</p>
<p id="mil6p1p5c12p2">
<span class="pali m-text">Yathā, mahārāja, ye keci achekā asikkhitā asippino mativippahīnā issāsā vālaggavedhaṁ avisahantā vigaḷanti pakkamanti.</span><br />
</p>
<p id="mil6p1p5c12p3">
<span class="pali m-text">Kiṅkāraṇaṁ?</span><br />
</p>
<p id="mil6p1p5c12p4">
<span class="pali m-text">Saṇhasukhumaduppaṭivedhattā vālaggassa.</span><br />
</p>
<p id="mil6p1p5c12p5">
<span class="pali m-text">Evameva kho, mahārāja, ye keci duppaññā jaḷā eḷamūgā mūḷhā dandhagatikā janā jinasāsane pabbajanti, te taṁ paramasaṇhasukhumacatusaccappaṭivedhaṁ paṭivijjhituṁ avisahantā jinasāsanā vigaḷitvā pakkamitvā na cirasseva hīnāyāvattanti.</span><br />
</p>
<p id="mil6p1p5c12p6">
<span class="pali m-text">Kiṅkāraṇaṁ?</span><br />
</p>
<p id="mil6p1p5c12p7">
<span class="pali m-text">Paramasaṇhasukhumaduppaṭivedhatāya saccānaṁ.</span><br />
</p>
<p id="mil6p1p5c12p8">
<span class="pali m-text">Evaṁ duppaṭivedhabhāvaṁ dassenti.</span><br />
</p>
<p id="mil6p1p5c13p1">
<span class="pali m-text">Kathaṁ bahusaṁvararakkhiyabhāvaṁ dassenti?</span><br />
</p>
<p id="mil6p1p5c13p2">
<span class="pali m-text">Yathā, mahārāja, kocideva puriso mahatimahāyuddhabhūmimupagato parasenāya disāvidisāhi samantā parivārito sattihatthaṁ janamupentaṁ disvā bhīto osakkati paṭinivattati palāyati.</span><br />
</p>
<p id="mil6p1p5c13p3">
<span class="pali m-text">Kiṅkāraṇaṁ?</span><br />
</p>
<p id="mil6p1p5c13p4">
<span class="pali m-text">Bahuvidhayuddhamukharakkhaṇabhayā.</span><br />
</p>
<p id="mil6p1p5c13p5">
<span class="pali m-text">Evameva kho, mahārāja, ye keci pāpakā asaṁvutā ahirikā akiriyā akkhantī capalā calitā ittarā bālajanā jinasāsane pabbajanti, te bahuvidhaṁ sikkhāpadaṁ parirakkhituṁ avisahantā osakkitvā paṭinivattitvā palāyitvā na cirasseva hīnāyāvattanti.</span><br />
</p>
<p id="mil6p1p5c13p6">
<span class="pali m-text">Kiṅkāraṇaṁ?</span><br />
</p>
<p id="mil6p1p5c13p7">
<span class="pali m-text">Bahuvidhasaṁvararakkhiyabhāvattā jinasāsanassa.</span><br />
</p>
<p id="mil6p1p5c13p8">
<span class="pali m-text">Evaṁ bahuvidhasaṁvararakkhiyabhāvaṁ dassenti.</span><br />
</p>
<p id="mil6p1p5c14p1">
<span class="pali m-text">Thalajuttamepi, mahārāja, vassikāgumbe kimividdhāni pupphāni honti, tāni aṅkurāni saṅkuṭitāni antarāyeva paripatanti, na ca tesu paripatitesu vassikāgumbo hīḷito nāma hoti.</span><br />
</p>
<p id="mil6p1p5c14p2">
<span class="pali m-text">Yāni tattha ṭhitāni pupphāni, tāni sammā gandhena disāvidisaṁ abhibyāpenti.</span><br />
</p>
<p id="mil6p1p5c14p3">
<span class="pali m-text">Evameva kho, mahārāja, ye te jinasāsane pabbajitvā hīnāyāvattanti, te jinasāsane kimividdhāni vassikāpupphāni viya vaṇṇagandharahitā nibbaṇṇākārasīlā abhabbā vepullāya, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c14p4">
<span class="pali m-text">Ye tattha ṭhitā bhikkhū, te sadevakaṁ lokaṁ sīlavaragandhena abhibyāpenti.</span><br />
</p>
<p id="mil6p1p5c15p1">
<span class="pali m-text">Sālīnampi, mahārāja, nirātaṅkānaṁ lohitakānaṁ antare karumbhakaṁ nāma sālijāti uppajjitvā antarā yeva vinassati, na ca tassā vinaṭṭhattā lohitakasālī hīḷitā nāma honti.</span><br />
</p>
<p id="mil6p1p5c15p2">
<span class="pali m-text">Ye tattha ṭhitā sālī, te rājūpabhogā honti.</span><br />
</p>
<p id="mil6p1p5c15p3">
<span class="pali m-text">Evameva kho, mahārāja, ye te jinasāsane pabbajitvā hīnāyāvattanti, te lohitakasālīnamantare karumbhakā viya jinasāsane na vaḍḍhitvā vepullataṁ na pāpuṇitvā antarāyeva hīnāyāvattanti, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c15p4">
<span class="pali m-text">Ye tattha ṭhitā bhikkhū te arahattassa anucchavikā honti.</span><br />
</p>
<p id="mil6p1p5c16p1">
<span class="pali m-text">Kāmadadassāpi, mahārāja, maṇiratanassa ekadesaṁ kakkasaṁ uppajjati, na ca tattha kakkasuppannattā maṇiratanaṁ hīḷitaṁ nāma hoti.</span><br />
</p>
<p id="mil6p1p5c16p2">
<span class="pali m-text">Yaṁ tattha parisuddhaṁ maṇiratanassa, taṁ janassa hāsakaraṁ hoti.</span><br />
</p>
<p id="mil6p1p5c16p3">
<span class="pali m-text">Evameva kho, mahārāja, ye te jinasāsane pabbajitvā hīnāyāvattanti, kakkasā te jinasāsane papaṭikā, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c16p4">
<span class="pali m-text">Ye tattha ṭhitā bhikkhū, te devamanussānaṁ hāsajanakā honti.</span><br />
</p>
<p id="mil6p1p5c17p1">
<span class="pali m-text">Jātisampannassapi, mahārāja, lohitacandanassa ekadesaṁ pūtikaṁ hoti appagandhaṁ.</span><br />
</p>
<p id="mil6p1p5c17p2">
<span class="pali m-text">Na tena lohitacandanaṁ hīḷitaṁ nāma hoti.</span><br />
</p>
<p id="mil6p1p5c17p3">
<span class="pali m-text">Yaṁ tattha apūtikaṁ sugandhaṁ, taṁ samantā vidhūpeti abhibyāpeti.</span><br />
</p>
<p id="mil6p1p5c17p4">
<span class="pali m-text">Evameva kho, mahārāja, ye te jinasāsane pabbajitvā hīnāyāvattanti, te lohitacandanasārantare pūtikadesamiva chaḍḍanīyā jinasāsane, na ca tesaṁ hīnāyāvattanena jinasāsanaṁ hīḷitaṁ nāma hoti.</span><br />
</p>
<p id="mil6p1p5c17p5">
<span class="pali m-text">Ye tattha ṭhitā bhikkhū, te sadevakaṁ lokaṁ sīlavaracandanagandhena anulimpayantī”ti.</span><br />
</p>
<p id="mil6p1p5c18p1">
<span class="pali m-text">“Sādhu, bhante nāgasena, tena tena anucchavikena tena tena sadisena kāraṇena niravajjamanupāpitaṁ jinasāsanaṁ seṭṭhabhāvena paridīpitaṁ, hīnāyāvattamānāpi te jinasāsanassa seṭṭhabhāvaṁyeva paridīpentī”ti.</span><br />
</p>
<p id="mil6p1p5c19p1">
<span class="pali m-text">Hīnāyāvattanapañho pañcamo.</span><br />
</p>
<div class="m-row">
<div class="m-col-t-6 m-text-left">
<a href="https://theravadan.org/pages/mil0006p0001p0004.html">Previous</a></div>
<div class="m-col-t-6 m-text-right">
<a href="https://theravadan.org/pages/mil0006p0001p0006.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>