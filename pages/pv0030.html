<!DOCTYPE html>
<html lang="en">
<head>
  <meta charset="UTF-8" />
  <title>sutta &raquo; kn &raquo; pv &raquo; Petavatthu | Theravadan</title>
  <link rel="stylesheet" href="/static/JetBrains-Mono.css" />
  <link rel="stylesheet" href="/static/m-dark-mod.css" />
  <link rel="stylesheet" href="/static/authorcolors.css" />
  <link rel="icon" href="/images/favicon.jpeg" type="image/jpeg" />
  <link rel="canonical" href="/pages/pv0030.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="../" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="/pages/search">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="../pages/sutta-index.html">sutta</a> &raquo;
            <a href="../pages/sutta-kn-index.html">kn</a> &raquo;
            <a href="../pages/sutta-kn-pv-index.html">pv</a> &raquo;
          </span>
          Petavatthu
        </h1>
<!-- content -->
<div class="m-row">
<div class="m-col-t-6 m-text-left">
<a href="../pages/pv0029.html">Previous</a></div>
<div class="m-col-t-6 m-text-right">
<a href="../pages/pv0031.html">Next</a></div>
</div>
<p id="pv30c0p2">
<span class="pali m-text">Cūḷavagga</span><br />
</p>
<section id="kumarapetavatthu">
<span id="pv30c0p3"></span><h2><span class="pali m-text">5. Kumārapetavatthu</span></h2>
<p id="pv30c1p1">
<span class="pali m-text">Accherarūpaṁ sugatassa ñāṇaṁ,</span><br />
</p>
<p id="pv30c1p2">
<span class="pali m-text">Satthā yathā puggalaṁ byākāsi;</span><br />
</p>
<p id="pv30c1p3">
<span class="pali m-text">Ussannapuññāpi bhavanti heke,</span><br />
</p>
<p id="pv30c1p4">
<span class="pali m-text">Parittapuññāpi bhavanti heke.</span><br />
</p>
<p id="pv30c2p1">
<span class="pali m-text">Ayaṁ kumāro sīvathikāya chaḍḍito,</span><br />
</p>
<p id="pv30c2p2">
<span class="pali m-text">Aṅguṭṭhasnehena yāpeti rattiṁ;</span><br />
</p>
<p id="pv30c2p3">
<span class="pali m-text">Na yakkhabhūtā na sarīsapā vā,</span><br />
</p>
<p id="pv30c2p4">
<span class="pali m-text">Viheṭhayeyyuṁ katapuññaṁ kumāraṁ.</span><br />
</p>
<p id="pv30c3p1">
<span class="pali m-text">Sunakhāpimassa palihiṁsu pāde,</span><br />
</p>
<p id="pv30c3p2">
<span class="pali m-text">Dhaṅkā siṅgālā parivattayanti;</span><br />
</p>
<p id="pv30c3p3">
<span class="pali m-text">Gabbhāsayaṁ pakkhigaṇā haranti,</span><br />
</p>
<p id="pv30c3p4">
<span class="pali m-text">Kākā pana akkhimalaṁ haranti.</span><br />
</p>
<p id="pv30c4p1">
<span class="pali m-text">Nayimassa rakkhaṁ vidahiṁsu keci,</span><br />
</p>
<p id="pv30c4p2">
<span class="pali m-text">Na osadhaṁ sāsapadhūpanaṁ vā;</span><br />
</p>
<p id="pv30c4p3">
<span class="pali m-text">Nakkhattayogampi na aggahesuṁ,</span><br />
</p>
<p id="pv30c4p4">
<span class="pali m-text">Na sabbadhaññānipi ākiriṁsu.</span><br />
</p>
<p id="pv30c5p1">
<span class="pali m-text">Etādisaṁ uttamakicchapattaṁ,</span><br />
</p>
<p id="pv30c5p2">
<span class="pali m-text">Rattābhataṁ sīvathikāya chaḍḍitaṁ;</span><br />
</p>
<p id="pv30c5p3">
<span class="pali m-text">Nonītapiṇḍaṁva pavedhamānaṁ,</span><br />
</p>
<p id="pv30c5p4">
<span class="pali m-text">Sasaṁsayaṁ jīvitasāvasesaṁ.</span><br />
</p>
<p id="pv30c6p1">
<span class="pali m-text">Tamaddasā devamanussapūjito,</span><br />
</p>
<p id="pv30c6p2">
<span class="pali m-text">Disvā ca taṁ byākari bhūripañño;</span><br />
</p>
<p id="pv30c6p3">
<span class="pali m-text">“Ayaṁ kumāro nagarassimassa,</span><br />
</p>
<p id="pv30c6p4">
<span class="pali m-text">Aggakuliko bhavissati bhogato ca”.</span><br />
</p>
<p id="pv30c7p1">
<span class="pali m-text">“Kissa vataṁ kiṁ pana brahmacariyaṁ,</span><br />
</p>
<p id="pv30c7p2">
<span class="pali m-text">Kissa suciṇṇassa ayaṁ vipāko;</span><br />
</p>
<p id="pv30c7p3">
<span class="pali m-text">Etādisaṁ byasanaṁ pāpuṇitvā,</span><br />
</p>
<p id="pv30c7p4">
<span class="pali m-text">Taṁ tādisaṁ paccanubhossatiddhin”ti.</span><br />
</p>
<p id="pv30c8p1">
<span class="pali m-text">Buddhapamukhassa bhikkhusaṅghassa,</span><br />
</p>
<p id="pv30c8p2">
<span class="pali m-text">Pūjaṁ akāsi janatā uḷāraṁ;</span><br />
</p>
<p id="pv30c8p3">
<span class="pali m-text">Tatrassa cittassahu aññathattaṁ,</span><br />
</p>
<p id="pv30c8p4">
<span class="pali m-text">Vācaṁ abhāsi pharusaṁ asabbhaṁ.</span><br />
</p>
<p id="pv30c9p1">
<span class="pali m-text">So taṁ vitakkaṁ pavinodayitvā,</span><br />
</p>
<p id="pv30c9p2">
<span class="pali m-text">Pītiṁ pasādaṁ paṭiladdhā pacchā;</span><br />
</p>
<p id="pv30c9p3">
<span class="pali m-text">Tathāgataṁ jetavane vasantaṁ,</span><br />
</p>
<p id="pv30c9p4">
<span class="pali m-text">Yāguyā upaṭṭhāsi sattarattaṁ.</span><br />
</p>
<p id="pv30c10p1">
<span class="pali m-text">Tassa vataṁ taṁ pana brahmacariyaṁ,</span><br />
</p>
<p id="pv30c10p2">
<span class="pali m-text">Tassa suciṇṇassa ayaṁ vipāko;</span><br />
</p>
<p id="pv30c10p3">
<span class="pali m-text">Etādisaṁ byasanaṁ pāpuṇitvā,</span><br />
</p>
<p id="pv30c10p4">
<span class="pali m-text">Taṁ tādisaṁ paccanubhossatiddhiṁ.</span><br />
</p>
<p id="pv30c11p1">
<span class="pali m-text">Ṭhatvāna so vassasataṁ idheva,</span><br />
</p>
<p id="pv30c11p2">
<span class="pali m-text">Sabbehi kāmehi samaṅgibhūto;</span><br />
</p>
<p id="pv30c11p3">
<span class="pali m-text">Kāyassa bhedā abhisamparāyaṁ,</span><br />
</p>
<p id="pv30c11p4">
<span class="pali m-text">Sahabyataṁ gacchati vāsavassāti.</span><br />
</p>
<p id="pv30c12p1">
<span class="pali m-text">Kumārapetavatthu pañcamaṁ.</span><br />
</p>
<div class="m-row">
<div class="m-col-t-6 m-text-left">
<a href="../pages/pv0029.html">Previous</a></div>
<div class="m-col-t-6 m-text-right">
<a href="../pages/pv0031.html">Next</a></div>
</div>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>