<!DOCTYPE html>
<html lang="en">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="stylesheet" href="https://www.theravadan.org/static/authorcolors.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/ja0502.html" />
  <meta name="viewport" content="width=device-width, initial-scale=1.0" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-sutta-index.html">sutta</a> &raquo;
            <a href="https://www.theravadan.org/pages/ms-sutta-kn-index.html">kn</a> &raquo;
            <a href="https://www.theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<div class="m-row">
<div class="m-col-s-6 m-text-left">
<a href="https://www.theravadan.org/pages/ja0501.html">Previous</a></div>
<div class="m-col-s-6 m-text-right">
<a href="https://www.theravadan.org/pages/ja0503.html">Next</a></div>
</div>
<p id="ja502c0p2">
<span class="pali m-text">Vīsatinipāta</span><br />
</p>
<p id="ja502c0p3">
<span class="pali m-text">Mātaṅgavagga</span><br />
</p>
<section id="culahamsajataka">
<span id="ja502c0p4"></span><h2><span class="pali m-text">6. Cūḷahaṁsajātaka</span></h2>
<p id="ja502c1p1">
<span class="pali m-text">“Ete haṁsā pakkamanti,</span><br />
</p>
<p id="ja502c1p2">
<span class="pali m-text">vakkaṅgā bhayameritā;</span><br />
</p>
<p id="ja502c1p3">
<span class="pali m-text">Harittaca hemavaṇṇa,</span><br />
</p>
<p id="ja502c1p4">
<span class="pali m-text">kāmaṁ sumukha pakkama.</span><br />
</p>
<p id="ja502c2p1">
<span class="pali m-text">Ohāya maṁ ñātigaṇā,</span><br />
</p>
<p id="ja502c2p2">
<span class="pali m-text">ekaṁ pāsavasaṁ gataṁ;</span><br />
</p>
<p id="ja502c2p3">
<span class="pali m-text">Anapekkhamānā gacchanti,</span><br />
</p>
<p id="ja502c2p4">
<span class="pali m-text">kiṁ eko avahiyyasi.</span><br />
</p>
<p id="ja502c3p1">
<span class="pali m-text">Pateva patataṁ seṭṭha,</span><br />
</p>
<p id="ja502c3p2">
<span class="pali m-text">natthi baddhe sahāyatā;</span><br />
</p>
<p id="ja502c3p3">
<span class="pali m-text">Mā anīghāya hāpesi,</span><br />
</p>
<p id="ja502c3p4">
<span class="pali m-text">kāmaṁ sumukha pakkama”.</span><br />
</p>
<p id="ja502c4p1">
<span class="pali m-text">“Nāhaṁ ‘dukkhapareto’ti,</span><br />
</p>
<p id="ja502c4p2">
<span class="pali m-text">dhataraṭṭha tuvaṁ jahe;</span><br />
</p>
<p id="ja502c4p3">
<span class="pali m-text">Jīvitaṁ maraṇaṁ vā me,</span><br />
</p>
<p id="ja502c4p4">
<span class="pali m-text">tayā saddhiṁ bhavissati”.</span><br />
</p>
<p id="ja502c5p1">
<span class="pali m-text">“Etadariyassa kalyāṇaṁ,</span><br />
</p>
<p id="ja502c5p2">
<span class="pali m-text">yaṁ tvaṁ sumukha bhāsasi;</span><br />
</p>
<p id="ja502c5p3">
<span class="pali m-text">Tañca vīmaṁsamānohaṁ,</span><br />
</p>
<p id="ja502c5p4">
<span class="pali m-text">‘patatetaṁ’ avassajiṁ”.</span><br />
</p>
<p id="ja502c6p1">
<span class="pali m-text">“Apadena padaṁ yāti,</span><br />
</p>
<p id="ja502c6p2">
<span class="pali m-text">antalikkhacaro dijo;</span><br />
</p>
<p id="ja502c6p3">
<span class="pali m-text">Ārā pāsaṁ na bujjhi tvaṁ,</span><br />
</p>
<p id="ja502c6p4">
<span class="pali m-text">haṁsānaṁ pavaruttama”.</span><br />
</p>
<p id="ja502c7p1">
<span class="pali m-text">“Yadā parābhavo hoti,</span><br />
</p>
<p id="ja502c7p2">
<span class="pali m-text">poso jīvitasaṅkhaye;</span><br />
</p>
<p id="ja502c7p3">
<span class="pali m-text">Atha jālañca pāsañca,</span><br />
</p>
<p id="ja502c7p4">
<span class="pali m-text">āsajjāpi na bujjhati”.</span><br />
</p>
<p id="ja502c8p1">
<span class="pali m-text">“Ete haṁsā pakkamanti,</span><br />
</p>
<p id="ja502c8p2">
<span class="pali m-text">vakkaṅgā bhayameritā;</span><br />
</p>
<p id="ja502c8p3">
<span class="pali m-text">Harittaca hemavaṇṇa,</span><br />
</p>
<p id="ja502c8p4">
<span class="pali m-text">tvaññeva avahiyyasi.</span><br />
</p>
<p id="ja502c9p1">
<span class="pali m-text">Ete bhutvā ca pitvā ca,</span><br />
</p>
<p id="ja502c9p2">
<span class="pali m-text">pakkamanti vihaṅgamā;</span><br />
</p>
<p id="ja502c9p3">
<span class="pali m-text">Anapekkhamānā vakkaṅgā,</span><br />
</p>
<p id="ja502c9p4">
<span class="pali m-text">tvaññeveko upāsasi.</span><br />
</p>
<p id="ja502c10p1">
<span class="pali m-text">Kiṁ nu tyāyaṁ dijo hoti,</span><br />
</p>
<p id="ja502c10p2">
<span class="pali m-text">mutto baddhaṁ upāsasi;</span><br />
</p>
<p id="ja502c10p3">
<span class="pali m-text">Ohāya sakuṇā yanti,</span><br />
</p>
<p id="ja502c10p4">
<span class="pali m-text">kiṁ eko avahiyyasi”.</span><br />
</p>
<p id="ja502c11p1">
<span class="pali m-text">“Rājā me so dijo mitto,</span><br />
</p>
<p id="ja502c11p2">
<span class="pali m-text">sakhā pāṇasamo ca me;</span><br />
</p>
<p id="ja502c11p3">
<span class="pali m-text">Neva naṁ vijahissāmi,</span><br />
</p>
<p id="ja502c11p4">
<span class="pali m-text">yāva kālassa pariyāyaṁ”.</span><br />
</p>
<p id="ja502c12p1">
<span class="pali m-text">“Yo ca tvaṁ sakhino hetu,</span><br />
</p>
<p id="ja502c12p2">
<span class="pali m-text">pāṇaṁ cajitumicchasi;</span><br />
</p>
<p id="ja502c12p3">
<span class="pali m-text">So te sahāyaṁ muñcāmi,</span><br />
</p>
<p id="ja502c12p4">
<span class="pali m-text">hotu rājā tavānugo”.</span><br />
</p>
<p id="ja502c13p1">
<span class="pali m-text">“Evaṁ luddaka nandassu,</span><br />
</p>
<p id="ja502c13p2">
<span class="pali m-text">saha sabbehi ñātibhi;</span><br />
</p>
<p id="ja502c13p3">
<span class="pali m-text">Yathāhamajja nandāmi,</span><br />
</p>
<p id="ja502c13p4">
<span class="pali m-text">muttaṁ disvā dijādhipaṁ”.</span><br />
</p>
<p id="ja502c14p1">
<span class="pali m-text">“Kaccinnu bhoto kusalaṁ,</span><br />
</p>
<p id="ja502c14p2">
<span class="pali m-text">kacci bhoto anāmayaṁ;</span><br />
</p>
<p id="ja502c14p3">
<span class="pali m-text">Kacci raṭṭhamidaṁ phītaṁ,</span><br />
</p>
<p id="ja502c14p4">
<span class="pali m-text">dhammena manusāsasi”.</span><br />
</p>
<p id="ja502c15p1">
<span class="pali m-text">“Kusalañceva me haṁsa,</span><br />
</p>
<p id="ja502c15p2">
<span class="pali m-text">atho haṁsa anāmayaṁ;</span><br />
</p>
<p id="ja502c15p3">
<span class="pali m-text">Atho raṭṭhamidaṁ phītaṁ,</span><br />
</p>
<p id="ja502c15p4">
<span class="pali m-text">dhammena manusāsahaṁ”.</span><br />
</p>
<p id="ja502c16p1">
<span class="pali m-text">“Kacci bhoto amaccesu,</span><br />
</p>
<p id="ja502c16p2">
<span class="pali m-text">doso koci na vijjati;</span><br />
</p>
<p id="ja502c16p3">
<span class="pali m-text">Kacci ārā amittā te,</span><br />
</p>
<p id="ja502c16p4">
<span class="pali m-text">chāyā dakkhiṇatoriva”.</span><br />
</p>
<p id="ja502c17p1">
<span class="pali m-text">“Athopi me amaccesu,</span><br />
</p>
<p id="ja502c17p2">
<span class="pali m-text">doso koci na vijjati;</span><br />
</p>
<p id="ja502c17p3">
<span class="pali m-text">Atho ārā amittā me,</span><br />
</p>
<p id="ja502c17p4">
<span class="pali m-text">chāyā dakkhiṇatoriva”.</span><br />
</p>
<p id="ja502c18p1">
<span class="pali m-text">“Kacci te sādisī bhariyā,</span><br />
</p>
<p id="ja502c18p2">
<span class="pali m-text">assavā piyabhāṇinī;</span><br />
</p>
<p id="ja502c18p3">
<span class="pali m-text">Puttarūpayasūpetā,</span><br />
</p>
<p id="ja502c18p4">
<span class="pali m-text">tava chandavasānugā”.</span><br />
</p>
<p id="ja502c19p1">
<span class="pali m-text">“Atho me sādisī bhariyā,</span><br />
</p>
<p id="ja502c19p2">
<span class="pali m-text">assavā piyabhāṇinī;</span><br />
</p>
<p id="ja502c19p3">
<span class="pali m-text">Puttarūpayasūpetā,</span><br />
</p>
<p id="ja502c19p4">
<span class="pali m-text">mama chandavasānugā”.</span><br />
</p>
<p id="ja502c20p1">
<span class="pali m-text">“Kacci te bahavo puttā,</span><br />
</p>
<p id="ja502c20p2">
<span class="pali m-text">sujātā raṭṭhavaḍḍhana;</span><br />
</p>
<p id="ja502c20p3">
<span class="pali m-text">Paññājavena sampannā,</span><br />
</p>
<p id="ja502c20p4">
<span class="pali m-text">sammodanti tato tato”.</span><br />
</p>
<p id="ja502c21p1">
<span class="pali m-text">“Satameko ca me puttā,</span><br />
</p>
<p id="ja502c21p2">
<span class="pali m-text">dhataraṭṭha mayā sutā;</span><br />
</p>
<p id="ja502c21p3">
<span class="pali m-text">Tesaṁ tvaṁ kiccamakkhāhi,</span><br />
</p>
<p id="ja502c21p4">
<span class="pali m-text">nāvarujjhanti te vaco”.</span><br />
</p>
<p id="ja502c22p1">
<span class="pali m-text">“Upapannopi ce hoti,</span><br />
</p>
<p id="ja502c22p2">
<span class="pali m-text">jātiyā vinayena vā;</span><br />
</p>
<p id="ja502c22p3">
<span class="pali m-text">Atha pacchā kurute yogaṁ,</span><br />
</p>
<p id="ja502c22p4">
<span class="pali m-text">kicche āpāsu sīdati.</span><br />
</p>
<p id="ja502c23p1">
<span class="pali m-text">Tassa saṁhīrapaññassa,</span><br />
</p>
<p id="ja502c23p2">
<span class="pali m-text">vivaro jāyate mahā;</span><br />
</p>
<p id="ja502c23p3">
<span class="pali m-text">Rattimandhova rūpāni,</span><br />
</p>
<p id="ja502c23p4">
<span class="pali m-text">thūlāni manupassati.</span><br />
</p>
<p id="ja502c24p1">
<span class="pali m-text">Asāre sārayogaññū,</span><br />
</p>
<p id="ja502c24p2">
<span class="pali m-text">matiṁ na tveva vindati;</span><br />
</p>
<p id="ja502c24p3">
<span class="pali m-text">Sarabhova giriduggasmiṁ,</span><br />
</p>
<p id="ja502c24p4">
<span class="pali m-text">antarāyeva sīdati.</span><br />
</p>
<p id="ja502c25p1">
<span class="pali m-text">Hīnajaccopi ce hoti,</span><br />
</p>
<p id="ja502c25p2">
<span class="pali m-text">uṭṭhātā dhitimā naro;</span><br />
</p>
<p id="ja502c25p3">
<span class="pali m-text">Ācārasīlasampanno,</span><br />
</p>
<p id="ja502c25p4">
<span class="pali m-text">nise aggīva bhāsati.</span><br />
</p>
<p id="ja502c26p1">
<span class="pali m-text">Etaṁ me upamaṁ katvā,</span><br />
</p>
<p id="ja502c26p2">
<span class="pali m-text">putte vijjāsu vācaya;</span><br />
</p>
<p id="ja502c26p3">
<span class="pali m-text">Saṁvirūḷhetha medhāvī,</span><br />
</p>
<p id="ja502c26p4">
<span class="pali m-text">khette bījaṁva vuṭṭhiyā”ti.</span><br />
</p>
<p id="ja502c27p1">
<span class="pali m-text">Cūḷahaṁsajātakaṁ chaṭṭhaṁ.</span><br />
</p>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>