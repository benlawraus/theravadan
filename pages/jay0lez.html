<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; sutta &raquo; kn &raquo; ja &raquo; Jātaka | Theravadan</title>
  <link rel="stylesheet" href="https://theravadan.org/static/JetBrains-Mono.css" />
  <link rel="stylesheet" href="https://theravadan.org/static/m-dark-mod.css" />
  <link rel="icon" href="https://theravadan.org/images/favicon.jpeg" type="image/jpeg" />
  <link rel="canonical" href="https://theravadan.org/pages/jay0lez.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Jātaka" />
  <meta name="twitter:title" content="Jātaka" />
  <meta property="og:url" content="https://theravadan.org/pages/jay0lez.html" />
  <meta property="og:description" content="Tiṁsanipāta Kiṁchandavagga 6. Mahākapijātaka Bārāṇasyaṁ ahū rājā, kāsīnaṁ raṭṭhavaḍḍhano; Mittāmaccaparibyūḷho, agamāsi migājinaṁ. Tattha brāhmaṇamaddakkhi, setaṁ citraṁ kilāsinaṁ; Viddhastaṁ koviḷāraṁva, kisaṁ dhamanisanthataṁ. Paramakāruññataṁ pattaṁ, disvā kicchagataṁ naraṁ; Avaca byamhito rājā, “yakkhānaṁ katamo nusi. Hatthapādā ca te setā, tato setataraṁ siro; Gattaṁ kammāsava …" />
  <meta name="twitter:description" content="Tiṁsanipāta Kiṁchandavagga 6. Mahākapijātaka Bārāṇasyaṁ ahū rājā, kāsīnaṁ raṭṭhavaḍḍhano; Mittāmaccaparibyūḷho, agamāsi migājinaṁ. Tattha brāhmaṇamaddakkhi, setaṁ citraṁ kilāsinaṁ; Viddhastaṁ koviḷāraṁva, kisaṁ dhamanisanthataṁ. Paramakāruññataṁ pattaṁ, disvā kicchagataṁ naraṁ; Avaca byamhito rājā, “yakkhānaṁ katamo nusi. Hatthapādā ca te setā, tato setataraṁ siro; Gattaṁ kammāsava …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://theravadan.org/pages/ms-index.html">ms</a> &raquo;
            <a href="https://theravadan.org/pages/ms-sutta-index.html">sutta</a> &raquo;
            <a href="https://theravadan.org/pages/ms-sutta-kn-index.html">kn</a> &raquo;
            <a href="https://theravadan.org/pages/ms-sutta-kn-ja-index.html">ja</a> &raquo;
          </span>
          Jātaka
        </h1>
<!-- content -->
<section id="timsanipata">
<h2><a href="#timsanipata">Tiṁsanipāta</a></h2>
<section id="kimchandavagga">
<h3><a href="#kimchandavagga">Kiṁchandavagga</a></h3>
<section id="mahakapijataka">
<h4><a href="#mahakapijataka">6. Mahākapijātaka</a></h4>
<p id="ja516c1p1">
<span class="m-text m-primary">Bārāṇasyaṁ ahū rājā,</span><br />
</p>
<p id="ja516c1p2">
<span class="m-text m-primary">kāsīnaṁ raṭṭhavaḍḍhano;</span><br />
</p>
<p id="ja516c1p3">
<span class="m-text m-primary">Mittāmaccaparibyūḷho,</span><br />
</p>
<p id="ja516c1p4">
<span class="m-text m-primary">agamāsi migājinaṁ.</span><br />
</p>
<p id="ja516c2p1">
<span class="m-text m-primary">Tattha brāhmaṇamaddakkhi,</span><br />
</p>
<p id="ja516c2p2">
<span class="m-text m-primary">setaṁ citraṁ kilāsinaṁ;</span><br />
</p>
<p id="ja516c2p3">
<span class="m-text m-primary">Viddhastaṁ koviḷāraṁva,</span><br />
</p>
<p id="ja516c2p4">
<span class="m-text m-primary">kisaṁ dhamanisanthataṁ.</span><br />
</p>
<p id="ja516c3p1">
<span class="m-text m-primary">Paramakāruññataṁ pattaṁ,</span><br />
</p>
<p id="ja516c3p2">
<span class="m-text m-primary">disvā kicchagataṁ naraṁ;</span><br />
</p>
<p id="ja516c3p3">
<span class="m-text m-primary">Avaca byamhito rājā,</span><br />
</p>
<p id="ja516c3p4">
<span class="m-text m-primary">“yakkhānaṁ katamo nusi.</span><br />
</p>
<p id="ja516c4p1">
<span class="m-text m-primary">Hatthapādā ca te setā,</span><br />
</p>
<p id="ja516c4p2">
<span class="m-text m-primary">tato setataraṁ siro;</span><br />
</p>
<p id="ja516c4p3">
<span class="m-text m-primary">Gattaṁ kammāsavaṇṇaṁ te,</span><br />
</p>
<p id="ja516c4p4">
<span class="m-text m-primary">kilāsabahulo casi.</span><br />
</p>
<p id="ja516c5p1">
<span class="m-text m-primary">Vaṭṭanāvaḷi saṅkāsā,</span><br />
</p>
<p id="ja516c5p2">
<span class="m-text m-primary">piṭṭhi te ninnatunnatā;</span><br />
</p>
<p id="ja516c5p3">
<span class="m-text m-primary">Kāḷapabbāva te aṅgā,</span><br />
</p>
<p id="ja516c5p4">
<span class="m-text m-primary">nāññaṁ passāmi edisaṁ.</span><br />
</p>
<p id="ja516c6p1">
<span class="m-text m-primary">Ugghaṭṭapādo tasito,</span><br />
</p>
<p id="ja516c6p2">
<span class="m-text m-primary">kiso dhamanisanthato;</span><br />
</p>
<p id="ja516c6p3">
<span class="m-text m-primary">Chāto ātattarūposi,</span><br />
</p>
<p id="ja516c6p4">
<span class="m-text m-primary">kutosi kattha gacchasi.</span><br />
</p>
<p id="ja516c7p1">
<span class="m-text m-primary">Duddasī appakārosi,</span><br />
</p>
<p id="ja516c7p2">
<span class="m-text m-primary">dubbaṇṇo bhīmadassano;</span><br />
</p>
<p id="ja516c7p3">
<span class="m-text m-primary">Janetti yāpi te mātā,</span><br />
</p>
<p id="ja516c7p4">
<span class="m-text m-primary">na taṁ iccheyya passituṁ.</span><br />
</p>
<p id="ja516c8p1">
<span class="m-text m-primary">Kiṁ kammamakaraṁ pubbe,</span><br />
</p>
<p id="ja516c8p2">
<span class="m-text m-primary">Kaṁ avajjhaṁ aghātayi;</span><br />
</p>
<p id="ja516c8p3">
<span class="m-text m-primary">Kibbisaṁ yaṁ karitvāna,</span><br />
</p>
<p id="ja516c8p4">
<span class="m-text m-primary">Idaṁ dukkhaṁ upāgami”.</span><br />
</p>
<p id="ja516c9p1">
<span class="m-text m-primary">“Taggha te ahamakkhissaṁ,</span><br />
</p>
<p id="ja516c9p2">
<span class="m-text m-primary">yathāpi kusalo tathā;</span><br />
</p>
<p id="ja516c9p3">
<span class="m-text m-primary">Saccavādiñhi lokasmiṁ,</span><br />
</p>
<p id="ja516c9p4">
<span class="m-text m-primary">pasaṁsantīdha paṇḍitā.</span><br />
</p>
<p id="ja516c10p1">
<span class="m-text m-primary">Eko caraṁ gogaveso,</span><br />
</p>
<p id="ja516c10p2">
<span class="m-text m-primary">mūḷho accasariṁ vane;</span><br />
</p>
<p id="ja516c10p3">
<span class="m-text m-primary">Araññe irīṇe vivane,</span><br />
</p>
<p id="ja516c10p4">
<span class="m-text m-primary">nānākuñjarasevite.</span><br />
</p>
<p id="ja516c11p1">
<span class="m-text m-primary">Vāḷamigānucarite,</span><br />
</p>
<p id="ja516c11p2">
<span class="m-text m-primary">vippanaṭṭhosmi kānane;</span><br />
</p>
<p id="ja516c11p3">
<span class="m-text m-primary">Acariṁ tattha sattāhaṁ,</span><br />
</p>
<p id="ja516c11p4">
<span class="m-text m-primary">khuppipāsasamappito.</span><br />
</p>
<p id="ja516c12p1">
<span class="m-text m-primary">Tattha tindukamaddakkhiṁ,</span><br />
</p>
<p id="ja516c12p2">
<span class="m-text m-primary">visamaṭṭhaṁ bubhukkhito;</span><br />
</p>
<p id="ja516c12p3">
<span class="m-text m-primary">Papātamabhilambantaṁ,</span><br />
</p>
<p id="ja516c12p4">
<span class="m-text m-primary">sampannaphaladhārinaṁ.</span><br />
</p>
<p id="ja516c13p1">
<span class="m-text m-primary">Vātassitāni bhakkhesiṁ,</span><br />
</p>
<p id="ja516c13p2">
<span class="m-text m-primary">tāni rucciṁsu me bhusaṁ;</span><br />
</p>
<p id="ja516c13p3">
<span class="m-text m-primary">Atitto rukkhamārūhiṁ,</span><br />
</p>
<p id="ja516c13p4">
<span class="m-text m-primary">tattha hessāmi āsito.</span><br />
</p>
<p id="ja516c14p1">
<span class="m-text m-primary">Ekaṁ me bhakkhitaṁ āsi,</span><br />
</p>
<p id="ja516c14p2">
<span class="m-text m-primary">dutiyaṁ abhipatthitaṁ;</span><br />
</p>
<p id="ja516c14p3">
<span class="m-text m-primary">Tato sā bhañjatha sākhā,</span><br />
</p>
<p id="ja516c14p4">
<span class="m-text m-primary">chinnā pharasunā viya.</span><br />
</p>
<p id="ja516c15p1">
<span class="m-text m-primary">Sohaṁ sahāva sākhāhi,</span><br />
</p>
<p id="ja516c15p2">
<span class="m-text m-primary">uddhampādo avaṁsiro;</span><br />
</p>
<p id="ja516c15p3">
<span class="m-text m-primary">Appatiṭṭhe anālambe,</span><br />
</p>
<p id="ja516c15p4">
<span class="m-text m-primary">giriduggasmi pāpataṁ.</span><br />
</p>
<p id="ja516c16p1">
<span class="m-text m-primary">Yasmā ca vāri gambhīraṁ,</span><br />
</p>
<p id="ja516c16p2">
<span class="m-text m-primary">tasmā na samapajjisaṁ;</span><br />
</p>
<p id="ja516c16p3">
<span class="m-text m-primary">Tattha sesiṁ nirānando,</span><br />
</p>
<p id="ja516c16p4">
<span class="m-text m-primary">anūnā dasa rattiyo.</span><br />
</p>
<p id="ja516c17p1">
<span class="m-text m-primary">Athettha kapi māgañchi,</span><br />
</p>
<p id="ja516c17p2">
<span class="m-text m-primary">gonaṅgulo darīcaro;</span><br />
</p>
<p id="ja516c17p3">
<span class="m-text m-primary">Sākhāhi sākhaṁ vicaranto,</span><br />
</p>
<p id="ja516c17p4">
<span class="m-text m-primary">khādamāno dumapphalaṁ.</span><br />
</p>
<p id="ja516c18p1">
<span class="m-text m-primary">So maṁ disvā kisaṁ paṇḍuṁ,</span><br />
</p>
<p id="ja516c18p2">
<span class="m-text m-primary">kāruññamakaraṁ mayi;</span><br />
</p>
<p id="ja516c18p3">
<span class="m-text m-primary">Ambho ko nāma so ettha,</span><br />
</p>
<p id="ja516c18p4">
<span class="m-text m-primary">evaṁ dukkhena aṭṭito.</span><br />
</p>
<p id="ja516c19p1">
<span class="m-text m-primary">Manusso amanusso vā,</span><br />
</p>
<p id="ja516c19p2">
<span class="m-text m-primary">attānaṁ me pavedaya;</span><br />
</p>
<p id="ja516c19p3">
<span class="m-text m-primary">Tassañjaliṁ paṇāmetvā,</span><br />
</p>
<p id="ja516c19p4">
<span class="m-text m-primary">idaṁ vacanamabraviṁ.</span><br />
</p>
<p id="ja516c20p1">
<span class="m-text m-primary">Manussohaṁ byasampatto,</span><br />
</p>
<p id="ja516c20p2">
<span class="m-text m-primary">sā me natthi ito gati;</span><br />
</p>
<p id="ja516c20p3">
<span class="m-text m-primary">Taṁ vo vadāmi bhaddaṁ vo,</span><br />
</p>
<p id="ja516c20p4">
<span class="m-text m-primary">tvañca me saraṇaṁ bhava.</span><br />
</p>
<p id="ja516c21p1">
<span class="m-text m-primary">Garuṁ silaṁ gahetvāna,</span><br />
</p>
<p id="ja516c21p2">
<span class="m-text m-primary">vicarī pabbate kapi;</span><br />
</p>
<p id="ja516c21p3">
<span class="m-text m-primary">Silāya yoggaṁ katvāna,</span><br />
</p>
<p id="ja516c21p4">
<span class="m-text m-primary">nisabho etadabravi.</span><br />
</p>
<p id="ja516c22p1">
<span class="m-text m-primary">Ehi me piṭṭhimāruyha,</span><br />
</p>
<p id="ja516c22p2">
<span class="m-text m-primary">gīvaṁ gaṇhāhi bāhubhi;</span><br />
</p>
<p id="ja516c22p3">
<span class="m-text m-primary">Ahaṁ taṁ uddharissāmi,</span><br />
</p>
<p id="ja516c22p4">
<span class="m-text m-primary">giriduggata vegasā.</span><br />
</p>
<p id="ja516c23p1">
<span class="m-text m-primary">Tassa taṁ vacanaṁ sutvā,</span><br />
</p>
<p id="ja516c23p2">
<span class="m-text m-primary">vānarindassa sirīmato;</span><br />
</p>
<p id="ja516c23p3">
<span class="m-text m-primary">Piṭṭhimāruyha dhīrassa,</span><br />
</p>
<p id="ja516c23p4">
<span class="m-text m-primary">gīvaṁ bāhāhi aggahiṁ.</span><br />
</p>
<p id="ja516c24p1">
<span class="m-text m-primary">So maṁ tato samuṭṭhāsi,</span><br />
</p>
<p id="ja516c24p2">
<span class="m-text m-primary">tejassī balavā kapi;</span><br />
</p>
<p id="ja516c24p3">
<span class="m-text m-primary">Vihaññamāno kicchena,</span><br />
</p>
<p id="ja516c24p4">
<span class="m-text m-primary">giriduggata vegasā.</span><br />
</p>
<p id="ja516c25p1">
<span class="m-text m-primary">Uddharitvāna maṁ santo,</span><br />
</p>
<p id="ja516c25p2">
<span class="m-text m-primary">nisabho etadabravi;</span><br />
</p>
<p id="ja516c25p3">
<span class="m-text m-primary">Iṅgha maṁ samma rakkhassu,</span><br />
</p>
<p id="ja516c25p4">
<span class="m-text m-primary">pasupissaṁ muhuttakaṁ.</span><br />
</p>
<p id="ja516c26p1">
<span class="m-text m-primary">Sīhā byagghā ca dīpī ca,</span><br />
</p>
<p id="ja516c26p2">
<span class="m-text m-primary">acchakokataracchayo;</span><br />
</p>
<p id="ja516c26p3">
<span class="m-text m-primary">Te maṁ pamattaṁ hiṁseyyuṁ,</span><br />
</p>
<p id="ja516c26p4">
<span class="m-text m-primary">te tvaṁ disvā nivāraya.</span><br />
</p>
<p id="ja516c27p1">
<span class="m-text m-primary">Evaṁ me parittātūna,</span><br />
</p>
<p id="ja516c27p2">
<span class="m-text m-primary">pasupī so muhuttakaṁ;</span><br />
</p>
<p id="ja516c27p3">
<span class="m-text m-primary">Tadāhaṁ pāpikaṁ diṭṭhiṁ,</span><br />
</p>
<p id="ja516c27p4">
<span class="m-text m-primary">paṭilacchiṁ ayoniso.</span><br />
</p>
<p id="ja516c28p1">
<span class="m-text m-primary">Bhakkho ayaṁ manussānaṁ,</span><br />
</p>
<p id="ja516c28p2">
<span class="m-text m-primary">yathā caññe vane migā;</span><br />
</p>
<p id="ja516c28p3">
<span class="m-text m-primary">Yaṁ nūnimaṁ vadhitvāna,</span><br />
</p>
<p id="ja516c28p4">
<span class="m-text m-primary">chāto khādeyya vānaraṁ.</span><br />
</p>
<p id="ja516c29p1">
<span class="m-text m-primary">Asito ca gamissāmi,</span><br />
</p>
<p id="ja516c29p2">
<span class="m-text m-primary">maṁsamādāya sambalaṁ;</span><br />
</p>
<p id="ja516c29p3">
<span class="m-text m-primary">Kantāraṁ nittharissāmi,</span><br />
</p>
<p id="ja516c29p4">
<span class="m-text m-primary">pātheyyaṁ me bhavissati.</span><br />
</p>
<p id="ja516c30p1">
<span class="m-text m-primary">Tato silaṁ gahetvāna,</span><br />
</p>
<p id="ja516c30p2">
<span class="m-text m-primary">matthakaṁ sannitāḷayiṁ;</span><br />
</p>
<p id="ja516c30p3">
<span class="m-text m-primary">Mama gattakilantassa,</span><br />
</p>
<p id="ja516c30p4">
<span class="m-text m-primary">pahāro dubbalo ahu.</span><br />
</p>
<p id="ja516c31p1">
<span class="m-text m-primary">So ca vegenudappatto,</span><br />
</p>
<p id="ja516c31p2">
<span class="m-text m-primary">kapi ruhira makkhito;</span><br />
</p>
<p id="ja516c31p3">
<span class="m-text m-primary">Assupuṇṇehi nettehi,</span><br />
</p>
<p id="ja516c31p4">
<span class="m-text m-primary">rodanto maṁ udikkhati.</span><br />
</p>
<p id="ja516c32p1">
<span class="m-text m-primary">‘Māyyomaṁ kari bhaddante,</span><br />
</p>
<p id="ja516c32p2">
<span class="m-text m-primary">tvañca nāmedisaṁ kari;</span><br />
</p>
<p id="ja516c32p3">
<span class="m-text m-primary">Tvañca kho nāma dīghāvu,</span><br />
</p>
<p id="ja516c32p4">
<span class="m-text m-primary">aññe vāretumarahasi.</span><br />
</p>
<p id="ja516c33p1">
<span class="m-text m-primary">Aho vata re purisa,</span><br />
</p>
<p id="ja516c33p2">
<span class="m-text m-primary">tāvadukkarakāraka;</span><br />
</p>
<p id="ja516c33p3">
<span class="m-text m-primary">Edisā visamā duggā,</span><br />
</p>
<p id="ja516c33p4">
<span class="m-text m-primary">papātā uddhato mayā.</span><br />
</p>
<p id="ja516c34p1">
<span class="m-text m-primary">Ānīto paralokāva,</span><br />
</p>
<p id="ja516c34p2">
<span class="m-text m-primary">dubbheyyaṁ maṁ amaññatha;</span><br />
</p>
<p id="ja516c34p3">
<span class="m-text m-primary">Taṁ tena pāpadhammena,</span><br />
</p>
<p id="ja516c34p4">
<span class="m-text m-primary">pāpaṁ pāpena cintitaṁ.</span><br />
</p>
<p id="ja516c35p1">
<span class="m-text m-primary">Mā heva tvaṁ adhammaṭṭha,</span><br />
</p>
<p id="ja516c35p2">
<span class="m-text m-primary">vedanaṁ kaṭukaṁ phusi;</span><br />
</p>
<p id="ja516c35p3">
<span class="m-text m-primary">Mā heva pāpakammaṁ taṁ,</span><br />
</p>
<p id="ja516c35p4">
<span class="m-text m-primary">phalaṁ veḷuṁva taṁ vadhi.</span><br />
</p>
<p id="ja516c36p1">
<span class="m-text m-primary">Tayime natthi vissāso,</span><br />
</p>
<p id="ja516c36p2">
<span class="m-text m-primary">pāpadhamma asaññata;</span><br />
</p>
<p id="ja516c36p3">
<span class="m-text m-primary">Ehi me piṭṭhito gaccha,</span><br />
</p>
<p id="ja516c36p4">
<span class="m-text m-primary">dissamānova santike.</span><br />
</p>
<p id="ja516c37p1">
<span class="m-text m-primary">Muttosi hatthā vāḷānaṁ,</span><br />
</p>
<p id="ja516c37p2">
<span class="m-text m-primary">pattosi mānusiṁ padaṁ;</span><br />
</p>
<p id="ja516c37p3">
<span class="m-text m-primary">Esa maggo adhammaṭṭha,</span><br />
</p>
<p id="ja516c37p4">
<span class="m-text m-primary">tena gaccha yathāsukhaṁ’.</span><br />
</p>
<p id="ja516c38p1">
<span class="m-text m-primary">Idaṁ vatvā giricaro,</span><br />
</p>
<p id="ja516c38p2">
<span class="m-text m-primary">rahade pakkhalya matthakaṁ;</span><br />
</p>
<p id="ja516c38p3">
<span class="m-text m-primary">Assūni sampamajjitvā,</span><br />
</p>
<p id="ja516c38p4">
<span class="m-text m-primary">tato pabbatamāruhi.</span><br />
</p>
<p id="ja516c39p1">
<span class="m-text m-primary">Sohaṁ tenābhisattosmi,</span><br />
</p>
<p id="ja516c39p2">
<span class="m-text m-primary">pariḷāhena aṭṭito;</span><br />
</p>
<p id="ja516c39p3">
<span class="m-text m-primary">Ḍayhamānena gattena,</span><br />
</p>
<p id="ja516c39p4">
<span class="m-text m-primary">vāriṁ pātuṁ upāgamiṁ.</span><br />
</p>
<p id="ja516c40p1">
<span class="m-text m-primary">Agginā viya santatto,</span><br />
</p>
<p id="ja516c40p2">
<span class="m-text m-primary">rahado ruhiramakkhito;</span><br />
</p>
<p id="ja516c40p3">
<span class="m-text m-primary">Pubbalohitasaṅkāso,</span><br />
</p>
<p id="ja516c40p4">
<span class="m-text m-primary">sabbo me samapajjatha.</span><br />
</p>
<p id="ja516c41p1">
<span class="m-text m-primary">Yāvanto udabindūni,</span><br />
</p>
<p id="ja516c41p2">
<span class="m-text m-primary">kāyasmiṁ nipatiṁsu me;</span><br />
</p>
<p id="ja516c41p3">
<span class="m-text m-primary">Tāvanto gaṇḍa jāyetha,</span><br />
</p>
<p id="ja516c41p4">
<span class="m-text m-primary">addhabeluvasādisā.</span><br />
</p>
<p id="ja516c42p1">
<span class="m-text m-primary">Pabhinnā pagghariṁsu me,</span><br />
</p>
<p id="ja516c42p2">
<span class="m-text m-primary">kuṇapā pubbalohitā;</span><br />
</p>
<p id="ja516c42p3">
<span class="m-text m-primary">Yena yeneva gacchāmi,</span><br />
</p>
<p id="ja516c42p4">
<span class="m-text m-primary">gāmesu nigamesu ca.</span><br />
</p>
<p id="ja516c43p1">
<span class="m-text m-primary">Daṇḍahatthā nivārenti,</span><br />
</p>
<p id="ja516c43p2">
<span class="m-text m-primary">itthiyo purisā ca maṁ;</span><br />
</p>
<p id="ja516c43p3">
<span class="m-text m-primary">Okkitā pūtigandhena,</span><br />
</p>
<p id="ja516c43p4">
<span class="m-text m-primary">māssu orena āgamā.</span><br />
</p>
<p id="ja516c44p1">
<span class="m-text m-primary">Etādisaṁ idaṁ dukkhaṁ,</span><br />
</p>
<p id="ja516c44p2">
<span class="m-text m-primary">satta vassāni dāni me;</span><br />
</p>
<p id="ja516c44p3">
<span class="m-text m-primary">Anubhomi sakaṁ kammaṁ,</span><br />
</p>
<p id="ja516c44p4">
<span class="m-text m-primary">pubbe dukkaṭamattano.</span><br />
</p>
<p id="ja516c45p1">
<span class="m-text m-primary">Taṁ vo vadāmi bhaddante,</span><br />
</p>
<p id="ja516c45p2">
<span class="m-text m-primary">yāvantettha samāgatā;</span><br />
</p>
<p id="ja516c45p3">
<span class="m-text m-primary">Māssu mittāna dubbhittho,</span><br />
</p>
<p id="ja516c45p4">
<span class="m-text m-primary">mittadubbho hi pāpako.</span><br />
</p>
<p id="ja516c46p1">
<span class="m-text m-primary">Kuṭṭhī kilāsī bhavati,</span><br />
</p>
<p id="ja516c46p2">
<span class="m-text m-primary">yo mittānidha dubbhati;</span><br />
</p>
<p id="ja516c46p3">
<span class="m-text m-primary">Kāyassa bhedā mittaddu,</span><br />
</p>
<p id="ja516c46p4">
<span class="m-text m-primary">nirayaṁ sopapajjatī”ti.</span><br />
</p>
<p id="ja516c47p1">
<span class="m-text m-primary">Mahākapijātakaṁ chaṭṭhaṁ.</span><br />
</p>
</section>
</section>
</section>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>