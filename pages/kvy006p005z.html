<!DOCTYPE html>
<html lang="en" prefix="og: http://ogp.me/ns#">
<head>
  <meta charset="UTF-8" />
  <title>ms &raquo; abhidhamma &raquo; kv &raquo; kv6 &raquo; Kathāvatthu | Theravadan</title>
  <link rel="stylesheet" href="https://www.theravadan.org/static/JetBrains-Mono.css" />
  <link rel="stylesheet" href="https://www.theravadan.org/static/m-dark-mod.css" />
  <link rel="icon" href="https://www.theravadan.org/images/favicon.jpeg" type="image/jpeg" />
  <link rel="canonical" href="https://www.theravadan.org/pages/kvy006p005z.html" />
  <meta name="viewport" content="width=device-width, initial-scale=1.0" />
  <meta property="og:site_name" content="Theravadan" />
  <meta property="og:title" content="Kathāvatthu" />
  <meta name="twitter:title" content="Kathāvatthu" />
  <meta property="og:url" content="https://www.theravadan.org/pages/kvy006p005z.html" />
  <meta property="og:description" content="Mahāpaṇṇāsaka Chaṭṭhavagga Nirodhasamāpattikathā Nirodhasamāpatti asaṅkhatāti? Āmantā. Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? Na hevaṁ vattabbe …pe… nirodhasamāpatti asaṅkhatā, nibbānaṁ asaṅkhatanti? Āmantā. Dve asaṅkhatānīti? Na hevaṁ vattabbe …pe… dve asaṅkhatānīti? Āmantā. Dve tāṇāni …pe… antarikā vāti? Na hevaṁ vattabbe …" />
  <meta name="twitter:description" content="Mahāpaṇṇāsaka Chaṭṭhavagga Nirodhasamāpattikathā Nirodhasamāpatti asaṅkhatāti? Āmantā. Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? Na hevaṁ vattabbe …pe… nirodhasamāpatti asaṅkhatā, nibbānaṁ asaṅkhatanti? Āmantā. Dve asaṅkhatānīti? Na hevaṁ vattabbe …pe… dve asaṅkhatānīti? Āmantā. Dve tāṇāni …pe… antarikā vāti? Na hevaṁ vattabbe …" />
  <meta name="twitter:card" content="summary" />
  <meta property="og:type" content="page" />
</head>
<body>
<header><nav id="navigation">
  <div class="m-container">
    <div class="m-row">
      <a href="https://www.theravadan.org/" id="m-navbar-brand" class="m-col-t-9 m-col-m-none m-left-m">Theravadan</a>
      <a id="m-navbar-show" href="#navigation" title="Show navigation" class="m-col-t-3 m-hide-m m-text-right"></a>
      <a id="m-navbar-hide" href="#" title="Hide navigation" class="m-col-t-3 m-hide-m m-text-right"></a>
      <div id="m-navbar-collapse" class="m-col-t-12 m-show-m m-col-m-none m-right-m">
        <div class="m-row">
          <ol class="m-col-t-12 m-col-m-none">
            <li><a href="https://search.theravadan.org">Search</a></li>
          </ol>
        </div>
      </div>
    </div>
  </div>
</nav></header>
<main>
<article>
  <div class="m-container m-container-inflatable">
    <div class="m-row">
      <div class="m-col-l-10 m-push-l-1">
        <h1>
          <span class="m-breadcrumb">
            <a href="https://www.theravadan.org/pages/ms-index.html">ms</a> &raquo;
            <a href="https://www.theravadan.org/pages/ms-abhidhamma-index.html">abhidhamma</a> &raquo;
            <a href="https://www.theravadan.org/pages/ms-abhidhamma-kv-index.html">kv</a> &raquo;
            <a href="https://www.theravadan.org/pages/ms-abhidhamma-kv-kv6-index.html">kv6</a> &raquo;
          </span>
          Kathāvatthu
        </h1>
<!-- content -->
<p id="kv6p5c0p2">
<span class="m-text m-primary">Mahāpaṇṇāsaka</span><br />
</p>
<p id="kv6p5c0p3">
<span class="m-text m-primary">Chaṭṭhavagga</span><br />
</p>
<p id="kv6p5c0p4">
<span class="m-text m-primary">Nirodhasamāpattikathā</span><br />
</p>
<p id="kv6p5c1p1">
<span class="m-text m-primary">Nirodhasamāpatti asaṅkhatāti?</span><br />
</p>
<p id="kv6p5c1p2">
<span class="m-text m-primary">Āmantā.</span><br />
</p>
<p id="kv6p5c1p3">
<span class="m-text m-primary">Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti?</span><br />
</p>
<p id="kv6p5c1p4">
<span class="m-text m-primary">Na hevaṁ vattabbe …pe…</span><br />
</p>
<p id="kv6p5c1p5">
<span class="m-text m-primary">nirodhasamāpatti asaṅkhatā, nibbānaṁ asaṅkhatanti?</span><br />
</p>
<p id="kv6p5c1p6">
<span class="m-text m-primary">Āmantā.</span><br />
</p>
<p id="kv6p5c1p7">
<span class="m-text m-primary">Dve asaṅkhatānīti?</span><br />
</p>
<p id="kv6p5c1p8">
<span class="m-text m-primary">Na hevaṁ vattabbe …pe…</span><br />
</p>
<p id="kv6p5c1p9">
<span class="m-text m-primary">dve asaṅkhatānīti?</span><br />
</p>
<p id="kv6p5c1p10">
<span class="m-text m-primary">Āmantā.</span><br />
</p>
<p id="kv6p5c1p11">
<span class="m-text m-primary">Dve tāṇāni …pe…</span><br />
</p>
<p id="kv6p5c1p12">
<span class="m-text m-primary">antarikā vāti?</span><br />
</p>
<p id="kv6p5c1p13">
<span class="m-text m-primary">Na hevaṁ vattabbe …pe….</span><br />
</p>
<p id="kv6p5c2p1">
<span class="m-text m-primary">Nirodhasamāpatti asaṅkhatāti?</span><br />
</p>
<p id="kv6p5c2p2">
<span class="m-text m-primary">Āmantā.</span><br />
</p>
<p id="kv6p5c2p3">
<span class="m-text m-primary">Atthi keci nirodhaṁ samāpajjanti paṭilabhanti uppādenti samuppādenti uṭṭhapenti samuṭṭhapenti nibbattenti abhinibbattenti janenti sañjanentīti?</span><br />
</p>
<p id="kv6p5c2p4">
<span class="m-text m-primary">Āmantā.</span><br />
</p>
<p id="kv6p5c2p5">
<span class="m-text m-primary">Atthi keci asaṅkhataṁ samāpajjanti paṭilabhanti uppādenti samuppādenti uṭṭhapenti samuṭṭhapenti nibbattenti abhinibbattenti janenti sañjanentīti?</span><br />
</p>
<p id="kv6p5c2p6">
<span class="m-text m-primary">Na hevaṁ vattabbe …pe….</span><br />
</p>
<p id="kv6p5c3p1">
<span class="m-text m-primary">Nirodhā vodānaṁ vuṭṭhānaṁ paññāyatīti?</span><br />
</p>
<p id="kv6p5c3p2">
<span class="m-text m-primary">Āmantā.</span><br />
</p>
<p id="kv6p5c3p3">
<span class="m-text m-primary">Asaṅkhatā vodānaṁ vuṭṭhānaṁ paññāyatīti?</span><br />
</p>
<p id="kv6p5c3p4">
<span class="m-text m-primary">Na hevaṁ vattabbe …pe…</span><br />
</p>
<p id="kv6p5c3p5">
<span class="m-text m-primary">nirodhaṁ samāpajjantassa paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāroti?</span><br />
</p>
<p id="kv6p5c3p6">
<span class="m-text m-primary">Āmantā.</span><br />
</p>
<p id="kv6p5c3p7">
<span class="m-text m-primary">Asaṅkhataṁ samāpajjantassa paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāroti?</span><br />
</p>
<p id="kv6p5c3p8">
<span class="m-text m-primary">Na hevaṁ vattabbe …pe…</span><br />
</p>
<p id="kv6p5c3p9">
<span class="m-text m-primary">nirodhā vuṭṭhahantassa paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāroti?</span><br />
</p>
<p id="kv6p5c3p10">
<span class="m-text m-primary">Āmantā.</span><br />
</p>
<p id="kv6p5c3p11">
<span class="m-text m-primary">Asaṅkhatā vuṭṭhahantassa paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāroti?</span><br />
</p>
<p id="kv6p5c3p12">
<span class="m-text m-primary">Na hevaṁ vattabbe …pe….</span><br />
</p>
<p id="kv6p5c4p1">
<span class="m-text m-primary">Nirodhā vuṭṭhitaṁ tayo phassā phusanti—</span><br />
</p>
<p id="kv6p5c4p2">
<span class="m-text m-primary">suññato phasso, animitto phasso, appaṇihito phassoti?</span><br />
</p>
<p id="kv6p5c4p3">
<span class="m-text m-primary">Āmantā.</span><br />
</p>
<p id="kv6p5c4p4">
<span class="m-text m-primary">Asaṅkhatā vuṭṭhitaṁ tayo phassā phusanti—</span><br />
</p>
<p id="kv6p5c4p5">
<span class="m-text m-primary">suññato phasso, animitto phasso, appaṇihito phassoti?</span><br />
</p>
<p id="kv6p5c4p6">
<span class="m-text m-primary">Na hevaṁ vattabbe …pe….</span><br />
</p>
<p id="kv6p5c5p1">
<span class="m-text m-primary">Nirodhā vuṭṭhitassa vivekaninnaṁ cittaṁ hoti vivekapoṇaṁ vivekapabbhāranti?</span><br />
</p>
<p id="kv6p5c5p2">
<span class="m-text m-primary">Āmantā.</span><br />
</p>
<p id="kv6p5c5p3">
<span class="m-text m-primary">Asaṅkhatā vuṭṭhitassa vivekaninnaṁ cittaṁ hoti vivekapoṇaṁ vivekapabbhāranti?</span><br />
</p>
<p id="kv6p5c5p4">
<span class="m-text m-primary">Na hevaṁ vattabbe …pe….</span><br />
</p>
<p id="kv6p5c6p1">
<span class="m-text m-primary">Na vattabbaṁ—</span><br />
</p>
<p id="kv6p5c6p2">
<span class="m-text m-primary">“nirodhasamāpatti asaṅkhatā”ti?</span><br />
</p>
<p id="kv6p5c6p3">
<span class="m-text m-primary">Āmantā.</span><br />
</p>
<p id="kv6p5c6p4">
<span class="m-text m-primary">Saṅkhatāti?</span><br />
</p>
<p id="kv6p5c6p5">
<span class="m-text m-primary">Na hevaṁ vattabbe …pe…</span><br />
</p>
<p id="kv6p5c6p6">
<span class="m-text m-primary">tena hi nirodhasamāpatti asaṅkhatāti.</span><br />
</p>
<p id="kv6p5c6p7">
<span class="m-text m-primary">Nirodhasamāpattikathā niṭṭhitā.</span><br />
</p>
<!-- /content -->
      </div>
    </div>
  </div>
</article>
</main>
<footer><nav>
  <div class="m-container">
    <div class="m-row">
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
      </div>
      <div class="m-clearfix-t"></div>
      <div class="m-col-s-3 m-col-t-6">
      </div>
      <div class="m-col-s-3 m-col-t-6">
        <h3><a href="https://www.theravadan.org/pages/about">About</a></h3>
        <ul>
        </ul>
      </div>
    </div>
    <div class="m-row">
      <div class="m-col-l-10 m-push-l-1">
        <p>Theravadan. Powered by <a href="https://getpelican.com">Pelican</a> and <a href="https://mcss.mosra.cz">m.css</a>.</p>
      </div>
    </div>
  </div>
</nav></footer>
</body>
</html>