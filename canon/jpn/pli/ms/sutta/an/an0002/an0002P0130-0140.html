<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=jpn> Search </a></ul></nav><nav aria-label=breadcrumb class=container><ul><li><a href=/canon/jpn/pli.html> Pali </a><li><a href=/canon/jpn/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/jpn/pli/ms/sutta.html> Suttapiṭaka </a><li><a href=/canon/jpn/pli/ms/sutta/an.html> Aṅguttaranikāya </a><li><a href=/canon/jpn/pli/ms/sutta/an/an0002.html> Dukanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0002/an0002P0130-0140.html>Deutsch</a> , <a href=/canon/en/pli/ms/sutta/an/an0002/an0002P0130-0140.html>English</a><p>From: <span class=kaz> Kaz Takehara </span><div class=flex-between><a href=/canon/jpn/pli/ms/sutta/an/an0002/an0002P0118-0129.html>Previous</a><a href=/canon/jpn/pli/ms/sutta/an/an0002/an0002P0141-0150.html>Next</a></div><p id=an2.130:0.1><span class=root>Aṅguttara Nikāya 2 </span><br><p id=an2.130:0.2><span class=root>12. Āyācanavagga </span><br><p id=an2.130:1.0><span class="root big-bold">130 </span><br><p id=an2.130:1.1><span class=root>“Saddho, bhikkhave, bhikkhu evaṁ sammā āyācamāno āyāceyya: </span><br><p id=an2.130:1.2><span class=root>‘tādiso homi yādisā sāriputtamoggallānā’ti. </span><br><p id=an2.130:1.3><span class=root>Esā, bhikkhave, tulā etaṁ pamāṇaṁ mama sāvakānaṁ bhikkhūnaṁ yadidaṁ sāriputtamoggallānā”ti. </span><br><p id=an2.131:1.0><span class=root>131 </span><br><p id=an2.131:1.1><span class=root>“Saddhā, bhikkhave, bhikkhunī evaṁ sammā āyācamānā āyāceyya: </span><br><p id=an2.131:1.2><span class=root>‘tādisī homi yādisī khemā ca bhikkhunī uppalavaṇṇā cā’ti. </span><br><p id=an2.131:1.3><span class=root>Esā, bhikkhave, tulā etaṁ pamāṇaṁ mama sāvikānaṁ bhikkhunīnaṁ yadidaṁ khemā ca bhikkhunī uppalavaṇṇā cā”ti. </span><br><p id=an2.132:1.0><span class=root>132 </span><br><p id=an2.132:1.1><span class=root>“Saddho, bhikkhave, upāsako evaṁ sammā āyācamāno āyāceyya: </span><br><p id=an2.132:1.2><span class=root>‘tādiso homi yādiso citto ca gahapati hatthako ca āḷavako’ti. </span><br><p id=an2.132:1.3><span class=root>Esā, bhikkhave, tulā etaṁ pamāṇaṁ mama sāvakānaṁ upāsakānaṁ yadidaṁ citto ca gahapati hatthako ca āḷavako”ti. </span><br><p id=an2.133:1.0><span class=root>133 </span><br><p id=an2.133:1.1><span class=root>“Saddhā, bhikkhave, upāsikā evaṁ sammā āyācamānā āyāceyya: </span><br><p id=an2.133:1.2><span class=root>‘tādisī homi yādisī khujjuttarā ca upāsikā veḷukaṇḍakiyā ca nandamātā’ti. </span><br><p id=an2.133:1.3><span class=root>Esā, bhikkhave, tulā etaṁ pamāṇaṁ mama sāvikānaṁ upāsikānaṁ yadidaṁ khujjuttarā ca upāsikā veḷukaṇḍakiyā ca nandamātā”ti. </span><br><p id=an2.134:1.0><span class=root>134 </span><br><p id=an2.134:1.1><span class=root>“Dvīhi, bhikkhave, dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavati. </span><br><p id=an2.134:1.2><span class=root>Katamehi dvīhi? </span><br><p id=an2.134:1.3><span class=root>Ananuvicca apariyogāhetvā avaṇṇārahassa vaṇṇaṁ bhāsati, </span><br><p id=an2.134:1.4><span class=root>ananuvicca apariyogāhetvā vaṇṇārahassa avaṇṇaṁ bhāsati. </span><br><p id=an2.134:1.5><span class=root>Imehi kho, bhikkhave, dvīhi dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavatīti. </span><br><p id=an2.134:2.1><span class=root>Dvīhi, bhikkhave, dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavati. </span><br><p id=an2.134:2.2><span class=root>Katamehi dvīhi? </span><br><p id=an2.134:2.3><span class=root>Anuvicca pariyogāhetvā avaṇṇārahassa avaṇṇaṁ bhāsati, </span><br><p id=an2.134:2.4><span class=root>anuvicca pariyogāhetvā vaṇṇārahassa vaṇṇaṁ bhāsati. </span><br><p id=an2.134:2.5><span class=root>Imehi kho, bhikkhave, dvīhi dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavatī”ti. </span><br><p id=an2.135:1.0><span class=root>135 </span><br><p id=an2.135:1.1><span class=root>“Dvīhi, bhikkhave, dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavati. </span><br><p id=an2.135:1.2><span class=root>Katamehi dvīhi? </span><br><p id=an2.135:1.3><span class=root>Ananuvicca apariyogāhetvā appasādanīye ṭhāne pasādaṁ upadaṁseti, </span><br><p id=an2.135:1.4><span class=root>ananuvicca apariyogāhetvā pasādanīye ṭhāne appasādaṁ upadaṁseti. </span><br><p id=an2.135:1.5><span class=root>Imehi kho, bhikkhave, dvīhi dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavatīti. </span><br><p id=an2.135:2.1><span class=root>Dvīhi, bhikkhave, dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavati. </span><br><p id=an2.135:2.2><span class=root>Katamehi dvīhi? </span><br><p id=an2.135:2.3><span class=root>Anuvicca pariyogāhetvā appasādanīye ṭhāne appasādaṁ upadaṁseti, </span><br><p id=an2.135:2.4><span class=root>anuvicca pariyogāhetvā pasādanīye ṭhāne pasādaṁ upadaṁseti. </span><br><p id=an2.135:2.5><span class=root>Imehi kho, bhikkhave, dvīhi dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavatī”ti. </span><br><p id=an2.136:1.0><span class=root>136 </span><br><p id=an2.136:1.1><span class=root>“Dvīsu, bhikkhave, micchāpaṭipajjamāno bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavati. </span><br><p id=an2.136:1.2><span class=root>Katamesu dvīsu? </span><br><p id=an2.136:1.3><span class=root>Mātari ca pitari ca. </span><br><p id=an2.136:1.4><span class=root>Imesu kho, bhikkhave, dvīsu micchāpaṭipajjamāno bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavatīti. </span><br><p id=an2.136:2.1><span class=root>Dvīsu, bhikkhave, sammāpaṭipajjamāno paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavati. </span><br><p id=an2.136:2.2><span class=root>Katamesu dvīsu? </span><br><p id=an2.136:2.3><span class=root>Mātari ca pitari ca. </span><br><p id=an2.136:2.4><span class=root>Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavatī”ti. </span><br><p id=an2.137:1.0><span class=root>137 </span><br><p id=an2.137:1.1><span class=root>“Dvīsu, bhikkhave, micchāpaṭipajjamāno bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavati. </span><br><p id=an2.137:1.2><span class=root>Katamesu dvīsu? </span><br><p id=an2.137:1.3><span class=root>Tathāgate ca tathāgatasāvake ca. </span><br><p id=an2.137:1.4><span class=root>Imesu kho, bhikkhave, micchāpaṭipajjamāno bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo ca viññūnaṁ, bahuñca apuññaṁ pasavatīti. </span><br><p id=an2.137:2.1><span class=root>Dvīsu, bhikkhave, sammāpaṭipajjamāno paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavati. </span><br><p id=an2.137:2.2><span class=root>Katamesu dvīsu? </span><br><p id=an2.137:2.3><span class=root>Tathāgate ca tathāgatasāvake ca. </span><br><p id=an2.137:2.4><span class=root>Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo ca viññūnaṁ, bahuñca puññaṁ pasavatī”ti. </span><br><p id=an2.138:1.0><span class=root>138 </span><br><p id=an2.138:1.1><span class=root>“Dveme, bhikkhave, dhammā. </span><br><p id=an2.138:1.2><span class=root>Katame dve? </span><br><p id=an2.138:1.3><span class=root>Sacittavodānañca na ca kiñci loke upādiyati. </span><br><p id=an2.138:1.4><span class=root>Ime kho, bhikkhave, dve dhammā”ti. </span><br><p id=an2.139:1.0><span class=root>139 </span><br><p id=an2.139:1.1><span class=root>“Dveme, bhikkhave, dhammā. </span><br><p id=an2.139:1.2><span class=root>Katame dve? </span><br><p id=an2.139:1.3><span class=root>Kodho ca upanāho ca. </span><br><p id=an2.139:1.4><span class=root>Ime kho, bhikkhave, dve dhammā”ti. </span><br><p id=an2.140:1.0><span class=root>140 </span><br><p id=an2.140:1.1><span class=root>“Dveme, bhikkhave, dhammā. </span><br><p id=an2.140:1.2><span class=root>Katame dve? </span><br><p id=an2.140:1.3><span class=root>Kodhavinayo ca upanāhavinayo ca. </span><br><p id=an2.140:1.4><span class=root>Ime kho, bhikkhave, dve dhammā”ti. </span><br><p id=an2.140:1.5><span class=root>Āyācanavaggo dutiyo. </span><br></main><footer class="container footer"><small><a href=/about>Contact info</a></small></footer>