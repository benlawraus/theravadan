<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/vb.html> Vibhaṅga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/vb/vb0014.html>Previous</a><a href=/canon/en/pli/ms/abhidhamma/vb/vb0016.html>Next</a></div><p id=vb15:0.1><span class=root>Vibhaṅga </span><br><p id=vb15:0.2><span class="root big-bold">Paṭisambhidāvibhaṅga </span><br><p id=vb15:1.0.1><span class=root>Suttantabhājanīya </span><br><p id=vb15:1.0.2><span class=root>1. Saṅgahavāra </span><br><p id=vb15:1.1><span class=root>Catasso paṭisambhidā—</span><br><p id=vb15:1.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:1.3><span class=root>Atthe ñāṇaṁ atthapaṭisambhidā, dhamme ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:1.4><span class=root>Ayaṁ saṅgahavāro. </span><br><p id=vb15:2.0><span class=root>2. Saccavāra </span><br><p id=vb15:2.1><span class=root>Catasso paṭisambhidā—</span><br><p id=vb15:2.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:2.3><span class=root>Dukkhe ñāṇaṁ atthapaṭisambhidā, dukkhasamudaye ñāṇaṁ dhammapaṭisambhidā, dukkhanirodhe ñāṇaṁ atthapaṭisambhidā, dukkhanirodhagāminiyā paṭipadāya ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:2.4><span class=root>Ayaṁ saccavāro. </span><br><p id=vb15:3.0><span class=root>3. Hetuvāra </span><br><p id=vb15:3.1><span class=root>Catasso paṭisambhidā—</span><br><p id=vb15:3.2><span class=root>atthapaṭisambhidā, dhammapaṭisambhidā niruttipaṭisambhidā, paṭibhānapaṭisambhidā. </span><br><p id=vb15:3.3><span class=root>Hetumhi ñāṇaṁ dhammapaṭisambhidā, hetuphale ñāṇaṁ atthapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:3.4><span class=root>Ayaṁ hetuvāro. </span><br><p id=vb15:4.0><span class=root>4. Dhammavāra </span><br><p id=vb15:4.1><span class=root>Catasso paṭisambhidā—</span><br><p id=vb15:4.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:4.3><span class=root>Ye dhammā jātā bhūtā sañjātā nibbattā abhinibbattā pātubhūtā, imesu dhammesu ñāṇaṁ atthapaṭisambhidā; </span><br><p id=vb15:4.4><span class=root>yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:4.5><span class=root>Ayaṁ dhammavāro. </span><br><p id=vb15:5.0><span class=root>5. Paṭiccasamuppādavāra </span><br><p id=vb15:5.1><span class=root>Catasso paṭisambhidā—</span><br><p id=vb15:5.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:5.3><span class=root>Jarāmaraṇe ñāṇaṁ atthapaṭisambhidā, jarāmaraṇasamudaye ñāṇaṁ dhammapaṭisambhidā, jarāmaraṇanirodhe ñāṇaṁ atthapaṭisambhidā, jarāmaraṇanirodhagāminiyā paṭipadāya ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:6.1><span class=root>Catasso paṭisambhidā—</span><br><p id=vb15:6.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:6.3><span class=root>Jātiyā ñāṇaṁ …pe… </span><br><p id=vb15:6.4><span class=root>bhave ñāṇaṁ …pe… </span><br><p id=vb15:6.5><span class=root>upādāne ñāṇaṁ …pe… </span><br><p id=vb15:6.6><span class=root>taṇhāya ñāṇaṁ …pe… </span><br><p id=vb15:6.7><span class=root>vedanāya ñāṇaṁ …pe… </span><br><p id=vb15:6.8><span class=root>phasse ñāṇaṁ …pe… </span><br><p id=vb15:6.9><span class=root>saḷāyatane ñāṇaṁ …pe… </span><br><p id=vb15:6.10><span class=root>nāmarūpe ñāṇaṁ …pe… </span><br><p id=vb15:6.11><span class=root>viññāṇe ñāṇaṁ …pe… </span><br><p id=vb15:6.12><span class=root>saṅkhāresu ñāṇaṁ atthapaṭisambhidā, saṅkhārasamudaye ñāṇaṁ dhammapaṭisambhidā, saṅkhāranirodhe ñāṇaṁ atthapaṭisambhidā, saṅkhāranirodhagāminiyā paṭipadāya ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:6.13><span class=root>Ayaṁ paṭiccasamuppādavāro. </span><br><p id=vb15:7.0><span class=root>6. Pariyattivāra </span><br><p id=vb15:7.1><span class=root>Catasso paṭisambhidā—</span><br><p id=vb15:7.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:8.1><span class=root>Tattha katamā dhammapaṭisambhidā? </span><br><p id=vb15:8.2><span class=root>Idha bhikkhu dhammaṁ jānāti—</span><br><p id=vb15:8.3><span class=root>suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ. </span><br><p id=vb15:8.4><span class=root>Ayaṁ vuccati “dhammapaṭisambhidā”. </span><br><p id=vb15:8.5><span class=root>So tassa tasseva bhāsitassa atthaṁ jānāti—</span><br><p id=vb15:8.6><span class=root>“ayaṁ imassa bhāsitassa attho, ayaṁ imassa bhāsitassa attho”ti. </span><br><p id=vb15:8.7><span class=root>Ayaṁ vuccati “atthapaṭisambhidā”, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. </span><br><p id=vb15:8.8><span class=root>Ayaṁ pariyattivāro. </span><br><p id=vb15:9.1><span class=root>Suttantabhājanīyaṁ. </span><br><p id=vb15:10.0.1><span class=root>Abhidhammabhājanīya </span><br><p id=vb15:10.0.2><span class=root>1. Kusalavāra </span><br><p id=vb15:10.0.3><span class=root>1.1. Kāmāvacara </span><br><p id=vb15:10.1><span class=root>Catasso paṭisambhidā—</span><br><p id=vb15:10.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:11.1><span class=root>Katame dhammā kusalā? </span><br><p id=vb15:11.2><span class=root>Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā …pe… </span><br><p id=vb15:11.3><span class=root>dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti. </span><br><p id=vb15:11.4><span class=root>Ime dhammā kusalā. </span><br><p id=vb15:11.5><span class=root>Imesu dhammesu ñāṇaṁ dhammapaṭisambhidā. </span><br><p id=vb15:11.6><span class=root>Tesaṁ vipāke ñāṇaṁ atthapaṭisambhidā, yāya niruttiyā tesaṁ dhammānaṁ paññatti hoti, tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:11.7><span class=root>Yena ñāṇena tāni ñāṇāni jānāti—</span><br><p id=vb15:11.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:12.1><span class=root>Catasso paṭisambhidā—</span><br><p id=vb15:12.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:13.1><span class=root>Katame dhammā kusalā? </span><br><p id=vb15:13.2><span class=root>Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ sasaṅkhārena …pe… </span><br><p id=vb15:13.3><span class=root>somanassasahagataṁ ñāṇavippayuttaṁ …pe… </span><br><p id=vb15:13.4><span class=root>somanassasahagataṁ ñāṇavippayuttaṁ sasaṅkhārena …pe… </span><br><p id=vb15:13.5><span class=root>upekkhāsahagataṁ ñāṇasampayuttaṁ …pe… </span><br><p id=vb15:13.6><span class=root>upekkhāsahagataṁ ñāṇasampayuttaṁ sasaṅkhārena …pe… </span><br><p id=vb15:13.7><span class=root>upekkhāsahagataṁ ñāṇavippayuttaṁ …pe… </span><br><p id=vb15:13.8><span class=root>upekkhāsahagataṁ ñāṇavippayuttaṁ sasaṅkhārena rūpārammaṇaṁ vā …pe… </span><br><p id=vb15:13.9><span class=root>dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti. </span><br><p id=vb15:13.10><span class=root>Ime dhammā kusalā. </span><br><p id=vb15:13.11><span class=root>Imesu dhammesu ñāṇaṁ dhammapaṭisambhidā. </span><br><p id=vb15:13.12><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:13.13><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:13.14><span class=root>Yena ñāṇena tāni ñāṇāni jānāti—</span><br><p id=vb15:13.15><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:14.0><span class=root>1.2. Rūpāvacara </span><br><p id=vb15:14.1><span class=root>Catasso paṭisambhidā—</span><br><p id=vb15:14.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:15.1><span class=root>Katame dhammā kusalā? </span><br><p id=vb15:15.2><span class=root>Yasmiṁ samaye rūpūpapattiyā maggaṁ bhāveti vivicceva kāmehi …pe… paṭhamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti. </span><br><p id=vb15:15.3><span class=root>Ime dhammā kusalā. </span><br><p id=vb15:15.4><span class=root>Imesu dhammesu ñāṇaṁ dhammapaṭisambhidā. </span><br><p id=vb15:15.5><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:15.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:15.7><span class=root>Yena ñāṇena tāni ñāṇāni jānāti—</span><br><p id=vb15:15.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:16.0><span class=root>1.3. Arūpāvacara </span><br><p id=vb15:16.1><span class=root>Catasso paṭisambhidā—</span><br><p id=vb15:16.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:17.1><span class=root>Katame dhammā kusalā? </span><br><p id=vb15:17.2><span class=root>Yasmiṁ samaye arūpūpapattiyā maggaṁ bhāveti sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti. </span><br><p id=vb15:17.3><span class=root>Ime dhammā kusalā. </span><br><p id=vb15:17.4><span class=root>Imesu dhammesu ñāṇaṁ dhammapaṭisambhidā. </span><br><p id=vb15:17.5><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:17.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:17.7><span class=root>Yena ñāṇena tāni ñāṇāni jānāti—</span><br><p id=vb15:17.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:18.0><span class=root>1.4. Lokuttara </span><br><p id=vb15:18.1><span class=root>Catasso paṭisambhidā—</span><br><p id=vb15:18.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:19.1><span class=root>Katame dhammā kusalā? </span><br><p id=vb15:19.2><span class=root>Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti. </span><br><p id=vb15:19.3><span class=root>Ime dhammā kusalā. </span><br><p id=vb15:19.4><span class=root>Imesu dhammesu ñāṇaṁ dhammapaṭisambhidā. </span><br><p id=vb15:19.5><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:19.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:19.7><span class=root>Yena ñāṇena tāni ñāṇāni jānāti—</span><br><p id=vb15:19.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:20.0><span class=root>2. Akusalavāra </span><br><p id=vb15:20.1><span class=root>Catasso paṭisambhidā—</span><br><p id=vb15:20.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:21.1><span class=root>Katame dhammā akusalā? </span><br><p id=vb15:21.2><span class=root>Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ rūpārammaṇaṁ vā …pe… </span><br><p id=vb15:21.3><span class=root>dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti. </span><br><p id=vb15:21.4><span class=root>Ime dhammā akusalā. </span><br><p id=vb15:21.5><span class=root>Imesu dhammesu ñāṇaṁ dhammapaṭisambhidā. </span><br><p id=vb15:21.6><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:21.7><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:21.8><span class=root>Yena ñāṇena tāni ñāṇāni jānāti—</span><br><p id=vb15:21.9><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:22.1><span class=root>Catasso paṭisambhidā—</span><br><p id=vb15:22.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:23.1><span class=root>Katame dhammā akusalā? </span><br><p id=vb15:23.2><span class=root>Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ sasaṅkhārena …pe… </span><br><p id=vb15:23.3><span class=root>somanassasahagataṁ diṭṭhigatavippayuttaṁ …pe… </span><br><p id=vb15:23.4><span class=root>somanassasahagataṁ diṭṭhigatavippayuttaṁ sasaṅkhārena …pe… </span><br><p id=vb15:23.5><span class=root>upekkhāsahagataṁ diṭṭhigatasampayuttaṁ …pe… </span><br><p id=vb15:23.6><span class=root>upekkhāsahagataṁ diṭṭhigatasampayuttaṁ sasaṅkhārena …pe… </span><br><p id=vb15:23.7><span class=root>upekkhāsahagataṁ diṭṭhigatavippayuttaṁ …pe… </span><br><p id=vb15:23.8><span class=root>upekkhāsahagataṁ diṭṭhigatavippayuttaṁ sasaṅkhārena …pe… </span><br><p id=vb15:23.9><span class=root>domanassasahagataṁ paṭighasampayuttaṁ …pe… </span><br><p id=vb15:23.10><span class=root>domanassasahagataṁ paṭighasampayuttaṁ sasaṅkhārena …pe… </span><br><p id=vb15:23.11><span class=root>upekkhāsahagataṁ vicikicchāsampayuttaṁ …pe… </span><br><p id=vb15:23.12><span class=root>upekkhāsahagataṁ uddhaccasampayuttaṁ rūpārammaṇaṁ vā …pe… </span><br><p id=vb15:23.13><span class=root>dhammārammaṇaṁ vā yaṁ yaṁ vā panārabbha, tasmiṁ samaye phasso hoti …pe… avikkhepo hoti. </span><br><p id=vb15:23.14><span class=root>Ime dhammā akusalā. </span><br><p id=vb15:23.15><span class=root>Imesu dhammesu ñāṇaṁ dhammapaṭisambhidā. </span><br><p id=vb15:23.16><span class=root>Tesaṁ vipāke ñāṇaṁ atthapaṭisambhidā. </span><br><p id=vb15:23.17><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:23.18><span class=root>Yena ñāṇena tāni ñāṇāni jānāti—</span><br><p id=vb15:23.19><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:24.0.1><span class=root>3. Vipākavāra </span><br><p id=vb15:24.0.2><span class=root>3.1. Kusalavipāka </span><br><p id=vb15:24.0.3><span class=root>3.1.1. Ahetukakusala </span><br><p id=vb15:24.1><span class=root>Tisso paṭisambhidā—</span><br><p id=vb15:24.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:25.1><span class=root>Katame dhammā abyākatā? </span><br><p id=vb15:25.2><span class=root>Yasmiṁ samaye kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:25.3><span class=root>Ime dhammā abyākatā. </span><br><p id=vb15:25.4><span class=root>Imesu dhammesu ñāṇaṁ atthapaṭisambhidā. </span><br><p id=vb15:25.5><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:25.6><span class=root>Yena ñāṇena tāni ñāṇāni jānāti—</span><br><p id=vb15:25.7><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:26.1><span class=root>Tisso paṭisambhidā—</span><br><p id=vb15:26.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:27.1><span class=root>Katame dhammā abyākatā? </span><br><p id=vb15:27.2><span class=root>Yasmiṁ samaye kāmāvacarassa kusalassa kammassa katattā upacitattā vipākaṁ sotaviññāṇaṁ uppannaṁ hoti upekkhāsahagataṁ saddārammaṇaṁ …pe… </span><br><p id=vb15:27.3><span class=root>ghānaviññāṇaṁ uppannaṁ hoti upekkhāsahagataṁ gandhārammaṇaṁ …pe… </span><br><p id=vb15:27.4><span class=root>jivhāviññāṇaṁ uppannaṁ hoti upekkhāsahagataṁ rasārammaṇaṁ …pe… </span><br><p id=vb15:27.5><span class=root>kāyaviññāṇaṁ uppannaṁ hoti sukhasahagataṁ phoṭṭhabbārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, sukhaṁ hoti, cittassekaggatā hoti, manindriyaṁ hoti, sukhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:27.6><span class=root>Ime dhammā abyākatā. </span><br><p id=vb15:27.7><span class=root>Imesu dhammesu ñāṇaṁ atthapaṭisambhidā. </span><br><p id=vb15:27.8><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:27.9><span class=root>Yena ñāṇena tāni ñāṇāni jānāti—</span><br><p id=vb15:27.10><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:28.1><span class=root>Tisso paṭisambhidā—</span><br><p id=vb15:28.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:29.1><span class=root>Katame dhammā abyākatā? </span><br><p id=vb15:29.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā …pe… </span><br><p id=vb15:29.3><span class=root>phoṭṭhabbārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:29.4><span class=root>Ime dhammā abyākatā. </span><br><p id=vb15:29.5><span class=root>Imesu dhammesu ñāṇaṁ atthapaṭisambhidā. </span><br><p id=vb15:29.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:29.7><span class=root>Yena ñāṇena tāni ñāṇāni jānāti—</span><br><p id=vb15:29.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:30.1><span class=root>Tisso paṭisambhidā—</span><br><p id=vb15:30.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:31.1><span class=root>Katame dhammā abyākatā? </span><br><p id=vb15:31.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā rūpārammaṇā vā …pe… </span><br><p id=vb15:31.3><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, manindriyaṁ hoti, somanassindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:31.4><span class=root>Ime dhammā abyākatā. </span><br><p id=vb15:31.5><span class=root>Imesu dhammesu ñāṇaṁ atthapaṭisambhidā. </span><br><p id=vb15:31.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:31.7><span class=root>Yena ñāṇena tāni ñāṇāni jānāti—</span><br><p id=vb15:31.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:32.1><span class=root>Tisso paṭisambhidā—</span><br><p id=vb15:32.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:33.1><span class=root>Katame dhammā abyākatā? </span><br><p id=vb15:33.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti upekkhāsahagatā rūpārammaṇā vā …pe… </span><br><p id=vb15:33.3><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:33.4><span class=root>Ime dhammā abyākatā. </span><br><p id=vb15:33.5><span class=root>Imesu dhammesu ñāṇaṁ atthapaṭisambhidā. </span><br><p id=vb15:33.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:33.7><span class=root>Yena ñāṇena tāni ñāṇāni jānāti—</span><br><p id=vb15:33.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:34.0><span class=root>3.1.2. Kāmāvacara </span><br><p id=vb15:34.1><span class=root>Tisso paṭisambhidā—</span><br><p id=vb15:34.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:35.1><span class=root>Katame dhammā abyākatā? </span><br><p id=vb15:35.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā ñāṇasampayuttā …pe… </span><br><p id=vb15:35.3><span class=root>somanassasahagatā ñāṇasampayuttā sasaṅkhārena …pe… </span><br><p id=vb15:35.4><span class=root>somanassasahagatā ñāṇavippayuttā …pe… </span><br><p id=vb15:35.5><span class=root>somanassasahagatā ñāṇavippayuttā sasaṅkhārena …pe… </span><br><p id=vb15:35.6><span class=root>upekkhāsahagatā ñāṇasampayuttā …pe… </span><br><p id=vb15:35.7><span class=root>upekkhāsahagatā ñāṇasampayuttā sasaṅkhārena …pe… </span><br><p id=vb15:35.8><span class=root>upekkhāsahagatā ñāṇavippayuttā …pe… </span><br><p id=vb15:35.9><span class=root>upekkhāsahagatā ñāṇavippayuttā sasaṅkhārena rūpārammaṇā vā …pe… </span><br><p id=vb15:35.10><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti …pe… avikkhepo hoti. </span><br><p id=vb15:35.11><span class=root>Ime dhammā abyākatā. </span><br><p id=vb15:35.12><span class=root>Imesu dhammesu ñāṇaṁ atthapaṭisambhidā. </span><br><p id=vb15:35.13><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:35.14><span class=root>Yena ñāṇena tāni ñāṇāni jānāti—</span><br><p id=vb15:35.15><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:36.1><span class=root>Tisso paṭisambhidā—</span><br><p id=vb15:36.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:37.1><span class=root>Katame dhammā abyākatā? </span><br><p id=vb15:37.2><span class=root>Yasmiṁ samaye rūpūpapattiyā maggaṁ bhāveti vivicceva kāmehi …pe… paṭhamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti. </span><br><p id=vb15:37.3><span class=root>Ime dhammā kusalā. </span><br><p id=vb15:37.4><span class=root>Tasseva rūpāvacarassa kusalassa kammassa katattā upacitattā vipākaṁ vivicceva kāmehi …pe… paṭhamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti. </span><br><p id=vb15:37.5><span class=root>Ime dhammā abyākatā. </span><br><p id=vb15:37.6><span class=root>Imesu dhammesu ñāṇaṁ atthapaṭisambhidā. </span><br><p id=vb15:37.7><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:37.8><span class=root>Yena ñāṇena tāni ñāṇāni jānāti—</span><br><p id=vb15:37.9><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:38.0><span class=root>3.1.3. Arūpāvacara </span><br><p id=vb15:38.1><span class=root>Tisso paṭisambhidā—</span><br><p id=vb15:38.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:39.1><span class=root>Katame dhammā abyākatā? </span><br><p id=vb15:39.2><span class=root>Yasmiṁ samaye arūpūpapattiyā maggaṁ bhāveti sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti. </span><br><p id=vb15:39.3><span class=root>Ime dhammā kusalā. </span><br><p id=vb15:39.4><span class=root>Tasseva arūpāvacarassa kusalassa kammassa katattā upacitattā vipākaṁ sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti. </span><br><p id=vb15:39.5><span class=root>Ime dhammā abyākatā. </span><br><p id=vb15:39.6><span class=root>Imesu dhammesu ñāṇaṁ atthapaṭisambhidā. </span><br><p id=vb15:39.7><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:39.8><span class=root>Yena ñāṇena tāni ñāṇāni jānāti—</span><br><p id=vb15:39.9><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:40.0><span class=root>3.1.4. Lokuttara </span><br><p id=vb15:40.1><span class=root>Tisso paṭisambhidā—</span><br><p id=vb15:40.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:41.1><span class=root>Katame dhammā abyākatā? </span><br><p id=vb15:41.2><span class=root>Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti. </span><br><p id=vb15:41.3><span class=root>Ime dhammā kusalā. </span><br><p id=vb15:41.4><span class=root>Tasseva lokuttarassa kusalassa kammassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, tasmiṁ samaye phasso hoti …pe… avikkhepo hoti. </span><br><p id=vb15:41.5><span class=root>Ime dhammā abyākatā. </span><br><p id=vb15:41.6><span class=root>Imesu dhammesu ñāṇaṁ atthapaṭisambhidā. </span><br><p id=vb15:41.7><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:41.8><span class=root>Yena ñāṇena tāni ñāṇāni jānāti—</span><br><p id=vb15:41.9><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:42.0><span class=root>3.2. Akusalavipāka </span><br><p id=vb15:42.1><span class=root>Tisso paṭisambhidā—</span><br><p id=vb15:42.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:43.1><span class=root>Katame dhammā abyākatā? </span><br><p id=vb15:43.2><span class=root>Yasmiṁ samaye akusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ …pe… </span><br><p id=vb15:43.3><span class=root>sotaviññāṇaṁ uppannaṁ hoti upekkhāsahagataṁ saddārammaṇaṁ …pe… </span><br><p id=vb15:43.4><span class=root>ghānaviññāṇaṁ uppannaṁ hoti upekkhāsahagataṁ gandhārammaṇaṁ …pe… </span><br><p id=vb15:43.5><span class=root>jivhāviññāṇaṁ uppannaṁ hoti upekkhāsahagataṁ rasārammaṇaṁ …pe… </span><br><p id=vb15:43.6><span class=root>kāyaviññāṇaṁ uppannaṁ hoti dukkhasahagataṁ phoṭṭhabbārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, dukkhaṁ hoti, cittassekaggatā hoti, manindriyaṁ hoti, dukkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:43.7><span class=root>Ime dhammā abyākatā. </span><br><p id=vb15:43.8><span class=root>Imesu dhammesu ñāṇaṁ atthapaṭisambhidā. </span><br><p id=vb15:43.9><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:43.10><span class=root>Yena ñāṇena tāni ñāṇāni jānāti—</span><br><p id=vb15:43.11><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:44.1><span class=root>Tisso paṭisambhidā—</span><br><p id=vb15:44.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:45.1><span class=root>Katame dhammā abyākatā? </span><br><p id=vb15:45.2><span class=root>Yasmiṁ samaye akusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā …pe… </span><br><p id=vb15:45.3><span class=root>phoṭṭhabbārammaṇā vā …pe… </span><br><p id=vb15:45.4><span class=root>manoviññāṇadhātu uppannā hoti upekkhāsahagatā rūpārammaṇā vā …pe… </span><br><p id=vb15:45.5><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:45.6><span class=root>Ime dhammā abyākatā. </span><br><p id=vb15:45.7><span class=root>Imesu dhammesu ñāṇaṁ atthapaṭisambhidā. </span><br><p id=vb15:45.8><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:45.9><span class=root>Yena ñāṇena tāni ñāṇāni jānāti—</span><br><p id=vb15:45.10><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:46.0><span class=root>4. Kiriyavāra </span><br><p id=vb15:46.1><span class=root>Tisso paṭisambhidā—</span><br><p id=vb15:46.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:47.1><span class=root>Katame dhammā abyākatā? </span><br><p id=vb15:47.2><span class=root>Yasmiṁ samaye manodhātu uppannā hoti kiriyā neva kusalā nākusalā na ca kammavipākā upekkhāsahagatā rūpārammaṇā vā …pe… </span><br><p id=vb15:47.3><span class=root>phoṭṭhabbārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:47.4><span class=root>Ime dhammā abyākatā. </span><br><p id=vb15:47.5><span class=root>Imesu dhammesu ñāṇaṁ atthapaṭisambhidā. </span><br><p id=vb15:47.6><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:47.7><span class=root>Yena ñāṇena tāni ñāṇāni jānāti—</span><br><p id=vb15:47.8><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:48.1><span class=root>Tisso paṭisambhidā—</span><br><p id=vb15:48.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:49.1><span class=root>Katame dhammā abyākatā? </span><br><p id=vb15:49.2><span class=root>Yasmiṁ samaye manoviññāṇadhātu uppannā hoti kiriyā neva kusalā nākusalā na ca kammavipākā somanassasahagatā rūpārammaṇā vā …pe… </span><br><p id=vb15:49.3><span class=root>dhammārammaṇā vā …pe… </span><br><p id=vb15:49.4><span class=root>manoviññāṇadhātu uppannā hoti kiriyā neva kusalā nākusalā na ca kammavipākā upekkhāsahagatā rūpārammaṇā vā …pe… </span><br><p id=vb15:49.5><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṁ hoti, samādhindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, ye vā pana tasmiṁ samaye aññepi atthi paṭiccasamuppannā arūpino dhammā. </span><br><p id=vb15:49.6><span class=root>Ime dhammā abyākatā. </span><br><p id=vb15:49.7><span class=root>Imesu dhammesu ñāṇaṁ atthapaṭisambhidā. </span><br><p id=vb15:49.8><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:49.9><span class=root>Yena ñāṇena tāni ñāṇāni jānāti—</span><br><p id=vb15:49.10><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:50.1><span class=root>Tisso paṭisambhidā—</span><br><p id=vb15:50.2><span class=root>atthapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:51.1><span class=root>Katame dhammā abyākatā? </span><br><p id=vb15:51.2><span class=root>Yasmiṁ samaye manoviññāṇadhātu uppannā hoti kiriyā neva kusalā nākusalā na ca kammavipākā somanassasahagatā ñāṇasampayuttā …pe… </span><br><p id=vb15:51.3><span class=root>somanassasahagatā ñāṇasampayuttā sasaṅkhārena …pe… </span><br><p id=vb15:51.4><span class=root>somanassasahagatā ñāṇavippayuttā …pe… </span><br><p id=vb15:51.5><span class=root>somanassasahagatā ñāṇavippayuttā sasaṅkhārena …pe… </span><br><p id=vb15:51.6><span class=root>upekkhāsahagatā ñāṇasampayuttā …pe… </span><br><p id=vb15:51.7><span class=root>upekkhāsahagatā ñāṇasampayuttā sasaṅkhārena …pe… </span><br><p id=vb15:51.8><span class=root>upekkhāsahagatā ñāṇavippayuttā …pe… </span><br><p id=vb15:51.9><span class=root>upekkhāsahagatā ñāṇavippayuttā sasaṅkhārena …pe… </span><br><p id=vb15:51.10><span class=root>rūpāvacaraṁ jhānaṁ bhāveti …pe… </span><br><p id=vb15:51.11><span class=root>arūpāvacaraṁ jhānaṁ bhāveti kiriyaṁ neva kusalaṁ nākusalaṁ na ca kammavipākaṁ diṭṭhadhammasukhavihāraṁ …pe… </span><br><p id=vb15:51.12><span class=root>sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti. </span><br><p id=vb15:51.13><span class=root>Ime dhammā abyākatā. </span><br><p id=vb15:51.14><span class=root>Imesu dhammesu ñāṇaṁ atthapaṭisambhidā. </span><br><p id=vb15:51.15><span class=root>Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. </span><br><p id=vb15:51.16><span class=root>Yena ñāṇena tāni ñāṇāni jānāti—</span><br><p id=vb15:51.17><span class=root>“imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </span><br><p id=vb15:52.1><span class=root>Catasso paṭisambhidā—</span><br><p id=vb15:52.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:52.3><span class=root>Tisso paṭisambhidā kāmāvacarakusalato catūsu ñāṇasampayuttesu cittuppādesu, kiriyato catūsu ñāṇasampayuttesu cittuppādesu uppajjanti. </span><br><p id=vb15:52.4><span class=root>Atthapaṭisambhidā etesu ceva uppajjati, catūsu maggesu catūsu phalesu ca uppajjati. </span><br><p id=vb15:53.1><span class=root>Abhidhammabhājanīyaṁ. </span><br><p id=vb15:54.0><span class=root>Pañhāpucchaka </span><br><p id=vb15:54.1><span class=root>Catasso paṭisambhidā—</span><br><p id=vb15:54.2><span class=root>atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </span><br><p id=vb15:55.1><span class=root>Catunnaṁ paṭisambhidānaṁ kati kusalā, kati akusalā, kati abyākatā …pe… kati saraṇā, kati araṇā? </span><br><p id=vb15:56.0><span class=root>1. Tika </span><br><p id=vb15:56.1><span class=root>Siyā kusalā, siyā abyākatā. </span><br><p id=vb15:57.1><span class=root>Siyā sukhāya vedanāya sampayuttā, siyā adukkhamasukhāya vedanāya sampayuttā. </span><br><p id=vb15:58.1><span class=root>Tisso paṭisambhidā siyā vipākadhammadhammā, siyā nevavipākanavipākadhammadhammā; </span><br><p id=vb15:58.2><span class=root>atthapaṭisambhidā siyā vipākā, siyā vipākadhammadhammā, siyā nevavipākanavipākadhammadhammā. </span><br><p id=vb15:59.1><span class=root>Tisso paṭisambhidā anupādinnupādāniyā; </span><br><p id=vb15:59.2><span class=root>atthapaṭisambhidā siyā anupādinnupādāniyā, siyā anupādinnaanupādāniyā. </span><br><p id=vb15:60.1><span class=root>Tisso paṭisambhidā asaṅkiliṭṭhaasaṅkilesikā; </span><br><p id=vb15:60.2><span class=root>atthapaṭisambhidā siyā asaṅkiliṭṭhasaṅkilesikā, siyā asaṅkiliṭṭhaasaṅkilesikā. </span><br><p id=vb15:61.1><span class=root>Tisso paṭisambhidā savitakkasavicārā; </span><br><p id=vb15:61.2><span class=root>atthapaṭisambhidā siyā savitakkasavicārā, siyā avitakkavicāramattā, siyā avitakkaavicārā. </span><br><p id=vb15:62.1><span class=root>Siyā pītisahagatā, siyā sukhasahagatā, siyā upekkhāsahagatā. </span><br><p id=vb15:63.1><span class=root>Neva dassanena na bhāvanāya pahātabbā. </span><br><p id=vb15:64.1><span class=root>Neva dassanena na bhāvanāya pahātabbahetukā. </span><br><p id=vb15:65.1><span class=root>Tisso paṭisambhidā siyā ācayagāmino, siyā nevācayagāmināpacayagāmino; </span><br><p id=vb15:65.2><span class=root>atthapaṭisambhidā siyā ācayagāminī, siyā apacayagāminī, siyā nevācayagāmināpacayagāminī. </span><br><p id=vb15:66.1><span class=root>Tisso paṭisambhidā nevasekkhanāsekkhā, atthapaṭisambhidā siyā sekkhā, siyā asekkhā, siyā nevasekkhanāsekkhā. </span><br><p id=vb15:67.1><span class=root>Tisso paṭisambhidā parittā; </span><br><p id=vb15:67.2><span class=root>atthapaṭisambhidā siyā parittā, siyā appamāṇā. </span><br><p id=vb15:68.1><span class=root>Niruttipaṭisambhidā parittārammaṇā; </span><br><p id=vb15:68.2><span class=root>tisso paṭisambhidā siyā parittārammaṇā, siyā mahaggatārammaṇā, siyā appamāṇārammaṇā. </span><br><p id=vb15:69.1><span class=root>Tisso paṭisambhidā majjhimā; </span><br><p id=vb15:69.2><span class=root>atthapaṭisambhidā siyā majjhimā, siyā paṇītā. </span><br><p id=vb15:70.1><span class=root>Tisso paṭisambhidā aniyatā; </span><br><p id=vb15:70.2><span class=root>atthapaṭisambhidā siyā sammattaniyatā, siyā aniyatā. </span><br><p id=vb15:71.1><span class=root>Niruttipaṭisambhidā na vattabbā “maggārammaṇā”tipi, “maggahetukā”tipi, “maggādhipatinī”tipi; </span><br><p id=vb15:71.2><span class=root>atthapaṭisambhidā na maggārammaṇā, siyā maggahetukā, siyā maggādhipatinī, siyā na vattabbā “maggahetukā”tipi, “maggādhipatinī”tipi; </span><br><p id=vb15:71.3><span class=root>dve paṭisambhidā siyā maggārammaṇā, na maggahetukā, siyā maggādhipatino, siyā na vattabbā “maggārammaṇā”tipi, “maggādhipatino”tipi. </span><br><p id=vb15:72.1><span class=root>Tisso paṭisambhidā siyā uppannā, siyā anuppannā, na vattabbā “uppādino”ti; </span><br><p id=vb15:72.2><span class=root>atthapaṭisambhidā siyā uppannā, siyā anuppannā, siyā uppādinī. </span><br><p id=vb15:73.1><span class=root>Siyā atītā, siyā anāgatā, siyā paccuppannā. </span><br><p id=vb15:74.1><span class=root>Niruttipaṭisambhidā paccuppannārammaṇā; </span><br><p id=vb15:74.2><span class=root>dve paṭisambhidā siyā atītārammaṇā, siyā anāgatārammaṇā, siyā paccuppannārammaṇā; </span><br><p id=vb15:74.3><span class=root>atthapaṭisambhidā siyā atītārammaṇā, siyā anāgatārammaṇā, siyā paccuppannārammaṇā, siyā na vattabbā “atītārammaṇā”tipi, “anāgatārammaṇā”tipi, paccuppannārammaṇātipi. </span><br><p id=vb15:75.1><span class=root>Siyā ajjhattā, siyā bahiddhā, siyā ajjhattabahiddhā. </span><br><p id=vb15:76.1><span class=root>Niruttipaṭisambhidā bahiddhārammaṇā; </span><br><p id=vb15:76.2><span class=root>tisso paṭisambhidā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā. </span><br><p id=vb15:77.1><span class=root>Anidassanaappaṭighā. </span><br><p id=vb15:78.0.1><span class=root>2. Duka </span><br><p id=vb15:78.0.2><span class=root>2.1. Hetugocchaka </span><br><p id=vb15:78.1><span class=root>Hetū, sahetukā, hetusampayuttā, hetū ceva sahetukā ca, hetū ceva hetusampayuttā ca, na vattabbā “na hetusahetukā”tipi, nahetuahetukātipi. </span><br><p id=vb15:79.0><span class=root>2.2. Cūḷantaraduka </span><br><p id=vb15:79.1><span class=root>Sappaccayā, saṅkhatā, anidassanā, appaṭighā, arūpā, tisso paṭisambhidā lokiyā, atthapaṭisambhidā siyā lokiyā, siyā lokuttarā, kenaci viññeyyā, kenaci na viññeyyā. </span><br><p id=vb15:80.0><span class=root>2.3. Āsavagocchaka </span><br><p id=vb15:80.1><span class=root>No āsavā. </span><br><p id=vb15:80.2><span class=root>Tisso paṭisambhidā sāsavā; </span><br><p id=vb15:80.3><span class=root>atthapaṭisambhidā siyā sāsavā, siyā anāsavā. </span><br><p id=vb15:80.4><span class=root>Āsavavippayuttā. </span><br><p id=vb15:80.5><span class=root>Tisso paṭisambhidā na vattabbā “āsavā ceva sāsavā cā”ti, sāsavā ceva no ca āsavā; </span><br><p id=vb15:80.6><span class=root>atthapaṭisambhidā na vattabbā “āsavo ceva sāsavā cā”ti, siyā sāsavā ceva no ca āsavo, siyā na vattabbā “sāsavā ceva no ca āsavo”ti. </span><br><p id=vb15:80.7><span class=root>Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi. </span><br><p id=vb15:80.8><span class=root>Tisso paṭisambhidā āsavavippayuttā sāsavā; </span><br><p id=vb15:80.9><span class=root>atthapaṭisambhidā siyā āsavavippayuttā sāsavā, siyā āsavavippayuttā anāsavā. </span><br><p id=vb15:81.0><span class=root>2.4. Saṁyojanagocchakādi </span><br><p id=vb15:81.1><span class=root>No saṁyojanā …pe… </span><br><p id=vb15:81.2><span class=root>no ganthā …pe… </span><br><p id=vb15:81.3><span class=root>no oghā …pe… </span><br><p id=vb15:81.4><span class=root>no yogā …pe… </span><br><p id=vb15:81.5><span class=root>no nīvaraṇā …pe… </span><br><p id=vb15:81.6><span class=root>no parāmāsā …pe…. </span><br><p id=vb15:82.0><span class=root>2.10. Mahantaraduka </span><br><p id=vb15:82.1><span class=root>Sārammaṇā. </span><br><p id=vb15:82.2><span class=root>No cittā, cetasikā, cittasampayuttā, cittasaṁsaṭṭhā, cittasamuṭṭhānā, cittasahabhuno, cittānuparivattino. </span><br><p id=vb15:82.3><span class=root>Cittasaṁsaṭṭhasamuṭṭhānā, cittasaṁsaṭṭhasamuṭṭhānasahabhuno, cittasaṁsaṭṭhasamuṭṭhānānuparivattino, bāhirā, no upādā, anupādinnā. </span><br><p id=vb15:83.0><span class=root>2.11. Upādānagocchakādi </span><br><p id=vb15:83.1><span class=root>No upādānā …pe… </span><br><p id=vb15:83.2><span class=root>no kilesā …pe… </span><br><p id=vb15:83.3><span class=root>na dassanena pahātabbā. </span><br><p id=vb15:83.4><span class=root>Na bhāvanāya pahātabbā. </span><br><p id=vb15:83.5><span class=root>Na dassanena pahātabbahetukā. </span><br><p id=vb15:83.6><span class=root>Na bhāvanāya pahātabbahetukā. </span><br><p id=vb15:83.7><span class=root>Tisso paṭisambhidā savitakkā; </span><br><p id=vb15:83.8><span class=root>atthapaṭisambhidā siyā savitakkā, siyā avitakkā. </span><br><p id=vb15:83.9><span class=root>Tisso paṭisambhidā savicārā; </span><br><p id=vb15:83.10><span class=root>atthapaṭisambhidā siyā savicārā, siyā avicārā. </span><br><p id=vb15:83.11><span class=root>Siyā sappītikā, siyā appītikā. </span><br><p id=vb15:83.12><span class=root>Siyā pītisahagatā, siyā na pītisahagatā. </span><br><p id=vb15:83.13><span class=root>Siyā sukhasahagatā, siyā na sukhasahagatā. </span><br><p id=vb15:83.14><span class=root>Siyā upekkhāsahagatā, siyā na upekkhāsahagatā. </span><br><p id=vb15:83.15><span class=root>Tisso paṭisambhidā kāmāvacarā; </span><br><p id=vb15:83.16><span class=root>atthapaṭisambhidā siyā kāmāvacarā, siyā na kāmāvacarā. </span><br><p id=vb15:83.17><span class=root>Na rūpāvacarā. </span><br><p id=vb15:83.18><span class=root>Na arūpāvacarā. </span><br><p id=vb15:83.19><span class=root>Tisso paṭisambhidā pariyāpannā; </span><br><p id=vb15:83.20><span class=root>atthapaṭisambhidā siyā pariyāpannā, siyā apariyāpannā. </span><br><p id=vb15:83.21><span class=root>Tisso paṭisambhidā aniyyānikā; </span><br><p id=vb15:83.22><span class=root>atthapaṭisambhidā siyā niyyānikā, siyā aniyyānikā. </span><br><p id=vb15:83.23><span class=root>Tisso paṭisambhidā aniyatā; </span><br><p id=vb15:83.24><span class=root>atthapaṭisambhidā siyā niyatā, siyā aniyatā. </span><br><p id=vb15:83.25><span class=root>Tisso paṭisambhidā sauttarā; </span><br><p id=vb15:83.26><span class=root>atthapaṭisambhidā siyā sauttarā, siyā anuttarā. </span><br><p id=vb15:83.27><span class=root>Araṇāti. </span><br><p id=vb15:84.1><span class=root>Pañhāpucchakaṁ. </span><br><p id=vb15:85.1><span class=root>Paṭisambhidāvibhaṅgo niṭṭhito. </span><br></main><footer class="container footer"><small><a href=/about/>Contact info</a></small></footer>