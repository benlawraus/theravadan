<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/vb.html> Vibhaṅga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/vb/vb0009.html>Previous</a><a href=/canon/en/pli/ms/abhidhamma/vb/vb0011.html>Next</a></div><p><div class=verse-container id=vb10:0.1><span>Vibhaṅga </span></div><p><div class=verse-container id=vb10:0.2><span class=big-bold>Bojjhaṅgavibhaṅga </span></div><p><div class=verse-container id=vb10:1.0><span>1. Suttantabhājanīya </span></div><p><div class=verse-container id=vb10:1.1><span>Satta bojjhaṅgā—</span></div><p><div class=verse-container id=vb10:1.2><span>satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </span></div><p><div class=verse-container id=vb10:2.1><span>Tattha katamo satisambojjhaṅgo? </span></div><p><div class=verse-container id=vb10:2.2><span>Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā—</span></div><p><div class=verse-container id=vb10:2.3><span>ayaṁ vuccati “satisambojjhaṅgo”. </span></div><p><div class=verse-container id=vb10:3.1><span>So tathā sato viharanto taṁ dhammaṁ paññāya pavicinati pavicarati parivīmaṁsamāpajjati—</span></div><p><div class=verse-container id=vb10:3.2><span>ayaṁ vuccati “dhammavicayasambojjhaṅgo”. </span></div><p><div class=verse-container id=vb10:4.1><span>Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—</span></div><p><div class=verse-container id=vb10:4.2><span>ayaṁ vuccati “vīriyasambojjhaṅgo”. </span></div><p><div class=verse-container id=vb10:5.1><span>Āraddhavīriyassa uppajjati pīti nirāmisā—</span></div><p><div class=verse-container id=vb10:5.2><span>ayaṁ vuccati “pītisambojjhaṅgo”. </span></div><p><div class=verse-container id=vb10:6.1><span>Pītimanassa kāyopi passambhati, cittampi passambhati—</span></div><p><div class=verse-container id=vb10:6.2><span>ayaṁ vuccati “passaddhisambojjhaṅgo”. </span></div><p><div class=verse-container id=vb10:7.1><span>Passaddhakāyassa sukhino cittaṁ samādhiyati—</span></div><p><div class=verse-container id=vb10:7.2><span>ayaṁ vuccati “samādhisambojjhaṅgo”. </span></div><p><div class=verse-container id=vb10:8.1><span>So tathā samāhitaṁ cittaṁ sādhukaṁ ajjhupekkhitā hoti—</span></div><p><div class=verse-container id=vb10:8.2><span>ayaṁ vuccati “upekkhāsambojjhaṅgo”. </span></div><p><div class=verse-container id=vb10:9.1><span>Satta bojjhaṅgā—</span></div><p><div class=verse-container id=vb10:9.2><span>satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </span></div><p><div class=verse-container id=vb10:10.1><span>Tattha katamo satisambojjhaṅgo? </span></div><p><div class=verse-container id=vb10:10.2><span>Atthi ajjhattaṁ dhammesu sati, atthi bahiddhā dhammesu sati. </span></div><p><div class=verse-container id=vb10:10.3><span>Yadapi ajjhattaṁ dhammesu sati tadapi satisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:10.4><span>Yadapi bahiddhā dhammesu sati tadapi satisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:11.1><span>Tattha katamo dhammavicayasambojjhaṅgo? </span></div><p><div class=verse-container id=vb10:11.2><span>Atthi ajjhattaṁ dhammesu pavicayo, atthi bahiddhā dhammesu pavicayo. </span></div><p><div class=verse-container id=vb10:11.3><span>Yadapi ajjhattaṁ dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:11.4><span>Yadapi bahiddhā dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:12.1><span>Tattha katamo vīriyasambojjhaṅgo? </span></div><p><div class=verse-container id=vb10:12.2><span>Atthi kāyikaṁ vīriyaṁ, atthi cetasikaṁ vīriyaṁ. </span></div><p><div class=verse-container id=vb10:12.3><span>Yadapi kāyikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:12.4><span>Yadapi cetasikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:13.1><span>Tattha katamo pītisambojjhaṅgo? </span></div><p><div class=verse-container id=vb10:13.2><span>Atthi savitakkasavicārā pīti, atthi avitakkaavicārā pīti. </span></div><p><div class=verse-container id=vb10:13.3><span>Yadapi savitakkasavicārā pīti tadapi pītisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:13.4><span>Yadapi avitakkaavicārā pīti tadapi pītisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:14.1><span>Tattha katamo passaddhisambojjhaṅgo? </span></div><p><div class=verse-container id=vb10:14.2><span>Atthi kāyapassaddhi, atthi cittapassaddhi. </span></div><p><div class=verse-container id=vb10:14.3><span>Yadapi kāyapassaddhi tadapi passaddhisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:14.4><span>Yadapi cittapassaddhi tadapi passaddhisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:15.1><span>Tattha katamo samādhisambojjhaṅgo? </span></div><p><div class=verse-container id=vb10:15.2><span>Atthi savitakko savicāro samādhi, atthi avitakko avicāro samādhi. </span></div><p><div class=verse-container id=vb10:15.3><span>Yadapi savitakko savicāro samādhi tadapi samādhisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:15.4><span>Yadapi avitakko avicāro samādhi tadapi samādhisambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:16.1><span>Tattha katamo upekkhāsambojjhaṅgo? </span></div><p><div class=verse-container id=vb10:16.2><span>Atthi ajjhattaṁ dhammesu upekkhā, atthi bahiddhā dhammesu upekkhā. </span></div><p><div class=verse-container id=vb10:16.3><span>Yadapi ajjhattaṁ dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:16.4><span>Yadapi bahiddhā dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati. </span></div><p><div class=verse-container id=vb10:17.1><span>Satta bojjhaṅgā—</span></div><p><div class=verse-container id=vb10:17.2><span>satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </span></div><p><div class=verse-container id=vb10:18.1><span>Tattha katamo satisambojjhaṅgo? </span></div><p><div class=verse-container id=vb10:18.2><span>Idha bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, </span></div><p><div class=verse-container id=vb10:18.3><span>dhammavicayasambojjhaṅgaṁ bhāveti …pe… </span></div><p><div class=verse-container id=vb10:18.4><span>vīriyasambojjhaṅgaṁ bhāveti … </span></div><p><div class=verse-container id=vb10:18.5><span>pītisambojjhaṅgaṁ bhāveti … </span></div><p><div class=verse-container id=vb10:18.6><span>passaddhisambojjhaṅgaṁ bhāveti … </span></div><p><div class=verse-container id=vb10:18.7><span>samādhisambojjhaṅgaṁ bhāveti … </span></div><p><div class=verse-container id=vb10:18.8><span>upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. </span></div><p><div class=verse-container id=vb10:19.1><span>Suttantabhājanīyaṁ. </span></div><p><div class=verse-container id=vb10:20.0><span>2. Abhidhammabhājanīya </span></div><p><div class=verse-container id=vb10:20.1><span>Satta bojjhaṅgā—</span></div><p><div class=verse-container id=vb10:20.2><span>satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </span></div><p><div class=verse-container id=vb10:21.1><span>Tattha katame satta bojjhaṅgā? </span></div><p><div class=verse-container id=vb10:21.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye satta bojjhaṅgā honti—</span></div><p><div class=verse-container id=vb10:21.3><span>satisambojjhaṅgo …pe… upekkhāsambojjhaṅgo. </span></div><p><div class=verse-container id=vb10:22.1><span>Tattha katamo satisambojjhaṅgo? </span></div><p><div class=verse-container id=vb10:22.2><span>Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:22.3><span>ayaṁ vuccati “satisambojjhaṅgo”. </span></div><p><div class=verse-container id=vb10:23.1><span>Tattha katamo dhammavicayasambojjhaṅgo? </span></div><p><div class=verse-container id=vb10:23.2><span>Yā paññā pajānanā …pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:23.3><span>ayaṁ vuccati “dhammavicayasambojjhaṅgo”. </span></div><p><div class=verse-container id=vb10:24.1><span>Tattha katamo vīriyasambojjhaṅgo? </span></div><p><div class=verse-container id=vb10:24.2><span>Yo cetasiko vīriyārambho …pe… sammāvāyāmo vīriyasambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:24.3><span>ayaṁ vuccati “vīriyasambojjhaṅgo”. </span></div><p><div class=verse-container id=vb10:25.1><span>Tattha katamo pītisambojjhaṅgo? </span></div><p><div class=verse-container id=vb10:25.2><span>Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa pītisambojjhaṅgo—</span></div><p><div class=verse-container id=vb10:25.3><span>ayaṁ vuccati “pītisambojjhaṅgo”. </span></div><p><div class=verse-container id=vb10:26.1><span>Tattha katamo passaddhisambojjhaṅgo? </span></div><p><div class=verse-container id=vb10:26.2><span>Yā vedanākkhandhassa saññākkhandhassa saṅkhārakkhandhassa viññāṇakkhandhassa passaddhi paṭippassaddhi passambhanā paṭippassambhanā paṭippassambhitattaṁ passaddhisambojjhaṅgo—</span></div><p><div class=verse-container id=vb10:26.3><span>ayaṁ vuccati “passaddhisambojjhaṅgo”. </span></div><p><div class=verse-container id=vb10:27.1><span>Tattha katamo samādhisambojjhaṅgo? </span></div><p><div class=verse-container id=vb10:27.2><span>Yā cittassa ṭhiti …pe… sammāsamādhi samādhisambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:27.3><span>ayaṁ vuccati “samādhisambojjhaṅgo”. </span></div><p><div class=verse-container id=vb10:28.1><span>Tattha katamo upekkhāsambojjhaṅgo? </span></div><p><div class=verse-container id=vb10:28.2><span>Yā upekkhā upekkhanā ajjhupekkhanā majjhattatā cittassa upekkhāsambojjhaṅgo—</span></div><p><div class=verse-container id=vb10:28.3><span>ayaṁ vuccati “upekkhāsambojjhaṅgo”. </span></div><p><div class=verse-container id=vb10:28.4><span>Ime vuccanti satta bojjhaṅgā. </span></div><p><div class=verse-container id=vb10:28.5><span>Avasesā dhammā sattahi bojjhaṅgehi sampayuttā. </span></div><p><div class=verse-container id=vb10:29.1><span>Satta bojjhaṅgā—</span></div><p><div class=verse-container id=vb10:29.2><span>satisambojjhaṅgo …pe… upekkhāsambojjhaṅgo. </span></div><p><div class=verse-container id=vb10:30.1><span>Tattha katamo satisambojjhaṅgo? </span></div><p><div class=verse-container id=vb10:30.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:30.3><span>ayaṁ vuccati “satisambojjhaṅgo”. </span></div><p><div class=verse-container id=vb10:30.4><span>Avasesā dhammā satisambojjhaṅgasampayuttā …pe… </span></div><p><div class=verse-container id=vb10:30.5><span>avasesā dhammā dhammavicayasambojjhaṅgasampayuttā …pe… </span></div><p><div class=verse-container id=vb10:30.6><span>avasesā dhammā vīriyasambojjhaṅgasampayuttā …pe… </span></div><p><div class=verse-container id=vb10:30.7><span>avasesā dhammā pītisambojjhaṅgasampayuttā …pe… </span></div><p><div class=verse-container id=vb10:30.8><span>avasesā dhammā passaddhisambojjhaṅgasampayuttā …pe… </span></div><p><div class=verse-container id=vb10:30.9><span>avasesā dhammā samādhisambojjhaṅgasampayuttā. </span></div><p><div class=verse-container id=vb10:31.1><span>Tattha katamo upekkhāsambojjhaṅgo? </span></div><p><div class=verse-container id=vb10:31.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye upekkhā upekkhanā ajjhupekkhanā majjhattatā cittassa upekkhāsambojjhaṅgo—</span></div><p><div class=verse-container id=vb10:31.3><span>ayaṁ vuccati “upekkhāsambojjhaṅgo”. </span></div><p><div class=verse-container id=vb10:31.4><span>Avasesā dhammā upekkhāsambojjhaṅgasampayuttā. </span></div><p><div class=verse-container id=vb10:32.1><span>Satta bojjhaṅgā—</span></div><p><div class=verse-container id=vb10:32.2><span>satisambojjhaṅgo …pe… upekkhāsambojjhaṅgo. </span></div><p><div class=verse-container id=vb10:33.1><span>Tattha katame satta bojjhaṅgā? </span></div><p><div class=verse-container id=vb10:33.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye phasso hoti …pe… avikkhepo hoti—</span></div><p><div class=verse-container id=vb10:33.3><span>ime dhammā kusalā. </span></div><p><div class=verse-container id=vb10:33.4><span>Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, tasmiṁ samaye satta bojjhaṅgā honti—</span></div><p><div class=verse-container id=vb10:33.5><span>satisambojjhaṅgo …pe… upekkhāsambojjhaṅgo. </span></div><p><div class=verse-container id=vb10:34.1><span>Tattha katamo satisambojjhaṅgo? </span></div><p><div class=verse-container id=vb10:34.2><span>Yā sati anussati …pe… sammāsati satisambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:34.3><span>ayaṁ vuccati “satisambojjhaṅgo” …pe…. </span></div><p><div class=verse-container id=vb10:35.1><span>Tattha katamo upekkhāsambojjhaṅgo? </span></div><p><div class=verse-container id=vb10:35.2><span>Yā upekkhā upekkhanā ajjhupekkhanā majjhattatā cittassa upekkhāsambojjhaṅgo—</span></div><p><div class=verse-container id=vb10:35.3><span>ayaṁ vuccati “upekkhāsambojjhaṅgo”. </span></div><p><div class=verse-container id=vb10:35.4><span>Ime vuccanti “satta bojjhaṅgā”. </span></div><p><div class=verse-container id=vb10:35.5><span>Avasesā dhammā sattahi bojjhaṅgehi sampayuttā. </span></div><p><div class=verse-container id=vb10:36.1><span>Satta bojjhaṅgā—</span></div><p><div class=verse-container id=vb10:36.2><span>satisambojjhaṅgo …pe… upekkhāsambojjhaṅgo. </span></div><p><div class=verse-container id=vb10:37.1><span>Tattha katamo satisambojjhaṅgo? </span></div><p><div class=verse-container id=vb10:37.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti. </span></div><p><div class=verse-container id=vb10:37.3><span>Ime dhammā kusalā. </span></div><p><div class=verse-container id=vb10:37.4><span>Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—</span></div><p><div class=verse-container id=vb10:37.5><span>ayaṁ vuccati “satisambojjhaṅgo”. </span></div><p><div class=verse-container id=vb10:37.6><span>Avasesā dhammā satisambojjhaṅgasampayuttā …pe… </span></div><p><div class=verse-container id=vb10:37.7><span>avasesā dhammā dhammavicayasambojjhaṅgasampayuttā …pe… </span></div><p><div class=verse-container id=vb10:37.8><span>avasesā dhammā vīriyasambojjhaṅgasampayuttā …pe… </span></div><p><div class=verse-container id=vb10:37.9><span>avasesā dhammā pītisambojjhaṅgasampayuttā …pe… </span></div><p><div class=verse-container id=vb10:37.10><span>avasesā dhammā passaddhisambojjhaṅgasampayuttā …pe… </span></div><p><div class=verse-container id=vb10:37.11><span>avasesā dhammā samādhisambojjhaṅgasampayuttā. </span></div><p><div class=verse-container id=vb10:38.1><span>Tattha katamo upekkhāsambojjhaṅgo? </span></div><p><div class=verse-container id=vb10:38.2><span>Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti …pe… avikkhepo hoti. </span></div><p><div class=verse-container id=vb10:38.3><span>Ime dhammā kusalā. </span></div><p><div class=verse-container id=vb10:38.4><span>Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ, yā tasmiṁ samaye upekkhā upekkhanā ajjhupekkhanā majjhattatā cittassa upekkhāsambojjhaṅgo—</span></div><p><div class=verse-container id=vb10:38.5><span>ayaṁ vuccati “upekkhāsambojjhaṅgo”. </span></div><p><div class=verse-container id=vb10:38.6><span>Avasesā dhammā upekkhāsambojjhaṅgasampayuttā. </span></div><p><div class=verse-container id=vb10:39.1><span>Abhidhammabhājanīyaṁ. </span></div><p><div class=verse-container id=vb10:40.0><span>3. Pañhāpucchaka </span></div><p><div class=verse-container id=vb10:40.1><span>Satta bojjhaṅgā—</span></div><p><div class=verse-container id=vb10:40.2><span>satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </span></div><p><div class=verse-container id=vb10:41.1><span>Sattannaṁ bojjhaṅgānaṁ kati kusalā, kati akusalā, kati abyākatā …pe… kati saraṇā, kati araṇā? </span></div><p><div class=verse-container id=vb10:42.0><span>3.1. Tika </span></div><p><div class=verse-container id=vb10:42.1><span>Siyā kusalā, siyā abyākatā. </span></div><p><div class=verse-container id=vb10:43.1><span>Pītisambojjhaṅgo sukhāya vedanāya sampayutto; </span></div><p><div class=verse-container id=vb10:43.2><span>cha bojjhaṅgā siyā sukhāya vedanāya sampayuttā, siyā adukkhamasukhāya vedanāya sampayuttā. </span></div><p><div class=verse-container id=vb10:44.1><span>Siyā vipākā, siyā vipākadhammadhammā. </span></div><p><div class=verse-container id=vb10:45.1><span>Anupādinnaanupādāniyā. </span></div><p><div class=verse-container id=vb10:46.1><span>Asaṅkiliṭṭhaasaṅkilesikā. </span></div><p><div class=verse-container id=vb10:47.1><span>Siyā savitakkasavicārā, siyā avitakkavicāramattā, siyā avitakkaavicārā. </span></div><p><div class=verse-container id=vb10:48.1><span>Pītisambojjhaṅgo na pītisahagato, sukhasahagato, na upekkhāsahagato; </span></div><p><div class=verse-container id=vb10:48.2><span>cha bojjhaṅgā siyā pītisahagatā, siyā sukhasahagatā, siyā upekkhāsahagatā. </span></div><p><div class=verse-container id=vb10:49.1><span>Neva dassanena na bhāvanāya pahātabbā. </span></div><p><div class=verse-container id=vb10:50.1><span>Neva dassanena na bhāvanāya pahātabbahetukā. </span></div><p><div class=verse-container id=vb10:51.1><span>Siyā apacayagāmino, siyā nevācayagāmināpacayagāmino. </span></div><p><div class=verse-container id=vb10:52.1><span>Siyā sekkhā, siyā asekkhā. </span></div><p><div class=verse-container id=vb10:53.1><span>Appamāṇā. </span></div><p><div class=verse-container id=vb10:54.1><span>Appamāṇārammaṇā. </span></div><p><div class=verse-container id=vb10:55.1><span>Paṇītā. </span></div><p><div class=verse-container id=vb10:56.1><span>Siyā sammattaniyatā, siyā aniyatā. </span></div><p><div class=verse-container id=vb10:57.1><span>Na maggārammaṇā, siyā maggahetukā, siyā maggādhipatino; </span></div><p><div class=verse-container id=vb10:57.2><span>siyā na vattabbā “maggahetukā”tipi, “maggādhipatino”tipi. </span></div><p><div class=verse-container id=vb10:58.1><span>Siyā uppannā, siyā anuppannā, siyā uppādino. </span></div><p><div class=verse-container id=vb10:59.1><span>Siyā atītā, siyā anāgatā, siyā paccuppannā. </span></div><p><div class=verse-container id=vb10:60.1><span>Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi. </span></div><p><div class=verse-container id=vb10:61.1><span>Siyā ajjhattā, siyā bahiddhā, siyā ajjhattabahiddhā. </span></div><p><div class=verse-container id=vb10:62.1><span>Bahiddhārammaṇā. </span></div><p><div class=verse-container id=vb10:63.1><span>Anidassanaappaṭighā. </span></div><p><div class=verse-container id=vb10:64.0.1><span>3.2. 3.2 Duka </span></div><p><div class=verse-container id=vb10:64.0.2><span>3.2.1. Hetugocchaka </span></div><p><div class=verse-container id=vb10:64.1><span>Dhammavicayasambojjhaṅgo hetu, cha bojjhaṅgā hetusampayuttā. </span></div><p><div class=verse-container id=vb10:64.2><span>Dhammavicayasambojjhaṅgo hetu ceva sahetuko ca, cha bojjhaṅgā na vattabbā “hetū ceva sahetukā cā”ti, sahetukā ceva na ca hetū. </span></div><p><div class=verse-container id=vb10:64.3><span>Dhammavicayasambojjhaṅgo hetu ceva hetusampayutto ca, cha bojjhaṅgā na vattabbā “hetū ceva hetusampayuttā cā”ti, hetusampayuttā ceva na ca hetū. </span></div><p><div class=verse-container id=vb10:64.4><span>Cha bojjhaṅgā na hetū sahetukā, dhammavicayasambojjhaṅgo na vattabbo “na hetusahetuko”tipi, “na hetuahetuko”tipi. </span></div><p><div class=verse-container id=vb10:65.0><span>3.2.2. Cūḷantaraduka </span></div><p><div class=verse-container id=vb10:65.1><span>Sappaccayā. </span></div><p><div class=verse-container id=vb10:65.2><span>Saṅkhatā. </span></div><p><div class=verse-container id=vb10:65.3><span>Anidassanā. </span></div><p><div class=verse-container id=vb10:65.4><span>Appaṭighā. </span></div><p><div class=verse-container id=vb10:65.5><span>Arūpā. </span></div><p><div class=verse-container id=vb10:65.6><span>Lokuttarā. </span></div><p><div class=verse-container id=vb10:65.7><span>Kenaci viññeyyā, kenaci na viññeyyā. </span></div><p><div class=verse-container id=vb10:66.0><span>3.2.3. Āsavagocchaka </span></div><p><div class=verse-container id=vb10:66.1><span>No āsavā. </span></div><p><div class=verse-container id=vb10:66.2><span>Anāsavā. </span></div><p><div class=verse-container id=vb10:66.3><span>Āsavavippayuttā. </span></div><p><div class=verse-container id=vb10:66.4><span>Na vattabbā “āsavā ceva sāsavā cā”tipi, sāsavā ceva no ca āsavātipi. </span></div><p><div class=verse-container id=vb10:66.5><span>Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi. </span></div><p><div class=verse-container id=vb10:66.6><span>Āsavavippayuttā. </span></div><p><div class=verse-container id=vb10:66.7><span>Anāsavā. </span></div><p><div class=verse-container id=vb10:67.0><span>10.3.2.4. Saṁyojanagocchakādi </span></div><p><div class=verse-container id=vb10:67.1><span>No saṁyojanā …pe… </span></div><p><div class=verse-container id=vb10:67.2><span>no ganthā …pe… </span></div><p><div class=verse-container id=vb10:67.3><span>no oghā …pe… </span></div><p><div class=verse-container id=vb10:67.4><span>no yogā …pe… </span></div><p><div class=verse-container id=vb10:67.5><span>no nīvaraṇā …pe… </span></div><p><div class=verse-container id=vb10:67.6><span>no parāmāsā …pe… </span></div><p><div class=verse-container id=vb10:68.0><span>3.2.10. Mahantaraduka </span></div><p><div class=verse-container id=vb10:68.1><span>Sārammaṇā. </span></div><p><div class=verse-container id=vb10:68.2><span>No cittā. </span></div><p><div class=verse-container id=vb10:68.3><span>Cetasikā. </span></div><p><div class=verse-container id=vb10:68.4><span>Cittasampayuttā. </span></div><p><div class=verse-container id=vb10:68.5><span>Cittasaṁsaṭṭhā. </span></div><p><div class=verse-container id=vb10:68.6><span>Cittasamuṭṭhānā. </span></div><p><div class=verse-container id=vb10:68.7><span>Cittasahabhuno. </span></div><p><div class=verse-container id=vb10:68.8><span>Cittānuparivattino. </span></div><p><div class=verse-container id=vb10:68.9><span>Cittasaṁsaṭṭhasamuṭṭhānā. </span></div><p><div class=verse-container id=vb10:68.10><span>Cittasaṁsaṭṭhasamuṭṭhānasahabhuno. </span></div><p><div class=verse-container id=vb10:68.11><span>Cittasaṁsaṭṭhasamuṭṭhānānuparivattino. </span></div><p><div class=verse-container id=vb10:68.12><span>Bāhirā. </span></div><p><div class=verse-container id=vb10:68.13><span>No upādā. </span></div><p><div class=verse-container id=vb10:68.14><span>Anupādinnā. </span></div><p><div class=verse-container id=vb10:69.0><span>10.3.2.11. Upādānagocchakādi </span></div><p><div class=verse-container id=vb10:69.1><span>No upādānā …pe… </span></div><p><div class=verse-container id=vb10:69.2><span>no kilesā …pe…. </span></div><p><div class=verse-container id=vb10:69.3><span>Na dassanena pahātabbā. </span></div><p><div class=verse-container id=vb10:69.4><span>Na bhāvanāya pahātabbā. </span></div><p><div class=verse-container id=vb10:69.5><span>Na dassanena pahātabbahetukā. </span></div><p><div class=verse-container id=vb10:69.6><span>Na bhāvanāya pahātabbahetukā. </span></div><p><div class=verse-container id=vb10:69.7><span>Siyā savitakkā, siyā avitakkā. </span></div><p><div class=verse-container id=vb10:69.8><span>Siyā savicārā, siyā avicārā. </span></div><p><div class=verse-container id=vb10:70.1><span>Pītisambojjhaṅgo appītiko, cha bojjhaṅgā siyā sappītikā, siyā appītikā. </span></div><p><div class=verse-container id=vb10:70.2><span>Pītisambojjhaṅgo na pītisahagato, cha bojjhaṅgā siyā pītisahagatā, siyā na pītisahagatā. </span></div><p><div class=verse-container id=vb10:70.3><span>Pītisambojjhaṅgo sukhasahagato, cha bojjhaṅgā siyā sukhasahagatā, siyā na sukhasahagatā. </span></div><p><div class=verse-container id=vb10:70.4><span>Pītisambojjhaṅgo na upekkhāsahagato, cha bojjhaṅgā siyā upekkhāsahagatā, siyā na upekkhāsahagatā. </span></div><p><div class=verse-container id=vb10:70.5><span>Na kāmāvacarā. </span></div><p><div class=verse-container id=vb10:70.6><span>Na rūpāvacarā. </span></div><p><div class=verse-container id=vb10:70.7><span>Na arūpāvacarā. </span></div><p><div class=verse-container id=vb10:70.8><span>Apariyāpannā. </span></div><p><div class=verse-container id=vb10:70.9><span>Siyā niyyānikā, siyā aniyyānikā. </span></div><p><div class=verse-container id=vb10:70.10><span>Siyā niyatā, siyā aniyatā. </span></div><p><div class=verse-container id=vb10:70.11><span>Anuttarā. </span></div><p><div class=verse-container id=vb10:70.12><span>Araṇāti. </span></div><p><div class=verse-container id=vb10:71.1><span>Pañhāpucchakaṁ. </span></div><p><div class=verse-container id=vb10:72.1><span>Bojjhaṅgavibhaṅgo niṭṭhito. </span></div><div class=flex-between><a href=/canon/en/pli/ms/abhidhamma/vb/vb0009.html>Previous</a><a href=/canon/en/pli/ms/abhidhamma/vb/vb0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>