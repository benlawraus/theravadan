<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0001.html> Mātikā </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0001/pp0001P0003.html>Previous</a><a href=/canon/en/pli/ms/abhidhamma/pp/pp0001/pp0001P0005.html>Next</a></div><p><div class=verse-container id=pp1.4:0.1><span>Puggalapaññatti </span></div><p><div class=verse-container id=pp1.4:0.2><span>Mātikā </span></div><p><div class=verse-container id=pp1.4:0.3><span class=big-bold>4. Catukkauddesa </span></div><p><div class=verse-container id=pp1.4:1.1><span>Cattāro puggalā— </span></div><p><div class=verse-container id=pp1.4:2.1><span>Asappuriso, asappurisena asappurisataro, sappuriso, sappurisena sappurisataro. </span></div><p><div class=verse-container id=pp1.4:3.1><span>Pāpo, pāpena pāpataro, kalyāṇo, kalyāṇena kalyāṇataro. </span></div><p><div class=verse-container id=pp1.4:4.1><span>Pāpadhammo, pāpadhammena pāpadhammataro, kalyāṇadhammo, kalyāṇadhammena kalyāṇadhammataro. </span></div><p><div class=verse-container id=pp1.4:5.1><span>Sāvajjo, vajjabahulo, appavajjo, anavajjo. </span></div><p><div class=verse-container id=pp1.4:6.1><span>Ugghaṭitaññū, vipañcitaññū, neyyo, padaparamo. </span></div><p><div class=verse-container id=pp1.4:7.1><span>Yuttappaṭibhāno, no muttappaṭibhāno, muttappaṭibhāno, no yuttappaṭibhāno, yuttappaṭibhāno ca muttappaṭibhāno ca, neva yuttappaṭibhāno no muttappaṭibhāno. </span></div><p><div class=verse-container id=pp1.4:8.1><span>Cattāro dhammakathikā puggalā. </span></div><p><div class=verse-container id=pp1.4:9.1><span>Cattāro valāhakūpamā puggalā. </span></div><p><div class=verse-container id=pp1.4:10.1><span>Cattāro mūsikūpamā puggalā. </span></div><p><div class=verse-container id=pp1.4:11.1><span>Cattāro ambūpamā puggalā. </span></div><p><div class=verse-container id=pp1.4:12.1><span>Cattāro kumbhūpamā puggalā. </span></div><p><div class=verse-container id=pp1.4:13.1><span>Cattāro udakarahadūpamā puggalā. </span></div><p><div class=verse-container id=pp1.4:14.1><span>Cattāro balībaddūpamā puggalā. </span></div><p><div class=verse-container id=pp1.4:15.1><span>Cattāro āsīvisūpamā puggalā. </span></div><p><div class=verse-container id=pp1.4:16.1><span>Atthekacco puggalo ananuvicca apariyogāhetvā avaṇṇārahassa vaṇṇaṁ bhāsitā hoti, atthekacco puggalo ananuvicca apariyogāhetvā vaṇṇārahassa avaṇṇaṁ bhāsitā hoti, atthekacco puggalo ananuvicca apariyogāhetvā appasādanīye ṭhāne pasādaṁ upadaṁsitā hoti, atthekacco puggalo ananuvicca apariyogāhetvā pasādanīye ṭhāne appasādaṁ upadaṁsitā hoti. </span></div><p><div class=verse-container id=pp1.4:17.1><span>Atthekacco puggalo anuvicca pariyogāhetvā avaṇṇārahassa avaṇṇaṁ bhāsitā hoti, atthekacco puggalo anuvicca pariyogāhetvā vaṇṇārahassa vaṇṇaṁ bhāsitā hoti, atthekacco puggalo anuvicca pariyogāhetvā appasādanīye ṭhāne appasādaṁ upadaṁsitā hoti, atthekacco puggalo anuvicca pariyogāhetvā pasādanīye ṭhāne pasādaṁ upadaṁsitā hoti. </span></div><p><div class=verse-container id=pp1.4:18.1><span>Atthekacco puggalo avaṇṇārahassa avaṇṇaṁ bhāsitā hoti bhūtaṁ tacchaṁ kālena, no ca kho vaṇṇārahassa vaṇṇaṁ bhāsitā hoti bhūtaṁ tacchaṁ kālena; </span></div><p><div class=verse-container id=pp1.4:18.2><span>atthekacco puggalo vaṇṇārahassa vaṇṇaṁ bhāsitā hoti bhūtaṁ tacchaṁ kālena, no ca kho avaṇṇārahassa avaṇṇaṁ bhāsitā hoti bhūtaṁ tacchaṁ kālena; </span></div><p><div class=verse-container id=pp1.4:18.3><span>atthekacco puggalo avaṇṇārahassa ca avaṇṇaṁ bhāsitā hoti bhūtaṁ tacchaṁ kālena; </span></div><p><div class=verse-container id=pp1.4:18.4><span>vaṇṇārahassa ca vaṇṇaṁ bhāsitā hoti bhūtaṁ tacchaṁ kālena, atthekacco puggalo neva avaṇṇārahassa avaṇṇaṁ bhāsitā hoti bhūtaṁ tacchaṁ kālena, no ca vaṇṇārahassa vaṇṇaṁ bhāsitā hoti bhūtaṁ tacchaṁ kālena. </span></div><p><div class=verse-container id=pp1.4:19.1><span>Uṭṭhānaphalūpajīvī no puññaphalūpajīvī, puññaphalūpajīvī no uṭṭhānaphalūpajīvī, uṭṭhānaphalūpajīvī ca puññaphalūpajīvī ca, neva uṭṭhānaphalūpajīvī no puññaphalūpajīvī. </span></div><p><div class=verse-container id=pp1.4:20.1><span>Tamo tamaparāyano, tamo jotiparāyano, joti tamaparāyano, joti jotiparāyano. </span></div><p><div class=verse-container id=pp1.4:21.1><span>Oṇatoṇato, oṇatuṇṇato, uṇṇatoṇato, uṇṇatuṇṇato. </span></div><p><div class=verse-container id=pp1.4:22.1><span>Cattāro rukkhūpamā puggalā. </span></div><p><div class=verse-container id=pp1.4:23.1><span>Rūpappamāṇo, rūpappasanno, ghosappamāṇo, ghosappasanno. </span></div><p><div class=verse-container id=pp1.4:24.1><span>Lūkhappamāṇo, lūkhappasanno, dhammappamāṇo, dhammappasanno. </span></div><p><div class=verse-container id=pp1.4:25.1><span>Atthekacco puggalo attahitāya paṭipanno hoti, no parahitāya; </span></div><p><div class=verse-container id=pp1.4:25.2><span>atthekacco puggalo parahitāya paṭipanno hoti, no attahitāya; </span></div><p><div class=verse-container id=pp1.4:25.3><span>atthekacco puggalo attahitāya ceva paṭipanno hoti parahitāya ca; </span></div><p><div class=verse-container id=pp1.4:25.4><span>atthekacco puggalo neva attahitāya paṭipanno hoti no parahitāya. </span></div><p><div class=verse-container id=pp1.4:26.1><span>Atthekacco puggalo attantapo hoti attaparitāpanānuyogamanuyutto; </span></div><p><div class=verse-container id=pp1.4:26.2><span>atthekacco puggalo parantapo hoti paraparitāpanānuyogamanuyutto; </span></div><p><div class=verse-container id=pp1.4:26.3><span>atthekacco puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto; </span></div><p><div class=verse-container id=pp1.4:26.4><span>atthekacco puggalo neva attantapo hoti na attaparitāpanānuyogamanuyutto, na parantapo na paraparitāpanānuyogamanuyutto. </span></div><p><div class=verse-container id=pp1.4:26.5><span>So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. </span></div><p><div class=verse-container id=pp1.4:27.1><span>Sarāgo, sadoso, samoho, samāno. </span></div><p><div class=verse-container id=pp1.4:28.1><span>Atthekacco puggalo lābhī hoti ajjhattaṁ cetosamathassa, na lābhī adhipaññādhammavipassanāya; </span></div><p><div class=verse-container id=pp1.4:28.2><span>atthekacco puggalo lābhī hoti adhipaññādhammavipassanāya, na lābhī ajjhattaṁ cetosamathassa; </span></div><p><div class=verse-container id=pp1.4:28.3><span>atthekacco puggalo lābhī ceva hoti ajjhattaṁ cetosamathassa, lābhī ca adhipaññādhammavipassanāya; </span></div><p><div class=verse-container id=pp1.4:28.4><span>atthekacco puggalo neva lābhī hoti ajjhattaṁ cetosamathassa, na lābhī adhipaññādhammavipassanāya. </span></div><p><div class=verse-container id=pp1.4:29.1><span>Anusotagāmī puggalo, paṭisotagāmī puggalo, ṭhitatto puggalo, tiṇṇo pāraṅgato thale tiṭṭhati brāhmaṇo. </span></div><p><div class=verse-container id=pp1.4:30.1><span>Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. </span></div><p><div class=verse-container id=pp1.4:31.1><span>Samaṇamacalo, samaṇapadumo, samaṇapuṇḍarīko, samaṇesu samaṇasukhumālo. </span></div><p><div class=verse-container id=pp1.4:32.1><span>Catukkaṁ. </span></div><div class=flex-between><a href=/canon/en/pli/ms/abhidhamma/pp/pp0001/pp0001P0003.html>Previous</a><a href=/canon/en/pli/ms/abhidhamma/pp/pp0001/pp0001P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>