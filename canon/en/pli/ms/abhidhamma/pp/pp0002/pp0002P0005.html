<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002/pp0002P0004.html>Previous</a><a href=/canon/en/pli/ms/abhidhamma/pp/pp0002/pp0002P0006.html>Next</a></div><p><div class=verse-container id=pp2.5:0.1><span>Puggalapaññatti </span></div><p><div class=verse-container id=pp2.5:0.2><span>Niddesa </span></div><p><div class=verse-container id=pp2.5:0.3><span class=big-bold>5. Pañcakapuggalapaññatti </span></div><p><div class=verse-container id=pp2.5:1.1><span>Tatra yvāyaṁ puggalo ārabhati ca vippaṭisārī ca hoti, tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti, so evamassa vacanīyo—</span></div><p><div class=verse-container id=pp2.5:1.2><span>“āyasmato kho ārambhajā āsavā saṁvijjanti, vippaṭisārajā āsavā pavaḍḍhanti. </span></div><p><div class=verse-container id=pp2.5:1.3><span>Sādhu vatāyasmā ārambhaje āsave pahāya vippaṭisāraje āsave paṭivinodetvā cittaṁ paññañca bhāvetu. </span></div><p><div class=verse-container id=pp2.5:1.4><span>Evamāyasmā amunā pañcamena puggalena samasamo bhavissatī”ti. </span></div><p><div class=verse-container id=pp2.5:2.1><span>Tatra yvāyaṁ puggalo ārabhati na vippaṭisārī hoti, tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti, so evamassa vacanīyo—</span></div><p><div class=verse-container id=pp2.5:2.2><span>“āyasmato kho ārambhajā āsavā saṁvijjanti, vippaṭisārajā āsavā nappavaḍḍhanti. </span></div><p><div class=verse-container id=pp2.5:2.3><span>Sādhu vatāyasmā ārambhaje āsave pahāya cittaṁ paññañca bhāvetu. </span></div><p><div class=verse-container id=pp2.5:2.4><span>Evamāyasmā amunā pañcamena puggalena samasamo bhavissatī”ti. </span></div><p><div class=verse-container id=pp2.5:3.1><span>Tatra yvāyaṁ puggalo na ārabhati vippaṭisārī hoti, tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti, so evamassa vacanīyo—</span></div><p><div class=verse-container id=pp2.5:3.2><span>“āyasmato kho ārambhajā āsavā na saṁvijjanti, vippaṭisārajā āsavā pavaḍḍhanti. </span></div><p><div class=verse-container id=pp2.5:3.3><span>Sādhu vatāyasmā vippaṭisāraje āsave paṭivinodetvā cittaṁ paññañca bhāvetu. </span></div><p><div class=verse-container id=pp2.5:3.4><span>Evamāyasmā amunā pañcamena puggalena samasamo bhavissatī”ti. </span></div><p><div class=verse-container id=pp2.5:4.1><span>Tatra yvāyaṁ puggalo na ārabhati na vippaṭisārī hoti, tañca cetovimuttiṁ paññāvimuttiṁ yathābhūtaṁ nappajānāti, yatthassa te pāpakā akusalā dhammā aparisesā nirujjhanti, so evamassa vacanīyo—</span></div><p><div class=verse-container id=pp2.5:4.2><span>“āyasmato kho ārambhajā āsavā na saṁvijjanti, vippaṭisārajā āsavā nappavaḍḍhanti. </span></div><p><div class=verse-container id=pp2.5:4.3><span>Sādhu vatāyasmā cittaṁ paññañca bhāvetu. </span></div><p><div class=verse-container id=pp2.5:4.4><span>Evamāyasmā amunā pañcamena puggalena samasamo bhavissatī”ti. </span></div><p><div class=verse-container id=pp2.5:5.1><span>Ime cattāro puggalā amunā pañcamena puggalena evaṁ ovadiyamānā evaṁ anusāsiyamānā anupubbena āsavānaṁ khayaṁ pāpuṇanti. </span></div><p><div class=verse-container id=pp2.5:6.1><span>Kathañca puggalo datvā avajānāti? </span></div><p><div class=verse-container id=pp2.5:6.2><span>Idhekacco puggalo yassa puggalassa deti cīvarapiṇḍapātasenāsanagilānapaccayabhesajjaparikkhāraṁ, tassa evaṁ hoti—</span></div><p><div class=verse-container id=pp2.5:6.3><span>“ahaṁ dammi, ayaṁ paṭiggaṇhātī”ti, tamenaṁ datvā avajānāti. </span></div><p><div class=verse-container id=pp2.5:6.4><span>Evaṁ puggalo datvā avajānāti. </span></div><p><div class=verse-container id=pp2.5:7.1><span>Kathañca puggalo saṁvāsena avajānāti? </span></div><p><div class=verse-container id=pp2.5:7.2><span>Idhekacco puggalo yena puggalena saddhiṁ saṁvasati dve vā tīṇi vā vassāni, tamenaṁ saṁvāsena avajānāti. </span></div><p><div class=verse-container id=pp2.5:7.3><span>Evaṁ puggalo saṁvāsena avajānāti. </span></div><p><div class=verse-container id=pp2.5:8.1><span>Kathañca puggalo ādheyyamukho hoti? </span></div><p><div class=verse-container id=pp2.5:8.2><span>Idhekacco puggalo parassa vaṇṇe vā avaṇṇe vā bhāsiyamāne khippaññeva adhimuccitā hoti. </span></div><p><div class=verse-container id=pp2.5:8.3><span>Evaṁ puggalo ādheyyamukho hoti. </span></div><p><div class=verse-container id=pp2.5:9.1><span>Kathañca puggalo lolo hoti? </span></div><p><div class=verse-container id=pp2.5:9.2><span>Idhekacco puggalo ittarasaddho hoti ittarabhattī ittarapemo ittarappasādo. </span></div><p><div class=verse-container id=pp2.5:9.3><span>Evaṁ puggalo lolo hoti. </span></div><p><div class=verse-container id=pp2.5:10.1><span>Kathañca puggalo mando momūho hoti? </span></div><p><div class=verse-container id=pp2.5:10.2><span>Idhekacco puggalo kusalākusale dhamme na jānāti, sāvajjānavajje dhamme na jānāti, hīnappaṇīte dhamme na jānāti, kaṇhasukkasappaṭibhāge dhamme na jānāti. </span></div><p><div class=verse-container id=pp2.5:10.3><span>Evaṁ puggalo mando momūho hoti. </span></div><p><div class=verse-container id=pp2.5:11.1><span>Tattha katame pañca yodhājīvūpamā puggalā? </span></div><p><div class=verse-container id=pp2.5:11.2><span>Pañca yodhājīvā—</span></div><p><div class=verse-container id=pp2.5:11.3><span>idhekacco yodhājīvo rajaggaññeva disvā saṁsīdati visīdati na santhambhati na sakkoti saṅgāmaṁ otarituṁ. </span></div><p><div class=verse-container id=pp2.5:11.4><span>Evarūpopi idhekacco yodhājīvo hoti. </span></div><p><div class=verse-container id=pp2.5:11.5><span>Ayaṁ paṭhamo yodhājīvo santo saṁvijjamāno lokasmiṁ. </span></div><p><div class=verse-container id=pp2.5:12.1><span>Puna caparaṁ idhekacco yodhājīvo sahati rajaggaṁ, api ca kho dhajaggaññeva disvā saṁsīdati visīdati na santhambhati na sakkoti saṅgāmaṁ otarituṁ. </span></div><p><div class=verse-container id=pp2.5:12.2><span>Evarūpopi idhekacco yodhājīvo hoti. </span></div><p><div class=verse-container id=pp2.5:12.3><span>Ayaṁ dutiyo yodhājīvo santo saṁvijjamāno lokasmiṁ. </span></div><p><div class=verse-container id=pp2.5:13.1><span>Puna caparaṁ idhekacco yodhājīvo sahati rajaggaṁ sahati dhajaggaṁ, api ca kho ussāraṇaññeva sutvā saṁsīdati visīdati na santhambhati na sakkoti saṅgāmaṁ otarituṁ. </span></div><p><div class=verse-container id=pp2.5:13.2><span>Evarūpopi idhekacco yodhājīvo hoti. </span></div><p><div class=verse-container id=pp2.5:13.3><span>Ayaṁ tatiyo yodhājīvo santo saṁvijjamāno lokasmiṁ. </span></div><p><div class=verse-container id=pp2.5:14.1><span>Puna caparaṁ idhekacco yodhājīvo sahati rajaggaṁ sahati dhajaggaṁ sahati ussāraṇaṁ, api ca kho sampahāre haññati byāpajjati. </span></div><p><div class=verse-container id=pp2.5:14.2><span>Evarūpopi idhekacco yodhājīvo hoti. </span></div><p><div class=verse-container id=pp2.5:14.3><span>Ayaṁ catuttho yodhājīvo santo saṁvijjamāno lokasmiṁ. </span></div><p><div class=verse-container id=pp2.5:15.1><span>Puna caparaṁ idhekacco yodhājīvo sahati rajaggaṁ sahati dhajaggaṁ sahati ussāraṇaṁ sahati sampahāraṁ. </span></div><p><div class=verse-container id=pp2.5:15.2><span>So taṁ saṅgāmaṁ abhivijinitvā vijitasaṅgāmo tameva saṅgāmasīsaṁ ajjhāvasati. </span></div><p><div class=verse-container id=pp2.5:15.3><span>Evarūpopi idhekacco yodhājīvo hoti. </span></div><p><div class=verse-container id=pp2.5:15.4><span>Ayaṁ pañcamo yodhājīvo santo saṁvijjamāno lokasmiṁ. </span></div><p><div class=verse-container id=pp2.5:15.5><span>Ime pañca yodhājīvā santo saṁvijjamānā lokasmiṁ. </span></div><p><div class=verse-container id=pp2.5:16.1><span>Evamevaṁ pañcime yodhājīvūpamā puggalā santo saṁvijjamānā bhikkhūsu. </span></div><p><div class=verse-container id=pp2.5:16.2><span>Katame pañca? </span></div><p><div class=verse-container id=pp2.5:17.1><span>Idhekacco bhikkhu rajaggaññeva disvā saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:17.2><span>Kimassa rajaggasmiṁ? </span></div><p><div class=verse-container id=pp2.5:17.3><span>Idha bhikkhu suṇāti—</span></div><p><div class=verse-container id=pp2.5:17.4><span>“asukasmiṁ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā”ti. </span></div><p><div class=verse-container id=pp2.5:17.5><span>So taṁ sutvā saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:17.6><span>Idamassa rajaggasmiṁ. </span></div><p><div class=verse-container id=pp2.5:18.1><span>Seyyathāpi so yodhājīvo rajaggaññeva disvā saṁsīdati visīdati na santhambhati na sakkoti saṅgāmaṁ otarituṁ, tathūpamo ayaṁ puggalo. </span></div><p><div class=verse-container id=pp2.5:18.2><span>Evarūpopi idhekacco puggalo hoti. </span></div><p><div class=verse-container id=pp2.5:18.3><span>Ayaṁ paṭhamo yodhājīvūpamo puggalo santo saṁvijjamāno bhikkhūsu. </span></div><p><div class=verse-container id=pp2.5:19.1><span>Puna caparaṁ idhekacco bhikkhu sahati rajaggaṁ, api ca kho dhajaggaññeva disvā saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:19.2><span>Kimassa dhajaggasmiṁ? </span></div><p><div class=verse-container id=pp2.5:19.3><span>Idha bhikkhu na heva kho suṇāti—</span></div><p><div class=verse-container id=pp2.5:19.4><span>“asukasmiṁ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā”ti, api ca kho sāmaṁ passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ. </span></div><p><div class=verse-container id=pp2.5:19.5><span>So taṁ disvā saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:19.6><span>Idamassa dhajaggasmiṁ. </span></div><p><div class=verse-container id=pp2.5:20.1><span>Seyyathāpi so yodhājīvo sahati rajaggaṁ, api ca kho dhajaggaññeva disvā saṁsīdati visīdati na santhambhati na sakkoti saṅgāmaṁ otarituṁ, tathūpamo ayaṁ puggalo. </span></div><p><div class=verse-container id=pp2.5:20.2><span>Evarūpopi idhekacco puggalo hoti. </span></div><p><div class=verse-container id=pp2.5:20.3><span>Ayaṁ dutiyo yodhājīvūpamo puggalo santo saṁvijjamāno bhikkhūsu. </span></div><p><div class=verse-container id=pp2.5:21.1><span>Puna caparaṁ idhekacco bhikkhu sahati rajaggaṁ sahati dhajaggaṁ, api ca kho ussāraṇaññeva sutvā saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:21.2><span>Kimassa ussāraṇāya? </span></div><p><div class=verse-container id=pp2.5:21.3><span>Idha bhikkhuṁ araññagataṁ vā rukkhamūlagataṁ vā suññāgāragataṁ vā mātugāmo upasaṅkamitvā ūhasati ullapati ujjagghati uppaṇḍeti. </span></div><p><div class=verse-container id=pp2.5:21.4><span>So mātugāmena ūhasiyamāno ullapiyamāno ujjagghiyamāno uppaṇḍiyamāno saṁsīdati visīdati na santhambhati na sakkoti brahmacariyaṁ sandhāretuṁ, sikkhādubbalyaṁ āvikatvā sikkhaṁ paccakkhāya hīnāyāvattati. </span></div><p><div class=verse-container id=pp2.5:21.5><span>Idamassa ussāraṇāya. </span></div><p><div class=verse-container id=pp2.5:22.1><span>Seyyathāpi so yodhājīvo sahati rajaggaṁ sahati dhajaggaṁ, api ca kho ussāraṇaññeva sutvā saṁsīdati visīdati na santhambhati na sakkoti saṅgāmaṁ otarituṁ, tathūpamo ayaṁ puggalo. </span></div><p><div class=verse-container id=pp2.5:22.2><span>Evarūpopi idhekacco puggalo hoti. </span></div><p><div class=verse-container id=pp2.5:22.3><span>Ayaṁ tatiyo yodhājīvūpamo puggalo santo saṁvijjamāno bhikkhūsu. </span></div><p><div class=verse-container id=pp2.5:23.1><span>Puna caparaṁ idhekacco bhikkhu sahati rajaggaṁ sahati dhajaggaṁ sahati ussāraṇaṁ, api ca kho sampahāre haññati byāpajjati. </span></div><p><div class=verse-container id=pp2.5:23.2><span>Kimassa sampahārasmiṁ? </span></div><p><div class=verse-container id=pp2.5:23.3><span>Idha bhikkhuṁ araññagataṁ vā rukkhamūlagataṁ vā suññāgāragataṁ vā mātugāmo upasaṅkamitvā abhinisīdati abhinipajjati ajjhottharati. </span></div><p><div class=verse-container id=pp2.5:23.4><span>So mātugāmena abhinisīdiyamāno abhinipajjiyamāno ajjhotthariyamāno sikkhaṁ appaccakkhāya dubbalyaṁ anāvikatvā methunaṁ dhammaṁ paṭisevati. </span></div><p><div class=verse-container id=pp2.5:23.5><span>Idamassa sampahārasmiṁ. </span></div><p><div class=verse-container id=pp2.5:24.1><span>Seyyathāpi so yodhājīvo sahati rajaggaṁ sahati dhajaggaṁ sahati ussāraṇaṁ, api ca kho sampahāre haññati byāpajjati, tathūpamo ayaṁ puggalo. </span></div><p><div class=verse-container id=pp2.5:24.2><span>Evarūpopi idhekacco puggalo hoti. </span></div><p><div class=verse-container id=pp2.5:24.3><span>Ayaṁ catuttho yodhājīvūpamo puggalo santo saṁvijjamāno bhikkhūsu. </span></div><p><div class=verse-container id=pp2.5:25.1><span>Puna caparaṁ idhekacco bhikkhu sahati rajaggaṁ sahati dhajaggaṁ sahati ussāraṇaṁ sahati sampahāraṁ. </span></div><p><div class=verse-container id=pp2.5:25.2><span>So taṁ saṅgāmaṁ abhivijinitvā vijitasaṅgāmo tameva saṅgāmasīsaṁ ajjhāvasati. </span></div><p><div class=verse-container id=pp2.5:25.3><span>Kimassa saṅgāmavijayasmiṁ? </span></div><p><div class=verse-container id=pp2.5:25.4><span>Idha bhikkhuṁ araññagataṁ vā rukkhamūlagataṁ vā suññāgāragataṁ vā mātugāmo upasaṅkamitvā abhinisīdati abhinipajjati ajjhottharati. </span></div><p><div class=verse-container id=pp2.5:25.5><span>So mātugāmena abhinisīdiyamāno abhinipajjiyamāno ajjhotthariyamāno viniveṭhetvā vinimocetvā yena kāmaṁ pakkamati. </span></div><p><div class=verse-container id=pp2.5:26.1><span>So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. </span></div><p><div class=verse-container id=pp2.5:26.2><span>So araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. </span></div><p><div class=verse-container id=pp2.5:26.3><span>So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti; </span></div><p><div class=verse-container id=pp2.5:26.4><span>byāpādapadosaṁ pahāya abyāpannacitto viharati, sabbapāṇabhūtahitānukampī byāpādapadosā cittaṁ parisodheti; </span></div><p><div class=verse-container id=pp2.5:26.5><span>thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti; </span></div><p><div class=verse-container id=pp2.5:26.6><span>uddhaccakukkuccaṁ pahāya anuddhato viharati ajjhattaṁ vūpasantacitto, uddhaccakukkuccā cittaṁ parisodheti; </span></div><p><div class=verse-container id=pp2.5:26.7><span>vicikicchaṁ pahāya tiṇṇavicikiccho viharati akathaṅkathī kusalesu dhammesu, vicikicchāya cittaṁ parisodheti. </span></div><p><div class=verse-container id=pp2.5:27.1><span>So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati; </span></div><p><div class=verse-container id=pp2.5:27.2><span>vitakkavicārānaṁ vūpasamā dutiyaṁ jhānaṁ …pe… </span></div><p><div class=verse-container id=pp2.5:27.3><span>tatiyaṁ jhānaṁ …pe… </span></div><p><div class=verse-container id=pp2.5:27.4><span>catutthaṁ jhānaṁ upasampajja viharati. </span></div><p><div class=verse-container id=pp2.5:28.1><span>So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti. </span></div><p><div class=verse-container id=pp2.5:28.2><span>So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti, </span></div><p><div class=verse-container id=pp2.5:28.3><span>“ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti, “ayaṁ āsavanirodhagāminī paṭipadā”ti yathābhūtaṁ pajānāti. </span></div><p><div class=verse-container id=pp2.5:29.1><span>Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati. </span></div><p><div class=verse-container id=pp2.5:29.2><span>Vimuttasmiṁ vimuttamiti ñāṇaṁ hoti. </span></div><p><div class=verse-container id=pp2.5:29.3><span>“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti. </span></div><p><div class=verse-container id=pp2.5:29.4><span>Idamassa saṅgāmavijayasmiṁ. </span></div><p><div class=verse-container id=pp2.5:29.5><span>Seyyathāpi so yodhājīvo sahati rajaggaṁ sahati dhajaggaṁ sahati ussāraṇaṁ sahati sampahāraṁ, so taṁ saṅgāmaṁ abhivijinitvā vijitasaṅgāmo tameva saṅgāmasīsaṁ ajjhāvasati, tathūpamo ayaṁ puggalo. </span></div><p><div class=verse-container id=pp2.5:29.6><span>Evarūpopi idhekacco puggalo hoti. </span></div><p><div class=verse-container id=pp2.5:29.7><span>Ayaṁ pañcamo yodhājīvūpamo puggalo santo saṁvijjamāno bhikkhūsu. </span></div><p><div class=verse-container id=pp2.5:30.1><span>Ime pañca yodhājīvūpamā puggalā santo saṁvijjamānā bhikkhūsu. </span></div><p><div class=verse-container id=pp2.5:31.1><span>Tattha katame pañca piṇḍapātikā? </span></div><p><div class=verse-container id=pp2.5:31.2><span>Mandattā momūhattā piṇḍapātiko hoti, pāpiccho icchāpakato piṇḍapātiko hoti, ummādā cittavikkhepā piṇḍapātiko hoti, “vaṇṇitaṁ buddhehi buddhasāvakehī”ti piṇḍapātiko hoti, api ca appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya piṇḍapātiko hoti. </span></div><p><div class=verse-container id=pp2.5:31.3><span>Tatra yvāyaṁ piṇḍapātiko appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya piṇḍapātiko, ayaṁ imesaṁ pañcannaṁ piṇḍapātikānaṁ aggo ca seṭṭho ca pāmokkho ca uttamo ca pavaro ca. </span></div><p><div class=verse-container id=pp2.5:32.1><span>Seyyathāpi nāma gavā khīraṁ, khīramhā dadhi, dadhimhā navanītaṁ, navanītamhā sappi, sappimhā sappimaṇḍo, sappimaṇḍaṁ tattha aggamakkhāyati; </span></div><p><div class=verse-container id=pp2.5:32.2><span>evamevaṁ yvāyaṁ piṇḍapātiko appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya piṇḍapātiko hoti, ayaṁ imesaṁ pañcannaṁ piṇḍapātikānaṁ aggo ca seṭṭho ca pāmokkho ca uttamo ca pavaro ca. </span></div><p><div class=verse-container id=pp2.5:32.3><span>Ime pañca piṇḍapātikā. </span></div><p><div class=verse-container id=pp2.5:33.1><span>Tattha katame pañca khalupacchābhattikā …pe… </span></div><p><div class=verse-container id=pp2.5:33.2><span>pañca ekāsanikā …pe… </span></div><p><div class=verse-container id=pp2.5:33.3><span>pañca paṁsukūlikā …pe… </span></div><p><div class=verse-container id=pp2.5:33.4><span>pañca tecīvarikā …pe… </span></div><p><div class=verse-container id=pp2.5:33.5><span>pañca āraññikā …pe… </span></div><p><div class=verse-container id=pp2.5:33.6><span>pañca rukkhamūlikā …pe… </span></div><p><div class=verse-container id=pp2.5:33.7><span>pañca abbhokāsikā …pe… </span></div><p><div class=verse-container id=pp2.5:33.8><span>pañca nesajjikā …pe… </span></div><p><div class=verse-container id=pp2.5:33.9><span>pañca yathāsanthatikā …pe…. </span></div><p><div class=verse-container id=pp2.5:34.1><span>Tattha katame pañca sosānikā? </span></div><p><div class=verse-container id=pp2.5:34.2><span>Mandattā momūhattā sosāniko hoti, pāpiccho icchāpakato sosāniko hoti, ummādā cittavikkhepā sosāniko hoti, “vaṇṇitaṁ buddhehi buddhasāvakehī”ti sosāniko hoti, api ca appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya sosāniko hoti. </span></div><p><div class=verse-container id=pp2.5:34.3><span>Tatra yvāyaṁ sosāniko appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya sosāniko, ayaṁ imesaṁ pañcannaṁ sosānikānaṁ aggo ca seṭṭho ca pāmokkho ca uttamo ca pavaro ca. </span></div><p><div class=verse-container id=pp2.5:35.1><span>Seyyathāpi nāma gavā khīraṁ, khīramhā dadhi, dadhimhā navanītaṁ, navanītamhā sappi, sappimhā sappimaṇḍo, sappimaṇḍaṁ tattha aggamakkhāyati; </span></div><p><div class=verse-container id=pp2.5:35.2><span>evamevaṁ yvāyaṁ sosāniko appicchataṁyeva nissāya santuṭṭhiṁyeva nissāya sallekhaṁyeva nissāya idamatthitaṁyeva nissāya sosāniko hoti, ayaṁ imesaṁ pañcannaṁ sosānikānaṁ aggo ca seṭṭho ca pāmokkho ca uttamo ca pavaro ca. </span></div><p><div class=verse-container id=pp2.5:35.3><span>Ime pañca sosānikā. </span></div><p><div class=verse-container id=pp2.5:36.1><span>Pañcakaniddeso. </span></div><div class=flex-between><a href=/canon/en/pli/ms/abhidhamma/pp/pp0002/pp0002P0004.html>Previous</a><a href=/canon/en/pli/ms/abhidhamma/pp/pp0002/pp0002P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>