<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002/pp0002P0001.html>Previous</a><a href=/canon/en/pli/ms/abhidhamma/pp/pp0002/pp0002P0003.html>Next</a></div><p><div class=verse-container id=pp2.2:0.1><span>Puggalapaññatti </span></div><p><div class=verse-container id=pp2.2:0.2><span>Niddesa </span></div><p><div class=verse-container id=pp2.2:0.3><span class=big-bold>2. Dukapuggalapaññatti </span></div><p><div class=verse-container id=pp2.2:1.1><span>Katamo ca puggalo kodhano? </span></div><p><div class=verse-container id=pp2.2:1.2><span>Tattha katamo kodho? </span></div><p><div class=verse-container id=pp2.2:1.3><span>Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span></div><p><div class=verse-container id=pp2.2:1.4><span>ayaṁ vuccati kodho. </span></div><p><div class=verse-container id=pp2.2:1.5><span>Yassa puggalassa ayaṁ kodho appahīno—</span></div><p><div class=verse-container id=pp2.2:1.6><span>ayaṁ vuccati puggalo “kodhano”. </span></div><p><div class=verse-container id=pp2.2:2.1><span>Katamo ca puggalo upanāhī? </span></div><p><div class=verse-container id=pp2.2:2.2><span>Tattha katamo upanāho? </span></div><p><div class=verse-container id=pp2.2:2.3><span>Pubbakālaṁ kodho aparakālaṁ upanāho. </span></div><p><div class=verse-container id=pp2.2:2.4><span>Yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa—</span></div><p><div class=verse-container id=pp2.2:2.5><span>ayaṁ vuccati upanāho. </span></div><p><div class=verse-container id=pp2.2:2.6><span>Yassa puggalassa ayaṁ upanāho appahīno—</span></div><p><div class=verse-container id=pp2.2:2.7><span>ayaṁ vuccati puggalo “upanāhī”. </span></div><p><div class=verse-container id=pp2.2:3.1><span>Katamo ca puggalo makkhī? </span></div><p><div class=verse-container id=pp2.2:3.2><span>Tattha katamo makkho? </span></div><p><div class=verse-container id=pp2.2:3.3><span>Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—</span></div><p><div class=verse-container id=pp2.2:3.4><span>ayaṁ vuccati makkho. </span></div><p><div class=verse-container id=pp2.2:3.5><span>Yassa puggalassa ayaṁ makkho appahīno—</span></div><p><div class=verse-container id=pp2.2:3.6><span>ayaṁ vuccati puggalo “makkhī”. </span></div><p><div class=verse-container id=pp2.2:4.1><span>Katamo ca puggalo paḷāsī? </span></div><p><div class=verse-container id=pp2.2:4.2><span>Tattha katamo paḷāso? </span></div><p><div class=verse-container id=pp2.2:4.3><span>Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo—</span></div><p><div class=verse-container id=pp2.2:4.4><span>ayaṁ vuccati paḷāso. </span></div><p><div class=verse-container id=pp2.2:4.5><span>Yassa puggalassa ayaṁ paḷāso appahīno—</span></div><p><div class=verse-container id=pp2.2:4.6><span>ayaṁ vuccati puggalo “paḷāsī”. </span></div><p><div class=verse-container id=pp2.2:5.1><span>Katamo ca puggalo issukī? </span></div><p><div class=verse-container id=pp2.2:5.2><span>Tattha katamā issā? </span></div><p><div class=verse-container id=pp2.2:5.3><span>Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ—</span></div><p><div class=verse-container id=pp2.2:5.4><span>ayaṁ vuccati issā. </span></div><p><div class=verse-container id=pp2.2:5.5><span>Yassa puggalassa ayaṁ issā appahīnā—</span></div><p><div class=verse-container id=pp2.2:5.6><span>ayaṁ vuccati puggalo “issukī”. </span></div><p><div class=verse-container id=pp2.2:6.1><span>Katamo ca puggalo maccharī? </span></div><p><div class=verse-container id=pp2.2:6.2><span>Tattha katamaṁ macchariyaṁ? </span></div><p><div class=verse-container id=pp2.2:6.3><span>Pañca macchariyāni—</span></div><p><div class=verse-container id=pp2.2:6.4><span>āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. </span></div><p><div class=verse-container id=pp2.2:6.5><span>Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span></div><p><div class=verse-container id=pp2.2:6.6><span>idaṁ vuccati macchariyaṁ. </span></div><p><div class=verse-container id=pp2.2:6.7><span>Yassa puggalassa idaṁ macchariyaṁ appahīnaṁ—</span></div><p><div class=verse-container id=pp2.2:6.8><span>ayaṁ vuccati puggalo “maccharī”. </span></div><p><div class=verse-container id=pp2.2:7.1><span>Katamo ca puggalo saṭho? </span></div><p><div class=verse-container id=pp2.2:7.2><span>Tattha katamaṁ sāṭheyyaṁ? </span></div><p><div class=verse-container id=pp2.2:7.3><span>Idhekacco saṭho hoti parisaṭho. </span></div><p><div class=verse-container id=pp2.2:7.4><span>Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ—</span></div><p><div class=verse-container id=pp2.2:7.5><span>idaṁ vuccati sāṭheyyaṁ. </span></div><p><div class=verse-container id=pp2.2:7.6><span>Yassa puggalassa idaṁ sāṭheyyaṁ appahīnaṁ—</span></div><p><div class=verse-container id=pp2.2:7.7><span>ayaṁ vuccati puggalo “saṭho”. </span></div><p><div class=verse-container id=pp2.2:8.1><span>Katamo ca puggalo māyāvī? </span></div><p><div class=verse-container id=pp2.2:8.2><span>Tattha katamā māyā? </span></div><p><div class=verse-container id=pp2.2:8.3><span>Idhekacco kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati—</span></div><p><div class=verse-container id=pp2.2:8.4><span>“mā maṁ jaññā”ti icchati, “mā maṁ jaññā”ti saṅkappati “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. </span></div><p><div class=verse-container id=pp2.2:8.5><span>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā—</span></div><p><div class=verse-container id=pp2.2:8.6><span>ayaṁ vuccati māyā. </span></div><p><div class=verse-container id=pp2.2:8.7><span>Yassa puggalassa ayaṁ māyā appahīnā—</span></div><p><div class=verse-container id=pp2.2:8.8><span>ayaṁ vuccati puggalo “māyāvī”. </span></div><p><div class=verse-container id=pp2.2:9.1><span>Katamo ca puggalo ahiriko? </span></div><p><div class=verse-container id=pp2.2:9.2><span>Tattha katamaṁ ahirikaṁ? </span></div><p><div class=verse-container id=pp2.2:9.3><span>Yaṁ na hirīyati hiriyitabbena na hirīyati pāpakānaṁ akusalānaṁ dhammānaṁ samāpattiyā—</span></div><p><div class=verse-container id=pp2.2:9.4><span>idaṁ vuccati ahirikaṁ. </span></div><p><div class=verse-container id=pp2.2:9.5><span>Iminā ahirikena samannāgato puggalo “ahiriko”. </span></div><p><div class=verse-container id=pp2.2:10.1><span>Katamo ca puggalo anottappī? </span></div><p><div class=verse-container id=pp2.2:10.2><span>Tattha katamaṁ anottappaṁ? </span></div><p><div class=verse-container id=pp2.2:10.3><span>Yaṁ na ottappati ottappitabbena na ottappati pāpakānaṁ akusalānaṁ dhammānaṁ samāpattiyā—</span></div><p><div class=verse-container id=pp2.2:10.4><span>idaṁ vuccati anottappaṁ. </span></div><p><div class=verse-container id=pp2.2:10.5><span>Iminā anottappena samannāgato puggalo “anottappī”. </span></div><p><div class=verse-container id=pp2.2:11.1><span>Katamo ca puggalo dubbaco? </span></div><p><div class=verse-container id=pp2.2:11.2><span>Tattha katamā dovacassatā? </span></div><p><div class=verse-container id=pp2.2:11.3><span>Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādariyatā agāravatā appatissavatā—</span></div><p><div class=verse-container id=pp2.2:11.4><span>ayaṁ vuccati dovacassatā. </span></div><p><div class=verse-container id=pp2.2:11.5><span>Imāya dovacassatāya samannāgato puggalo “dubbaco”. </span></div><p><div class=verse-container id=pp2.2:12.1><span>Katamo ca puggalo pāpamitto? </span></div><p><div class=verse-container id=pp2.2:12.2><span>Tattha katamā pāpamittatā? </span></div><p><div class=verse-container id=pp2.2:12.3><span>Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā—</span></div><p><div class=verse-container id=pp2.2:12.4><span>ayaṁ vuccati pāpamittatā. </span></div><p><div class=verse-container id=pp2.2:12.5><span>Imāya pāpamittatāya samannāgato puggalo “pāpamitto”. </span></div><p><div class=verse-container id=pp2.2:13.1><span>Katamo ca puggalo indriyesu aguttadvāro? </span></div><p><div class=verse-container id=pp2.2:13.2><span>Tattha katamā indriyesu aguttadvāratā? </span></div><p><div class=verse-container id=pp2.2:13.3><span>Idhekacco puggalo cakkhunā rūpaṁ disvā nimittaggāhī hoti anubyañjanaggāhī; </span></div><p><div class=verse-container id=pp2.2:13.4><span>yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. </span></div><p><div class=verse-container id=pp2.2:13.5><span>Sotena saddaṁ sutvā …pe… </span></div><p><div class=verse-container id=pp2.2:13.6><span>ghānena gandhaṁ ghāyitvā …pe… </span></div><p><div class=verse-container id=pp2.2:13.7><span>jivhāya rasaṁ sāyitvā …pe… </span></div><p><div class=verse-container id=pp2.2:13.8><span>kāyena phoṭṭhabbaṁ phusitvā …pe… </span></div><p><div class=verse-container id=pp2.2:13.9><span>manasā dhammaṁ viññāya nimittaggāhī hoti anubyañjanaggāhī; </span></div><p><div class=verse-container id=pp2.2:13.10><span>yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati. </span></div><p><div class=verse-container id=pp2.2:13.11><span>Yā imesaṁ channaṁ indriyānaṁ agutti agopanā anārakkho asaṁvaro—</span></div><p><div class=verse-container id=pp2.2:13.12><span>ayaṁ vuccati indriyesu aguttadvāratā. </span></div><p><div class=verse-container id=pp2.2:13.13><span>Imāya indriyesu aguttadvāratāya samannāgato puggalo “indriyesu aguttadvāro”. </span></div><p><div class=verse-container id=pp2.2:14.1><span>Katamo ca puggalo bhojane amattaññū? </span></div><p><div class=verse-container id=pp2.2:14.2><span>Tattha katamā bhojane amattaññutā? </span></div><p><div class=verse-container id=pp2.2:14.3><span>Idhekacco puggalo appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya, yā tattha asantuṭṭhitā amattaññutā appaṭisaṅkhā bhojane—</span></div><p><div class=verse-container id=pp2.2:14.4><span>ayaṁ vuccati bhojane amattaññutā. </span></div><p><div class=verse-container id=pp2.2:14.5><span>Imāya bhojane amattaññutāya samannāgato puggalo “bhojane amattaññū”. </span></div><p><div class=verse-container id=pp2.2:15.1><span>Katamo ca puggalo muṭṭhassati? </span></div><p><div class=verse-container id=pp2.2:15.2><span>Tattha katamaṁ muṭṭhassaccaṁ? </span></div><p><div class=verse-container id=pp2.2:15.3><span>Yā assati ananussati appaṭissati assati assaraṇatā adhāraṇatā pilāpanatā sammussanatā—</span></div><p><div class=verse-container id=pp2.2:15.4><span>idaṁ vuccati muṭṭhassaccaṁ. </span></div><p><div class=verse-container id=pp2.2:15.5><span>Iminā muṭṭhassaccena samannāgato puggalo “muṭṭhassati”. </span></div><p><div class=verse-container id=pp2.2:16.1><span>Katamo ca puggalo asampajāno? </span></div><p><div class=verse-container id=pp2.2:16.2><span>Tattha katamaṁ asampajaññaṁ? </span></div><p><div class=verse-container id=pp2.2:16.3><span>Yaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhaṇā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ—</span></div><p><div class=verse-container id=pp2.2:16.4><span>idaṁ vuccati asampajaññaṁ. </span></div><p><div class=verse-container id=pp2.2:16.5><span>Iminā asampajaññena samannāgato puggalo “asampajāno”. </span></div><p><div class=verse-container id=pp2.2:17.1><span>Katamo ca puggalo sīlavipanno? </span></div><p><div class=verse-container id=pp2.2:17.2><span>Tattha katamā sīlavipatti? </span></div><p><div class=verse-container id=pp2.2:17.3><span>Kāyiko vītikkamo vācasiko vītikkamo kāyikavācasiko vītikkamo—</span></div><p><div class=verse-container id=pp2.2:17.4><span>ayaṁ vuccati sīlavipatti. </span></div><p><div class=verse-container id=pp2.2:17.5><span>Sabbampi dussilyaṁ sīlavipatti. </span></div><p><div class=verse-container id=pp2.2:17.6><span>Imāya sīlavipattiyā samannāgato puggalo “sīlavipanno”. </span></div><p><div class=verse-container id=pp2.2:18.1><span>Katamo ca puggalo diṭṭhivipanno? </span></div><p><div class=verse-container id=pp2.2:18.2><span>Tattha katamā diṭṭhivipatti? </span></div><p><div class=verse-container id=pp2.2:18.3><span>“Natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. </span></div><p><div class=verse-container id=pp2.2:18.4><span>Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho, ayaṁ vuccati diṭṭhivipatti. </span></div><p><div class=verse-container id=pp2.2:18.5><span>Sabbāpi micchādiṭṭhi diṭṭhivipatti. </span></div><p><div class=verse-container id=pp2.2:18.6><span>Imāya diṭṭhivipattiyā samannāgato puggalo “diṭṭhivipanno”. </span></div><p><div class=verse-container id=pp2.2:19.1><span>Katamo ca puggalo ajjhattasaṁyojano? </span></div><p><div class=verse-container id=pp2.2:19.2><span>Yassa puggalassa pañcorambhāgiyāni saṁyojanāni appahīnāni—</span></div><p><div class=verse-container id=pp2.2:19.3><span>ayaṁ vuccati puggalo “ajjhattasaṁyojano”. </span></div><p><div class=verse-container id=pp2.2:20.1><span>Katamo ca puggalo bahiddhāsaṁyojano? </span></div><p><div class=verse-container id=pp2.2:20.2><span>Yassa puggalassa pañcuddhambhāgiyāni saṁyojanāni appahīnāni—</span></div><p><div class=verse-container id=pp2.2:20.3><span>ayaṁ vuccati puggalo “bahiddhāsaṁyojano”. </span></div><p><div class=verse-container id=pp2.2:21.1><span>Katamo ca puggalo akkodhano? </span></div><p><div class=verse-container id=pp2.2:21.2><span>Tattha katamo kodho? </span></div><p><div class=verse-container id=pp2.2:21.3><span>Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span></div><p><div class=verse-container id=pp2.2:21.4><span>ayaṁ vuccati kodho. </span></div><p><div class=verse-container id=pp2.2:21.5><span>Yassa puggalassa ayaṁ kodho pahīno—</span></div><p><div class=verse-container id=pp2.2:21.6><span>ayaṁ vuccati puggalo “akkodhano”. </span></div><p><div class=verse-container id=pp2.2:22.1><span>Katamo ca puggalo anupanāhī? </span></div><p><div class=verse-container id=pp2.2:22.2><span>Tattha katamo upanāho? </span></div><p><div class=verse-container id=pp2.2:22.3><span>Pubbakālaṁ kodho aparakālaṁ upanāho yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa—</span></div><p><div class=verse-container id=pp2.2:22.4><span>ayaṁ vuccati upanāho. </span></div><p><div class=verse-container id=pp2.2:22.5><span>Yassa puggalassa ayaṁ upanāho pahīno—</span></div><p><div class=verse-container id=pp2.2:22.6><span>ayaṁ vuccati puggalo “anupanāhī”. </span></div><p><div class=verse-container id=pp2.2:23.1><span>Katamo ca puggalo amakkhī? </span></div><p><div class=verse-container id=pp2.2:23.2><span>Tattha katamo makkho? </span></div><p><div class=verse-container id=pp2.2:23.3><span>Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—</span></div><p><div class=verse-container id=pp2.2:23.4><span>ayaṁ vuccati makkho. </span></div><p><div class=verse-container id=pp2.2:23.5><span>Yassa puggalassa ayaṁ makkho pahīno—</span></div><p><div class=verse-container id=pp2.2:23.6><span>ayaṁ vuccati puggalo “amakkhī”. </span></div><p><div class=verse-container id=pp2.2:24.1><span>Katamo ca puggalo apaḷāsī? </span></div><p><div class=verse-container id=pp2.2:24.2><span>Tattha katamo paḷāso? </span></div><p><div class=verse-container id=pp2.2:24.3><span>Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo—</span></div><p><div class=verse-container id=pp2.2:24.4><span>ayaṁ vuccati paḷāso. </span></div><p><div class=verse-container id=pp2.2:24.5><span>Yassa puggalassa ayaṁ paḷāso pahīno—</span></div><p><div class=verse-container id=pp2.2:24.6><span>ayaṁ vuccati puggalo “apaḷāsī”. </span></div><p><div class=verse-container id=pp2.2:25.1><span>Katamo ca puggalo anissukī? </span></div><p><div class=verse-container id=pp2.2:25.2><span>Tattha katamā issā? </span></div><p><div class=verse-container id=pp2.2:25.3><span>Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ—</span></div><p><div class=verse-container id=pp2.2:25.4><span>ayaṁ vuccati issā. </span></div><p><div class=verse-container id=pp2.2:25.5><span>Yassa puggalassa ayaṁ issā pahīnā—</span></div><p><div class=verse-container id=pp2.2:25.6><span>ayaṁ vuccati puggalo “anissukī”. </span></div><p><div class=verse-container id=pp2.2:26.1><span>Katamo ca puggalo amaccharī? </span></div><p><div class=verse-container id=pp2.2:26.2><span>Tattha katamaṁ macchariyaṁ? </span></div><p><div class=verse-container id=pp2.2:26.3><span>Pañca macchariyāni—</span></div><p><div class=verse-container id=pp2.2:26.4><span>āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. </span></div><p><div class=verse-container id=pp2.2:26.5><span>Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span></div><p><div class=verse-container id=pp2.2:26.6><span>idaṁ vuccati macchariyaṁ. </span></div><p><div class=verse-container id=pp2.2:26.7><span>Yassa puggalassa idaṁ macchariyaṁ pahīnaṁ—</span></div><p><div class=verse-container id=pp2.2:26.8><span>ayaṁ vuccati puggalo “amaccharī”. </span></div><p><div class=verse-container id=pp2.2:27.1><span>Katamo ca puggalo asaṭho? </span></div><p><div class=verse-container id=pp2.2:27.2><span>Tattha katamaṁ sāṭheyyaṁ? </span></div><p><div class=verse-container id=pp2.2:27.3><span>Idhekacco saṭho hoti parisaṭho. </span></div><p><div class=verse-container id=pp2.2:27.4><span>Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ—</span></div><p><div class=verse-container id=pp2.2:27.5><span>idaṁ vuccati sāṭheyyaṁ. </span></div><p><div class=verse-container id=pp2.2:27.6><span>Yassa puggalassa idaṁ sāṭheyyaṁ pahīnaṁ—</span></div><p><div class=verse-container id=pp2.2:27.7><span>ayaṁ vuccati puggalo “asaṭho”. </span></div><p><div class=verse-container id=pp2.2:28.1><span>Katamo ca puggalo amāyāvī? </span></div><p><div class=verse-container id=pp2.2:28.2><span>Tattha katamā māyā? </span></div><p><div class=verse-container id=pp2.2:28.3><span>Idhekacco puggalo kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati—</span></div><p><div class=verse-container id=pp2.2:28.4><span>“mā maṁ jaññā”ti icchati, “mā maṁ jaññā”ti saṅkappati, “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. </span></div><p><div class=verse-container id=pp2.2:28.5><span>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā—</span></div><p><div class=verse-container id=pp2.2:28.6><span>ayaṁ vuccati māyā. </span></div><p><div class=verse-container id=pp2.2:28.7><span>Yassa puggalassa ayaṁ māyā pahīnā—</span></div><p><div class=verse-container id=pp2.2:28.8><span>ayaṁ vuccati puggalo “amāyāvī”. </span></div><p><div class=verse-container id=pp2.2:29.1><span>Katamo ca puggalo hirimā? </span></div><p><div class=verse-container id=pp2.2:29.2><span>Tattha katamā hirī? </span></div><p><div class=verse-container id=pp2.2:29.3><span>Yaṁ hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā—</span></div><p><div class=verse-container id=pp2.2:29.4><span>ayaṁ vuccati hirī. </span></div><p><div class=verse-container id=pp2.2:29.5><span>Imāya hiriyā samannāgato puggalo “hirimā”. </span></div><p><div class=verse-container id=pp2.2:30.1><span>Katamo ca puggalo ottappī? </span></div><p><div class=verse-container id=pp2.2:30.2><span>Tattha katamaṁ ottappaṁ? </span></div><p><div class=verse-container id=pp2.2:30.3><span>Yaṁ ottappati ottappitabbena ottappati pāpakānaṁ akusalānaṁ dhammānaṁ samāpattiyā—</span></div><p><div class=verse-container id=pp2.2:30.4><span>idaṁ vuccati ottappaṁ. </span></div><p><div class=verse-container id=pp2.2:30.5><span>Iminā ottappena samannāgato puggalo “ottappī”. </span></div><p><div class=verse-container id=pp2.2:31.1><span>Katamo ca puggalo suvaco? </span></div><p><div class=verse-container id=pp2.2:31.2><span>Tattha katamā sovacassatā? </span></div><p><div class=verse-container id=pp2.2:31.3><span>Sahadhammike vuccamāne sovacassāyaṁ sovacassiyaṁ sovacassatā avippaṭikulaggāhitā avipaccanīkasātatā sādariyaṁ sādariyatā sagāravatā sappatissavatā—</span></div><p><div class=verse-container id=pp2.2:31.4><span>ayaṁ vuccati sovacassatā. </span></div><p><div class=verse-container id=pp2.2:31.5><span>Imāya sovacassatāya samannāgato puggalo “suvaco”. </span></div><p><div class=verse-container id=pp2.2:32.1><span>Katamo ca puggalo kalyāṇamitto? </span></div><p><div class=verse-container id=pp2.2:32.2><span>Tattha katamā kalyāṇamittatā? </span></div><p><div class=verse-container id=pp2.2:32.3><span>Ye te puggalā saddhā sīlavanto bahussutā cāgavanto paññavanto, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā—</span></div><p><div class=verse-container id=pp2.2:32.4><span>ayaṁ vuccati kalyāṇamittatā. </span></div><p><div class=verse-container id=pp2.2:32.5><span>Imāya kalyāṇamittatāya samannāgato puggalo “kalyāṇamitto”. </span></div><p><div class=verse-container id=pp2.2:33.1><span>Katamo ca puggalo indriyesu guttadvāro? </span></div><p><div class=verse-container id=pp2.2:33.2><span>Tattha katamā indriyesu guttadvāratā? </span></div><p><div class=verse-container id=pp2.2:33.3><span>Idhekacco puggalo cakkhunā rūpaṁ disvā na nimittaggāhī hoti nānubyañjanaggāhī; </span></div><p><div class=verse-container id=pp2.2:33.4><span>yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ cakkhundriye saṁvaraṁ āpajjati. </span></div><p><div class=verse-container id=pp2.2:33.5><span>Sotena saddaṁ sutvā …pe… </span></div><p><div class=verse-container id=pp2.2:33.6><span>ghānena gandhaṁ ghāyitvā …pe… </span></div><p><div class=verse-container id=pp2.2:33.7><span>jivhāya rasaṁ sāyitvā …pe… </span></div><p><div class=verse-container id=pp2.2:33.8><span>kāyena phoṭṭhabbaṁ phusitvā …pe… </span></div><p><div class=verse-container id=pp2.2:33.9><span>manasā dhammaṁ viññāya na nimittaggāhī hoti nānubyañjanaggāhī; </span></div><p><div class=verse-container id=pp2.2:33.10><span>yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati. </span></div><p><div class=verse-container id=pp2.2:33.11><span>Yā imesaṁ channaṁ indriyānaṁ gutti gopanā ārakkho saṁvaro—</span></div><p><div class=verse-container id=pp2.2:33.12><span>ayaṁ vuccati indriyesu guttadvāratā. </span></div><p><div class=verse-container id=pp2.2:33.13><span>Imāya indriyesu guttadvāratāya samannāgato puggalo “indriyesu guttadvāro”. </span></div><p><div class=verse-container id=pp2.2:34.1><span>Katamo ca puggalo bhojane mattaññū? </span></div><p><div class=verse-container id=pp2.2:34.2><span>Tattha katamā bhojane mattaññutā? </span></div><p><div class=verse-container id=pp2.2:34.3><span>Idhekacco puggalo paṭisaṅkhā yoniso āhāraṁ āhāreti—</span></div><p><div class=verse-container id=pp2.2:34.4><span>“neva davāya, na madāya, na maṇḍanāya, na vibhūsanāya; </span></div><p><div class=verse-container id=pp2.2:34.5><span>yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. </span></div><p><div class=verse-container id=pp2.2:34.6><span>Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā”ti. </span></div><p><div class=verse-container id=pp2.2:34.7><span>Yā tattha santuṭṭhitā mattaññutā paṭisaṅkhā bhojane—</span></div><p><div class=verse-container id=pp2.2:34.8><span>ayaṁ vuccati bhojane mattaññutā. </span></div><p><div class=verse-container id=pp2.2:34.9><span>Imāya bhojane mattaññutāya samannāgato puggalo “bhojane mattaññū”. </span></div><p><div class=verse-container id=pp2.2:35.1><span>Katamo ca puggalo upaṭṭhitassati? </span></div><p><div class=verse-container id=pp2.2:35.2><span>Tattha katamā sati? </span></div><p><div class=verse-container id=pp2.2:35.3><span>Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati—</span></div><p><div class=verse-container id=pp2.2:35.4><span>ayaṁ vuccati sati. </span></div><p><div class=verse-container id=pp2.2:35.5><span>Imāya satiyā samannāgato puggalo “upaṭṭhitassati”. </span></div><p><div class=verse-container id=pp2.2:36.1><span>Katamo ca puggalo sampajāno? </span></div><p><div class=verse-container id=pp2.2:36.2><span>Tattha katamaṁ sampajaññaṁ? </span></div><p><div class=verse-container id=pp2.2:36.3><span>Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi—</span></div><p><div class=verse-container id=pp2.2:36.4><span>idaṁ vuccati sampajaññaṁ. </span></div><p><div class=verse-container id=pp2.2:36.5><span>Iminā sampajaññena samannāgato puggalo “sampajāno”. </span></div><p><div class=verse-container id=pp2.2:37.1><span>Katamo ca puggalo sīlasampanno? </span></div><p><div class=verse-container id=pp2.2:37.2><span>Tattha katamā sīlasampadā? </span></div><p><div class=verse-container id=pp2.2:37.3><span>Kāyiko avītikkamo vācasiko avītikkamo kāyikavācasiko avītikkamo—</span></div><p><div class=verse-container id=pp2.2:37.4><span>ayaṁ vuccati sīlasampadā. </span></div><p><div class=verse-container id=pp2.2:37.5><span>Sabbopi sīlasaṁvaro sīlasampadā. </span></div><p><div class=verse-container id=pp2.2:37.6><span>Imāya sīlasampadāya samannāgato puggalo “sīlasampanno”. </span></div><p><div class=verse-container id=pp2.2:38.1><span>Katamo ca puggalo diṭṭhisampanno? </span></div><p><div class=verse-container id=pp2.2:38.2><span>Tattha katamā diṭṭhisampadā? </span></div><p><div class=verse-container id=pp2.2:38.3><span>“Atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. </span></div><p><div class=verse-container id=pp2.2:38.4><span>Yā evarūpā paññā pajānanā …pe… amoho dhammavicayo sammādiṭṭhi—</span></div><p><div class=verse-container id=pp2.2:38.5><span>ayaṁ vuccati diṭṭhisampadā. </span></div><p><div class=verse-container id=pp2.2:38.6><span>Sabbāpi sammādiṭṭhi diṭṭhisampadā. </span></div><p><div class=verse-container id=pp2.2:38.7><span>Imāya diṭṭhisampadāya samannāgato puggalo “diṭṭhisampanno”. </span></div><p><div class=verse-container id=pp2.2:39.1><span>Katame dve puggalā dullabhā lokasmiṁ? </span></div><p><div class=verse-container id=pp2.2:39.2><span>Yo ca pubbakārī, yo ca kataññū katavedī—</span></div><p><div class=verse-container id=pp2.2:39.3><span>ime dve puggalā dullabhā lokasmiṁ. </span></div><p><div class=verse-container id=pp2.2:40.1><span>Katame dve puggalā duttappayā? </span></div><p><div class=verse-container id=pp2.2:40.2><span>Yo ca laddhaṁ laddhaṁ nikkhipati, yo ca laddhaṁ laddhaṁ vissajjeti—</span></div><p><div class=verse-container id=pp2.2:40.3><span>ime dve puggalā “duttappayā”. </span></div><p><div class=verse-container id=pp2.2:41.1><span>Katame dve puggalā sutappayā? </span></div><p><div class=verse-container id=pp2.2:41.2><span>Yo ca laddhaṁ laddhaṁ na nikkhipati, yo ca laddhaṁ laddhaṁ na vissajjeti—</span></div><p><div class=verse-container id=pp2.2:41.3><span>ime dve puggalā “sutappayā”. </span></div><p><div class=verse-container id=pp2.2:42.1><span>Katamesaṁ dvinnaṁ puggalānaṁ āsavā vaḍḍhanti? </span></div><p><div class=verse-container id=pp2.2:42.2><span>Yo ca na kukkuccāyitabbaṁ kukkuccāyati, yo ca kukkuccāyitabbaṁ na kukkuccāyati—</span></div><p><div class=verse-container id=pp2.2:42.3><span>imesaṁ dvinnaṁ puggalānaṁ āsavā vaḍḍhanti. </span></div><p><div class=verse-container id=pp2.2:43.1><span>Katamesaṁ dvinnaṁ puggalānaṁ āsavā na vaḍḍhanti? </span></div><p><div class=verse-container id=pp2.2:43.2><span>Yo ca na kukkuccāyitabbaṁ na kukkuccāyati, yo ca kukkuccāyitabbaṁ kukkuccāyati—</span></div><p><div class=verse-container id=pp2.2:43.3><span>imesaṁ dvinnaṁ puggalānaṁ āsavā na vaḍḍhanti. </span></div><p><div class=verse-container id=pp2.2:44.1><span>Katamo ca puggalo hīnādhimutto? </span></div><p><div class=verse-container id=pp2.2:44.2><span>Idhekacco puggalo dussīlo hoti pāpadhammo, so aññaṁ dussīlaṁ pāpadhammaṁ sevati bhajati payirupāsati—</span></div><p><div class=verse-container id=pp2.2:44.3><span>ayaṁ vuccati puggalo “hīnādhimutto”. </span></div><p><div class=verse-container id=pp2.2:45.1><span>Katamo ca puggalo paṇītādhimutto? </span></div><p><div class=verse-container id=pp2.2:45.2><span>Idhekacco puggalo sīlavā hoti kalyāṇadhammo, so aññaṁ sīlavantaṁ kalyāṇadhammaṁ sevati bhajati payirupāsati—</span></div><p><div class=verse-container id=pp2.2:45.3><span>ayaṁ vuccati puggalo “paṇītādhimutto”. </span></div><p><div class=verse-container id=pp2.2:46.1><span>Katamo ca puggalo titto? </span></div><p><div class=verse-container id=pp2.2:46.2><span>Paccekasambuddhā ye ca tathāgatassa sāvakā arahanto tittā. </span></div><p><div class=verse-container id=pp2.2:46.3><span>Sammāsambuddho titto ca tappetā ca. </span></div><p><div class=verse-container id=pp2.2:47.1><span>Dukaniddeso. </span></div><div class=flex-between><a href=/canon/en/pli/ms/abhidhamma/pp/pp0002/pp0002P0001.html>Previous</a><a href=/canon/en/pli/ms/abhidhamma/pp/pp0002/pp0002P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>