<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002/pp0002P0001.html>Previous</a><a href=/canon/en/pli/ms/abhidhamma/pp/pp0002/pp0002P0003.html>Next</a></div><p id=pp2.2:0.1><span class=root>Puggalapaññatti </span><br><p id=pp2.2:0.2><span class=root>Niddesa </span><br><p id=pp2.2:0.3><span class="root big-bold">2. Dukapuggalapaññatti </span><br><p id=pp2.2:1.1><span class=root>Katamo ca puggalo kodhano? </span><br><p id=pp2.2:1.2><span class=root>Tattha katamo kodho? </span><br><p id=pp2.2:1.3><span class=root>Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span><br><p id=pp2.2:1.4><span class=root>ayaṁ vuccati kodho. </span><br><p id=pp2.2:1.5><span class=root>Yassa puggalassa ayaṁ kodho appahīno—</span><br><p id=pp2.2:1.6><span class=root>ayaṁ vuccati puggalo “kodhano”. </span><br><p id=pp2.2:2.1><span class=root>Katamo ca puggalo upanāhī? </span><br><p id=pp2.2:2.2><span class=root>Tattha katamo upanāho? </span><br><p id=pp2.2:2.3><span class=root>Pubbakālaṁ kodho aparakālaṁ upanāho. </span><br><p id=pp2.2:2.4><span class=root>Yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa—</span><br><p id=pp2.2:2.5><span class=root>ayaṁ vuccati upanāho. </span><br><p id=pp2.2:2.6><span class=root>Yassa puggalassa ayaṁ upanāho appahīno—</span><br><p id=pp2.2:2.7><span class=root>ayaṁ vuccati puggalo “upanāhī”. </span><br><p id=pp2.2:3.1><span class=root>Katamo ca puggalo makkhī? </span><br><p id=pp2.2:3.2><span class=root>Tattha katamo makkho? </span><br><p id=pp2.2:3.3><span class=root>Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—</span><br><p id=pp2.2:3.4><span class=root>ayaṁ vuccati makkho. </span><br><p id=pp2.2:3.5><span class=root>Yassa puggalassa ayaṁ makkho appahīno—</span><br><p id=pp2.2:3.6><span class=root>ayaṁ vuccati puggalo “makkhī”. </span><br><p id=pp2.2:4.1><span class=root>Katamo ca puggalo paḷāsī? </span><br><p id=pp2.2:4.2><span class=root>Tattha katamo paḷāso? </span><br><p id=pp2.2:4.3><span class=root>Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo—</span><br><p id=pp2.2:4.4><span class=root>ayaṁ vuccati paḷāso. </span><br><p id=pp2.2:4.5><span class=root>Yassa puggalassa ayaṁ paḷāso appahīno—</span><br><p id=pp2.2:4.6><span class=root>ayaṁ vuccati puggalo “paḷāsī”. </span><br><p id=pp2.2:5.1><span class=root>Katamo ca puggalo issukī? </span><br><p id=pp2.2:5.2><span class=root>Tattha katamā issā? </span><br><p id=pp2.2:5.3><span class=root>Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ—</span><br><p id=pp2.2:5.4><span class=root>ayaṁ vuccati issā. </span><br><p id=pp2.2:5.5><span class=root>Yassa puggalassa ayaṁ issā appahīnā—</span><br><p id=pp2.2:5.6><span class=root>ayaṁ vuccati puggalo “issukī”. </span><br><p id=pp2.2:6.1><span class=root>Katamo ca puggalo maccharī? </span><br><p id=pp2.2:6.2><span class=root>Tattha katamaṁ macchariyaṁ? </span><br><p id=pp2.2:6.3><span class=root>Pañca macchariyāni—</span><br><p id=pp2.2:6.4><span class=root>āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. </span><br><p id=pp2.2:6.5><span class=root>Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span><br><p id=pp2.2:6.6><span class=root>idaṁ vuccati macchariyaṁ. </span><br><p id=pp2.2:6.7><span class=root>Yassa puggalassa idaṁ macchariyaṁ appahīnaṁ—</span><br><p id=pp2.2:6.8><span class=root>ayaṁ vuccati puggalo “maccharī”. </span><br><p id=pp2.2:7.1><span class=root>Katamo ca puggalo saṭho? </span><br><p id=pp2.2:7.2><span class=root>Tattha katamaṁ sāṭheyyaṁ? </span><br><p id=pp2.2:7.3><span class=root>Idhekacco saṭho hoti parisaṭho. </span><br><p id=pp2.2:7.4><span class=root>Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ—</span><br><p id=pp2.2:7.5><span class=root>idaṁ vuccati sāṭheyyaṁ. </span><br><p id=pp2.2:7.6><span class=root>Yassa puggalassa idaṁ sāṭheyyaṁ appahīnaṁ—</span><br><p id=pp2.2:7.7><span class=root>ayaṁ vuccati puggalo “saṭho”. </span><br><p id=pp2.2:8.1><span class=root>Katamo ca puggalo māyāvī? </span><br><p id=pp2.2:8.2><span class=root>Tattha katamā māyā? </span><br><p id=pp2.2:8.3><span class=root>Idhekacco kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati—</span><br><p id=pp2.2:8.4><span class=root>“mā maṁ jaññā”ti icchati, “mā maṁ jaññā”ti saṅkappati “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. </span><br><p id=pp2.2:8.5><span class=root>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā—</span><br><p id=pp2.2:8.6><span class=root>ayaṁ vuccati māyā. </span><br><p id=pp2.2:8.7><span class=root>Yassa puggalassa ayaṁ māyā appahīnā—</span><br><p id=pp2.2:8.8><span class=root>ayaṁ vuccati puggalo “māyāvī”. </span><br><p id=pp2.2:9.1><span class=root>Katamo ca puggalo ahiriko? </span><br><p id=pp2.2:9.2><span class=root>Tattha katamaṁ ahirikaṁ? </span><br><p id=pp2.2:9.3><span class=root>Yaṁ na hirīyati hiriyitabbena na hirīyati pāpakānaṁ akusalānaṁ dhammānaṁ samāpattiyā—</span><br><p id=pp2.2:9.4><span class=root>idaṁ vuccati ahirikaṁ. </span><br><p id=pp2.2:9.5><span class=root>Iminā ahirikena samannāgato puggalo “ahiriko”. </span><br><p id=pp2.2:10.1><span class=root>Katamo ca puggalo anottappī? </span><br><p id=pp2.2:10.2><span class=root>Tattha katamaṁ anottappaṁ? </span><br><p id=pp2.2:10.3><span class=root>Yaṁ na ottappati ottappitabbena na ottappati pāpakānaṁ akusalānaṁ dhammānaṁ samāpattiyā—</span><br><p id=pp2.2:10.4><span class=root>idaṁ vuccati anottappaṁ. </span><br><p id=pp2.2:10.5><span class=root>Iminā anottappena samannāgato puggalo “anottappī”. </span><br><p id=pp2.2:11.1><span class=root>Katamo ca puggalo dubbaco? </span><br><p id=pp2.2:11.2><span class=root>Tattha katamā dovacassatā? </span><br><p id=pp2.2:11.3><span class=root>Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādariyatā agāravatā appatissavatā—</span><br><p id=pp2.2:11.4><span class=root>ayaṁ vuccati dovacassatā. </span><br><p id=pp2.2:11.5><span class=root>Imāya dovacassatāya samannāgato puggalo “dubbaco”. </span><br><p id=pp2.2:12.1><span class=root>Katamo ca puggalo pāpamitto? </span><br><p id=pp2.2:12.2><span class=root>Tattha katamā pāpamittatā? </span><br><p id=pp2.2:12.3><span class=root>Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā—</span><br><p id=pp2.2:12.4><span class=root>ayaṁ vuccati pāpamittatā. </span><br><p id=pp2.2:12.5><span class=root>Imāya pāpamittatāya samannāgato puggalo “pāpamitto”. </span><br><p id=pp2.2:13.1><span class=root>Katamo ca puggalo indriyesu aguttadvāro? </span><br><p id=pp2.2:13.2><span class=root>Tattha katamā indriyesu aguttadvāratā? </span><br><p id=pp2.2:13.3><span class=root>Idhekacco puggalo cakkhunā rūpaṁ disvā nimittaggāhī hoti anubyañjanaggāhī; </span><br><p id=pp2.2:13.4><span class=root>yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. </span><br><p id=pp2.2:13.5><span class=root>Sotena saddaṁ sutvā …pe… </span><br><p id=pp2.2:13.6><span class=root>ghānena gandhaṁ ghāyitvā …pe… </span><br><p id=pp2.2:13.7><span class=root>jivhāya rasaṁ sāyitvā …pe… </span><br><p id=pp2.2:13.8><span class=root>kāyena phoṭṭhabbaṁ phusitvā …pe… </span><br><p id=pp2.2:13.9><span class=root>manasā dhammaṁ viññāya nimittaggāhī hoti anubyañjanaggāhī; </span><br><p id=pp2.2:13.10><span class=root>yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati. </span><br><p id=pp2.2:13.11><span class=root>Yā imesaṁ channaṁ indriyānaṁ agutti agopanā anārakkho asaṁvaro—</span><br><p id=pp2.2:13.12><span class=root>ayaṁ vuccati indriyesu aguttadvāratā. </span><br><p id=pp2.2:13.13><span class=root>Imāya indriyesu aguttadvāratāya samannāgato puggalo “indriyesu aguttadvāro”. </span><br><p id=pp2.2:14.1><span class=root>Katamo ca puggalo bhojane amattaññū? </span><br><p id=pp2.2:14.2><span class=root>Tattha katamā bhojane amattaññutā? </span><br><p id=pp2.2:14.3><span class=root>Idhekacco puggalo appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya, yā tattha asantuṭṭhitā amattaññutā appaṭisaṅkhā bhojane—</span><br><p id=pp2.2:14.4><span class=root>ayaṁ vuccati bhojane amattaññutā. </span><br><p id=pp2.2:14.5><span class=root>Imāya bhojane amattaññutāya samannāgato puggalo “bhojane amattaññū”. </span><br><p id=pp2.2:15.1><span class=root>Katamo ca puggalo muṭṭhassati? </span><br><p id=pp2.2:15.2><span class=root>Tattha katamaṁ muṭṭhassaccaṁ? </span><br><p id=pp2.2:15.3><span class=root>Yā assati ananussati appaṭissati assati assaraṇatā adhāraṇatā pilāpanatā sammussanatā—</span><br><p id=pp2.2:15.4><span class=root>idaṁ vuccati muṭṭhassaccaṁ. </span><br><p id=pp2.2:15.5><span class=root>Iminā muṭṭhassaccena samannāgato puggalo “muṭṭhassati”. </span><br><p id=pp2.2:16.1><span class=root>Katamo ca puggalo asampajāno? </span><br><p id=pp2.2:16.2><span class=root>Tattha katamaṁ asampajaññaṁ? </span><br><p id=pp2.2:16.3><span class=root>Yaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhaṇā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ—</span><br><p id=pp2.2:16.4><span class=root>idaṁ vuccati asampajaññaṁ. </span><br><p id=pp2.2:16.5><span class=root>Iminā asampajaññena samannāgato puggalo “asampajāno”. </span><br><p id=pp2.2:17.1><span class=root>Katamo ca puggalo sīlavipanno? </span><br><p id=pp2.2:17.2><span class=root>Tattha katamā sīlavipatti? </span><br><p id=pp2.2:17.3><span class=root>Kāyiko vītikkamo vācasiko vītikkamo kāyikavācasiko vītikkamo—</span><br><p id=pp2.2:17.4><span class=root>ayaṁ vuccati sīlavipatti. </span><br><p id=pp2.2:17.5><span class=root>Sabbampi dussilyaṁ sīlavipatti. </span><br><p id=pp2.2:17.6><span class=root>Imāya sīlavipattiyā samannāgato puggalo “sīlavipanno”. </span><br><p id=pp2.2:18.1><span class=root>Katamo ca puggalo diṭṭhivipanno? </span><br><p id=pp2.2:18.2><span class=root>Tattha katamā diṭṭhivipatti? </span><br><p id=pp2.2:18.3><span class=root>“Natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. </span><br><p id=pp2.2:18.4><span class=root>Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho, ayaṁ vuccati diṭṭhivipatti. </span><br><p id=pp2.2:18.5><span class=root>Sabbāpi micchādiṭṭhi diṭṭhivipatti. </span><br><p id=pp2.2:18.6><span class=root>Imāya diṭṭhivipattiyā samannāgato puggalo “diṭṭhivipanno”. </span><br><p id=pp2.2:19.1><span class=root>Katamo ca puggalo ajjhattasaṁyojano? </span><br><p id=pp2.2:19.2><span class=root>Yassa puggalassa pañcorambhāgiyāni saṁyojanāni appahīnāni—</span><br><p id=pp2.2:19.3><span class=root>ayaṁ vuccati puggalo “ajjhattasaṁyojano”. </span><br><p id=pp2.2:20.1><span class=root>Katamo ca puggalo bahiddhāsaṁyojano? </span><br><p id=pp2.2:20.2><span class=root>Yassa puggalassa pañcuddhambhāgiyāni saṁyojanāni appahīnāni—</span><br><p id=pp2.2:20.3><span class=root>ayaṁ vuccati puggalo “bahiddhāsaṁyojano”. </span><br><p id=pp2.2:21.1><span class=root>Katamo ca puggalo akkodhano? </span><br><p id=pp2.2:21.2><span class=root>Tattha katamo kodho? </span><br><p id=pp2.2:21.3><span class=root>Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—</span><br><p id=pp2.2:21.4><span class=root>ayaṁ vuccati kodho. </span><br><p id=pp2.2:21.5><span class=root>Yassa puggalassa ayaṁ kodho pahīno—</span><br><p id=pp2.2:21.6><span class=root>ayaṁ vuccati puggalo “akkodhano”. </span><br><p id=pp2.2:22.1><span class=root>Katamo ca puggalo anupanāhī? </span><br><p id=pp2.2:22.2><span class=root>Tattha katamo upanāho? </span><br><p id=pp2.2:22.3><span class=root>Pubbakālaṁ kodho aparakālaṁ upanāho yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa—</span><br><p id=pp2.2:22.4><span class=root>ayaṁ vuccati upanāho. </span><br><p id=pp2.2:22.5><span class=root>Yassa puggalassa ayaṁ upanāho pahīno—</span><br><p id=pp2.2:22.6><span class=root>ayaṁ vuccati puggalo “anupanāhī”. </span><br><p id=pp2.2:23.1><span class=root>Katamo ca puggalo amakkhī? </span><br><p id=pp2.2:23.2><span class=root>Tattha katamo makkho? </span><br><p id=pp2.2:23.3><span class=root>Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—</span><br><p id=pp2.2:23.4><span class=root>ayaṁ vuccati makkho. </span><br><p id=pp2.2:23.5><span class=root>Yassa puggalassa ayaṁ makkho pahīno—</span><br><p id=pp2.2:23.6><span class=root>ayaṁ vuccati puggalo “amakkhī”. </span><br><p id=pp2.2:24.1><span class=root>Katamo ca puggalo apaḷāsī? </span><br><p id=pp2.2:24.2><span class=root>Tattha katamo paḷāso? </span><br><p id=pp2.2:24.3><span class=root>Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo—</span><br><p id=pp2.2:24.4><span class=root>ayaṁ vuccati paḷāso. </span><br><p id=pp2.2:24.5><span class=root>Yassa puggalassa ayaṁ paḷāso pahīno—</span><br><p id=pp2.2:24.6><span class=root>ayaṁ vuccati puggalo “apaḷāsī”. </span><br><p id=pp2.2:25.1><span class=root>Katamo ca puggalo anissukī? </span><br><p id=pp2.2:25.2><span class=root>Tattha katamā issā? </span><br><p id=pp2.2:25.3><span class=root>Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ—</span><br><p id=pp2.2:25.4><span class=root>ayaṁ vuccati issā. </span><br><p id=pp2.2:25.5><span class=root>Yassa puggalassa ayaṁ issā pahīnā—</span><br><p id=pp2.2:25.6><span class=root>ayaṁ vuccati puggalo “anissukī”. </span><br><p id=pp2.2:26.1><span class=root>Katamo ca puggalo amaccharī? </span><br><p id=pp2.2:26.2><span class=root>Tattha katamaṁ macchariyaṁ? </span><br><p id=pp2.2:26.3><span class=root>Pañca macchariyāni—</span><br><p id=pp2.2:26.4><span class=root>āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. </span><br><p id=pp2.2:26.5><span class=root>Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span><br><p id=pp2.2:26.6><span class=root>idaṁ vuccati macchariyaṁ. </span><br><p id=pp2.2:26.7><span class=root>Yassa puggalassa idaṁ macchariyaṁ pahīnaṁ—</span><br><p id=pp2.2:26.8><span class=root>ayaṁ vuccati puggalo “amaccharī”. </span><br><p id=pp2.2:27.1><span class=root>Katamo ca puggalo asaṭho? </span><br><p id=pp2.2:27.2><span class=root>Tattha katamaṁ sāṭheyyaṁ? </span><br><p id=pp2.2:27.3><span class=root>Idhekacco saṭho hoti parisaṭho. </span><br><p id=pp2.2:27.4><span class=root>Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ—</span><br><p id=pp2.2:27.5><span class=root>idaṁ vuccati sāṭheyyaṁ. </span><br><p id=pp2.2:27.6><span class=root>Yassa puggalassa idaṁ sāṭheyyaṁ pahīnaṁ—</span><br><p id=pp2.2:27.7><span class=root>ayaṁ vuccati puggalo “asaṭho”. </span><br><p id=pp2.2:28.1><span class=root>Katamo ca puggalo amāyāvī? </span><br><p id=pp2.2:28.2><span class=root>Tattha katamā māyā? </span><br><p id=pp2.2:28.3><span class=root>Idhekacco puggalo kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati—</span><br><p id=pp2.2:28.4><span class=root>“mā maṁ jaññā”ti icchati, “mā maṁ jaññā”ti saṅkappati, “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. </span><br><p id=pp2.2:28.5><span class=root>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā—</span><br><p id=pp2.2:28.6><span class=root>ayaṁ vuccati māyā. </span><br><p id=pp2.2:28.7><span class=root>Yassa puggalassa ayaṁ māyā pahīnā—</span><br><p id=pp2.2:28.8><span class=root>ayaṁ vuccati puggalo “amāyāvī”. </span><br><p id=pp2.2:29.1><span class=root>Katamo ca puggalo hirimā? </span><br><p id=pp2.2:29.2><span class=root>Tattha katamā hirī? </span><br><p id=pp2.2:29.3><span class=root>Yaṁ hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā—</span><br><p id=pp2.2:29.4><span class=root>ayaṁ vuccati hirī. </span><br><p id=pp2.2:29.5><span class=root>Imāya hiriyā samannāgato puggalo “hirimā”. </span><br><p id=pp2.2:30.1><span class=root>Katamo ca puggalo ottappī? </span><br><p id=pp2.2:30.2><span class=root>Tattha katamaṁ ottappaṁ? </span><br><p id=pp2.2:30.3><span class=root>Yaṁ ottappati ottappitabbena ottappati pāpakānaṁ akusalānaṁ dhammānaṁ samāpattiyā—</span><br><p id=pp2.2:30.4><span class=root>idaṁ vuccati ottappaṁ. </span><br><p id=pp2.2:30.5><span class=root>Iminā ottappena samannāgato puggalo “ottappī”. </span><br><p id=pp2.2:31.1><span class=root>Katamo ca puggalo suvaco? </span><br><p id=pp2.2:31.2><span class=root>Tattha katamā sovacassatā? </span><br><p id=pp2.2:31.3><span class=root>Sahadhammike vuccamāne sovacassāyaṁ sovacassiyaṁ sovacassatā avippaṭikulaggāhitā avipaccanīkasātatā sādariyaṁ sādariyatā sagāravatā sappatissavatā—</span><br><p id=pp2.2:31.4><span class=root>ayaṁ vuccati sovacassatā. </span><br><p id=pp2.2:31.5><span class=root>Imāya sovacassatāya samannāgato puggalo “suvaco”. </span><br><p id=pp2.2:32.1><span class=root>Katamo ca puggalo kalyāṇamitto? </span><br><p id=pp2.2:32.2><span class=root>Tattha katamā kalyāṇamittatā? </span><br><p id=pp2.2:32.3><span class=root>Ye te puggalā saddhā sīlavanto bahussutā cāgavanto paññavanto, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā—</span><br><p id=pp2.2:32.4><span class=root>ayaṁ vuccati kalyāṇamittatā. </span><br><p id=pp2.2:32.5><span class=root>Imāya kalyāṇamittatāya samannāgato puggalo “kalyāṇamitto”. </span><br><p id=pp2.2:33.1><span class=root>Katamo ca puggalo indriyesu guttadvāro? </span><br><p id=pp2.2:33.2><span class=root>Tattha katamā indriyesu guttadvāratā? </span><br><p id=pp2.2:33.3><span class=root>Idhekacco puggalo cakkhunā rūpaṁ disvā na nimittaggāhī hoti nānubyañjanaggāhī; </span><br><p id=pp2.2:33.4><span class=root>yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ cakkhundriye saṁvaraṁ āpajjati. </span><br><p id=pp2.2:33.5><span class=root>Sotena saddaṁ sutvā …pe… </span><br><p id=pp2.2:33.6><span class=root>ghānena gandhaṁ ghāyitvā …pe… </span><br><p id=pp2.2:33.7><span class=root>jivhāya rasaṁ sāyitvā …pe… </span><br><p id=pp2.2:33.8><span class=root>kāyena phoṭṭhabbaṁ phusitvā …pe… </span><br><p id=pp2.2:33.9><span class=root>manasā dhammaṁ viññāya na nimittaggāhī hoti nānubyañjanaggāhī; </span><br><p id=pp2.2:33.10><span class=root>yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati. </span><br><p id=pp2.2:33.11><span class=root>Yā imesaṁ channaṁ indriyānaṁ gutti gopanā ārakkho saṁvaro—</span><br><p id=pp2.2:33.12><span class=root>ayaṁ vuccati indriyesu guttadvāratā. </span><br><p id=pp2.2:33.13><span class=root>Imāya indriyesu guttadvāratāya samannāgato puggalo “indriyesu guttadvāro”. </span><br><p id=pp2.2:34.1><span class=root>Katamo ca puggalo bhojane mattaññū? </span><br><p id=pp2.2:34.2><span class=root>Tattha katamā bhojane mattaññutā? </span><br><p id=pp2.2:34.3><span class=root>Idhekacco puggalo paṭisaṅkhā yoniso āhāraṁ āhāreti—</span><br><p id=pp2.2:34.4><span class=root>“neva davāya, na madāya, na maṇḍanāya, na vibhūsanāya; </span><br><p id=pp2.2:34.5><span class=root>yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. </span><br><p id=pp2.2:34.6><span class=root>Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā”ti. </span><br><p id=pp2.2:34.7><span class=root>Yā tattha santuṭṭhitā mattaññutā paṭisaṅkhā bhojane—</span><br><p id=pp2.2:34.8><span class=root>ayaṁ vuccati bhojane mattaññutā. </span><br><p id=pp2.2:34.9><span class=root>Imāya bhojane mattaññutāya samannāgato puggalo “bhojane mattaññū”. </span><br><p id=pp2.2:35.1><span class=root>Katamo ca puggalo upaṭṭhitassati? </span><br><p id=pp2.2:35.2><span class=root>Tattha katamā sati? </span><br><p id=pp2.2:35.3><span class=root>Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati—</span><br><p id=pp2.2:35.4><span class=root>ayaṁ vuccati sati. </span><br><p id=pp2.2:35.5><span class=root>Imāya satiyā samannāgato puggalo “upaṭṭhitassati”. </span><br><p id=pp2.2:36.1><span class=root>Katamo ca puggalo sampajāno? </span><br><p id=pp2.2:36.2><span class=root>Tattha katamaṁ sampajaññaṁ? </span><br><p id=pp2.2:36.3><span class=root>Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi—</span><br><p id=pp2.2:36.4><span class=root>idaṁ vuccati sampajaññaṁ. </span><br><p id=pp2.2:36.5><span class=root>Iminā sampajaññena samannāgato puggalo “sampajāno”. </span><br><p id=pp2.2:37.1><span class=root>Katamo ca puggalo sīlasampanno? </span><br><p id=pp2.2:37.2><span class=root>Tattha katamā sīlasampadā? </span><br><p id=pp2.2:37.3><span class=root>Kāyiko avītikkamo vācasiko avītikkamo kāyikavācasiko avītikkamo—</span><br><p id=pp2.2:37.4><span class=root>ayaṁ vuccati sīlasampadā. </span><br><p id=pp2.2:37.5><span class=root>Sabbopi sīlasaṁvaro sīlasampadā. </span><br><p id=pp2.2:37.6><span class=root>Imāya sīlasampadāya samannāgato puggalo “sīlasampanno”. </span><br><p id=pp2.2:38.1><span class=root>Katamo ca puggalo diṭṭhisampanno? </span><br><p id=pp2.2:38.2><span class=root>Tattha katamā diṭṭhisampadā? </span><br><p id=pp2.2:38.3><span class=root>“Atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. </span><br><p id=pp2.2:38.4><span class=root>Yā evarūpā paññā pajānanā …pe… amoho dhammavicayo sammādiṭṭhi—</span><br><p id=pp2.2:38.5><span class=root>ayaṁ vuccati diṭṭhisampadā. </span><br><p id=pp2.2:38.6><span class=root>Sabbāpi sammādiṭṭhi diṭṭhisampadā. </span><br><p id=pp2.2:38.7><span class=root>Imāya diṭṭhisampadāya samannāgato puggalo “diṭṭhisampanno”. </span><br><p id=pp2.2:39.1><span class=root>Katame dve puggalā dullabhā lokasmiṁ? </span><br><p id=pp2.2:39.2><span class=root>Yo ca pubbakārī, yo ca kataññū katavedī—</span><br><p id=pp2.2:39.3><span class=root>ime dve puggalā dullabhā lokasmiṁ. </span><br><p id=pp2.2:40.1><span class=root>Katame dve puggalā duttappayā? </span><br><p id=pp2.2:40.2><span class=root>Yo ca laddhaṁ laddhaṁ nikkhipati, yo ca laddhaṁ laddhaṁ vissajjeti—</span><br><p id=pp2.2:40.3><span class=root>ime dve puggalā “duttappayā”. </span><br><p id=pp2.2:41.1><span class=root>Katame dve puggalā sutappayā? </span><br><p id=pp2.2:41.2><span class=root>Yo ca laddhaṁ laddhaṁ na nikkhipati, yo ca laddhaṁ laddhaṁ na vissajjeti—</span><br><p id=pp2.2:41.3><span class=root>ime dve puggalā “sutappayā”. </span><br><p id=pp2.2:42.1><span class=root>Katamesaṁ dvinnaṁ puggalānaṁ āsavā vaḍḍhanti? </span><br><p id=pp2.2:42.2><span class=root>Yo ca na kukkuccāyitabbaṁ kukkuccāyati, yo ca kukkuccāyitabbaṁ na kukkuccāyati—</span><br><p id=pp2.2:42.3><span class=root>imesaṁ dvinnaṁ puggalānaṁ āsavā vaḍḍhanti. </span><br><p id=pp2.2:43.1><span class=root>Katamesaṁ dvinnaṁ puggalānaṁ āsavā na vaḍḍhanti? </span><br><p id=pp2.2:43.2><span class=root>Yo ca na kukkuccāyitabbaṁ na kukkuccāyati, yo ca kukkuccāyitabbaṁ kukkuccāyati—</span><br><p id=pp2.2:43.3><span class=root>imesaṁ dvinnaṁ puggalānaṁ āsavā na vaḍḍhanti. </span><br><p id=pp2.2:44.1><span class=root>Katamo ca puggalo hīnādhimutto? </span><br><p id=pp2.2:44.2><span class=root>Idhekacco puggalo dussīlo hoti pāpadhammo, so aññaṁ dussīlaṁ pāpadhammaṁ sevati bhajati payirupāsati—</span><br><p id=pp2.2:44.3><span class=root>ayaṁ vuccati puggalo “hīnādhimutto”. </span><br><p id=pp2.2:45.1><span class=root>Katamo ca puggalo paṇītādhimutto? </span><br><p id=pp2.2:45.2><span class=root>Idhekacco puggalo sīlavā hoti kalyāṇadhammo, so aññaṁ sīlavantaṁ kalyāṇadhammaṁ sevati bhajati payirupāsati—</span><br><p id=pp2.2:45.3><span class=root>ayaṁ vuccati puggalo “paṇītādhimutto”. </span><br><p id=pp2.2:46.1><span class=root>Katamo ca puggalo titto? </span><br><p id=pp2.2:46.2><span class=root>Paccekasambuddhā ye ca tathāgatassa sāvakā arahanto tittā. </span><br><p id=pp2.2:46.3><span class=root>Sammāsambuddho titto ca tappetā ca. </span><br><p id=pp2.2:47.1><span class=root>Dukaniddeso. </span><br></main><footer class="container footer"><small><a href=/about/>Contact info</a></small></footer>