<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002/pp0002P0002.html>Previous</a><a href=/canon/en/pli/ms/abhidhamma/pp/pp0002/pp0002P0004.html>Next</a></div><p><div class=verse-container id=pp2.3:0.1><span>Puggalapaññatti </span></div><p><div class=verse-container id=pp2.3:0.2><span>Niddesa </span></div><p><div class=verse-container id=pp2.3:0.3><span class=big-bold>3. Tikapuggalapaññatti </span></div><p><div class=verse-container id=pp2.3:1.1><span>Katamo ca puggalo nirāso? </span></div><p><div class=verse-container id=pp2.3:1.2><span>Idhekacco puggalo dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto. </span></div><p><div class=verse-container id=pp2.3:1.3><span>So suṇāti—</span></div><p><div class=verse-container id=pp2.3:1.4><span>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span></div><p><div class=verse-container id=pp2.3:1.5><span>Tassa na evaṁ hoti—</span></div><p><div class=verse-container id=pp2.3:1.6><span>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span></div><p><div class=verse-container id=pp2.3:1.7><span>Ayaṁ vuccati puggalo “nirāso”. </span></div><p><div class=verse-container id=pp2.3:2.1><span>Katamo ca puggalo āsaṁso? </span></div><p><div class=verse-container id=pp2.3:2.2><span>Idhekacco puggalo sīlavā hoti kalyāṇadhammo. </span></div><p><div class=verse-container id=pp2.3:2.3><span>So suṇāti—</span></div><p><div class=verse-container id=pp2.3:2.4><span>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span></div><p><div class=verse-container id=pp2.3:2.5><span>Tassa evaṁ hoti—</span></div><p><div class=verse-container id=pp2.3:2.6><span>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span></div><p><div class=verse-container id=pp2.3:2.7><span>Ayaṁ vuccati puggalo “āsaṁso”. </span></div><p><div class=verse-container id=pp2.3:3.1><span>Katamo ca puggalo vigatāso? </span></div><p><div class=verse-container id=pp2.3:3.2><span>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </span></div><p><div class=verse-container id=pp2.3:3.3><span>So suṇāti—</span></div><p><div class=verse-container id=pp2.3:3.4><span>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span></div><p><div class=verse-container id=pp2.3:3.5><span>Tassa na evaṁ hoti—</span></div><p><div class=verse-container id=pp2.3:3.6><span>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span></div><p><div class=verse-container id=pp2.3:3.7><span>Taṁ kissa hetu? </span></div><p><div class=verse-container id=pp2.3:3.8><span>Yā hissa pubbe avimuttassa vimuttāsā, sā paṭippassaddhā. </span></div><p><div class=verse-container id=pp2.3:3.9><span>Ayaṁ vuccati puggalo “vigatāso”. </span></div><p><div class=verse-container id=pp2.3:4.1><span>Tattha katame tayo gilānūpamā puggalā? </span></div><p><div class=verse-container id=pp2.3:4.2><span>Tayo gilānā—</span></div><p><div class=verse-container id=pp2.3:4.3><span>idhekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṁ upaṭṭhākaṁ alabhanto vā patirūpaṁ upaṭṭhākaṁ, neva vuṭṭhāti tamhā ābādhā. </span></div><p><div class=verse-container id=pp2.3:5.1><span>Idha panekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṁ upaṭṭhākaṁ alabhanto vā patirūpaṁ upaṭṭhākaṁ, vuṭṭhāti tamhā ābādhā. </span></div><p><div class=verse-container id=pp2.3:6.1><span>Idha panekacco gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṁ upaṭṭhākaṁ no alabhanto, vuṭṭhāti tamhā ābādhā. </span></div><p><div class=verse-container id=pp2.3:7.1><span>Tatra yvāyaṁ gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṁ upaṭṭhākaṁ no alabhanto, vuṭṭhāti tamhā ābādhā, imaṁ gilānaṁ paṭicca bhagavatā gilānabhattaṁ anuññātaṁ gilānabhesajjaṁ anuññātaṁ gilānupaṭṭhāko anuññāto. </span></div><p><div class=verse-container id=pp2.3:7.2><span>Imañca pana gilānaṁ paṭicca aññepi gilānā upaṭṭhātabbā. </span></div><p><div class=verse-container id=pp2.3:8.1><span>Evamevaṁ tayo gilānūpamā puggalā santo saṁvijjamānā lokasmiṁ. </span></div><p><div class=verse-container id=pp2.3:8.2><span>Katame tayo? </span></div><p><div class=verse-container id=pp2.3:8.3><span>Idhekacco puggalo labhanto vā tathāgataṁ dassanāya alabhanto vā tathāgataṁ dassanāya, labhanto vā tathāgatappaveditaṁ dhammavinayaṁ savaṇāya alabhanto vā tathāgatappaveditaṁ dhammavinayaṁ savaṇāya, neva okkamati niyāmaṁ kusalesu dhammesu sammattaṁ. </span></div><p><div class=verse-container id=pp2.3:9.1><span>Idha panekacco puggalo labhanto vā tathāgataṁ dassanāya alabhanto vā tathāgataṁ dassanāya, labhanto vā tathāgatappaveditaṁ dhammavinayaṁ savaṇāya alabhanto vā tathāgatappaveditaṁ dhammavinayaṁ savaṇāya, okkamati niyāmaṁ kusalesu dhammesu sammattaṁ. </span></div><p><div class=verse-container id=pp2.3:10.1><span>Idha panekacco puggalo labhanto tathāgataṁ dassanāya no alabhanto, labhanto tathāgatappaveditaṁ dhammavinayaṁ savaṇāya no alabhanto, okkamati niyāmaṁ kusalesu dhammesu sammattaṁ. </span></div><p><div class=verse-container id=pp2.3:11.1><span>Tatra yvāyaṁ puggalo labhanto tathāgataṁ dassanāya no alabhanto, labhanto tathāgatappaveditaṁ dhammavinayaṁ savaṇāya no alabhanto, okkamati niyāmaṁ kusalesu dhammesu sammattaṁ, imaṁ puggalaṁ paṭicca bhagavatā dhammadesanā anuññātā, imañca puggalaṁ paṭicca aññesampi dhammo desetabbo. </span></div><p><div class=verse-container id=pp2.3:11.2><span>Ime tayo gilānūpamā puggalā santo saṁvijjamānā lokasmiṁ. </span></div><p><div class=verse-container id=pp2.3:12.1><span>Katamo ca puggalo kāyasakkhī? </span></div><p><div class=verse-container id=pp2.3:12.2><span>Idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—</span></div><p><div class=verse-container id=pp2.3:12.3><span>ayaṁ vuccati puggalo “kāyasakkhī”. </span></div><p><div class=verse-container id=pp2.3:13.1><span>Katamo ca puggalo diṭṭhippatto? </span></div><p><div class=verse-container id=pp2.3:13.2><span>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti—</span></div><p><div class=verse-container id=pp2.3:13.3><span>ayaṁ vuccati puggalo “diṭṭhippatto”. </span></div><p><div class=verse-container id=pp2.3:14.1><span>Katamo ca puggalo saddhāvimutto? </span></div><p><div class=verse-container id=pp2.3:14.2><span>Idhekacco puggalo “idaṁ dukkhan”ti yathābhūtaṁ pajānāti …pe… </span></div><p><div class=verse-container id=pp2.3:14.3><span>tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti, no ca kho yathādiṭṭhippattassa—</span></div><p><div class=verse-container id=pp2.3:14.4><span>ayaṁ vuccati puggalo “saddhāvimutto”. </span></div><p><div class=verse-container id=pp2.3:15.1><span>Katamo ca puggalo gūthabhāṇī? </span></div><p><div class=verse-container id=pp2.3:15.2><span>Idhekacco puggalo musāvādī hoti sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—</span></div><p><div class=verse-container id=pp2.3:15.3><span>“ehambho, purisa, yaṁ jānāsi taṁ vadehī”ti, </span></div><p><div class=verse-container id=pp2.3:15.4><span>so ajānaṁ vā āha—“jānāmī”ti, </span></div><p><div class=verse-container id=pp2.3:15.5><span>jānaṁ vā āha—“na jānāmī”ti, </span></div><p><div class=verse-container id=pp2.3:15.6><span>apassaṁ vā āha—“passāmī”ti, </span></div><p><div class=verse-container id=pp2.3:15.7><span>passaṁ vā āha—“na passāmī”ti. </span></div><p><div class=verse-container id=pp2.3:15.8><span>Iti attahetu vā parahetu vā āmisakiñcikkhahetu vā sampajānamusā bhāsitā hoti—</span></div><p><div class=verse-container id=pp2.3:15.9><span>ayaṁ vuccati puggalo “gūthabhāṇī”. </span></div><p><div class=verse-container id=pp2.3:16.1><span>Katamo ca puggalo pupphabhāṇī? </span></div><p><div class=verse-container id=pp2.3:16.2><span>Idhekacco puggalo musāvādaṁ pahāya musāvādā paṭivirato hoti sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—</span></div><p><div class=verse-container id=pp2.3:16.3><span>“ehambho, purisa, yaṁ jānāsi taṁ vadehī”ti, </span></div><p><div class=verse-container id=pp2.3:16.4><span>so ajānaṁ vā āha—“na jānāmī”ti, </span></div><p><div class=verse-container id=pp2.3:16.5><span>jānaṁ vā āha—“jānāmī”ti, </span></div><p><div class=verse-container id=pp2.3:16.6><span>apassaṁ vā āha—“na passāmī”ti, </span></div><p><div class=verse-container id=pp2.3:16.7><span>passaṁ vā āha—“passāmī”ti. </span></div><p><div class=verse-container id=pp2.3:16.8><span>Iti attahetu vā parahetu vā āmisakiñcikkhahetu vā na sampajānamusā bhāsitā hoti—</span></div><p><div class=verse-container id=pp2.3:16.9><span>ayaṁ vuccati puggalo “pupphabhāṇī”. </span></div><p><div class=verse-container id=pp2.3:17.1><span>Katamo ca puggalo madhubhāṇī? </span></div><p><div class=verse-container id=pp2.3:17.2><span>Idhekacco puggalo yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti—</span></div><p><div class=verse-container id=pp2.3:17.3><span>ayaṁ vuccati puggalo “madhubhāṇī”. </span></div><p><div class=verse-container id=pp2.3:18.1><span>Katamo ca puggalo arukūpamacitto? </span></div><p><div class=verse-container id=pp2.3:18.2><span>Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span></div><p><div class=verse-container id=pp2.3:18.3><span>Seyyathāpi nāma duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṁ deti; </span></div><p><div class=verse-container id=pp2.3:18.4><span>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti—</span></div><p><div class=verse-container id=pp2.3:18.5><span>ayaṁ vuccati puggalo “arukūpamacitto”. </span></div><p><div class=verse-container id=pp2.3:19.1><span>Katamo ca puggalo vijjūpamacitto? </span></div><p><div class=verse-container id=pp2.3:19.2><span>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. </span></div><p><div class=verse-container id=pp2.3:19.3><span>Seyyathāpi nāma cakkhumā puriso rattandhakāratimisāya vijjantarikāya rūpāni passeyya; </span></div><p><div class=verse-container id=pp2.3:19.4><span>evamevaṁ idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti—</span></div><p><div class=verse-container id=pp2.3:19.5><span>ayaṁ vuccati puggalo “vijjūpamacitto”. </span></div><p><div class=verse-container id=pp2.3:20.1><span>Katamo ca puggalo vajirūpamacitto? </span></div><p><div class=verse-container id=pp2.3:20.2><span>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </span></div><p><div class=verse-container id=pp2.3:20.3><span>Seyyathāpi nāma vajirassa natthi kiñci abhejjaṁ maṇi vā pāsāṇo vā; </span></div><p><div class=verse-container id=pp2.3:20.4><span>evamevaṁ idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati—</span></div><p><div class=verse-container id=pp2.3:20.5><span>ayaṁ vuccati puggalo “vajirūpamacitto”. </span></div><p><div class=verse-container id=pp2.3:21.1><span>Katamo ca puggalo andho? </span></div><p><div class=verse-container id=pp2.3:21.2><span>Idhekaccassa puggalassa tathārūpaṁ cakkhu na hoti yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span></div><p><div class=verse-container id=pp2.3:21.3><span>tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span></div><p><div class=verse-container id=pp2.3:21.4><span>ayaṁ vuccati puggalo “andho”. </span></div><p><div class=verse-container id=pp2.3:22.1><span>Katamo ca puggalo ekacakkhu? </span></div><p><div class=verse-container id=pp2.3:22.2><span>Idhekaccassa puggalassa tathārūpaṁ cakkhu hoti, yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span></div><p><div class=verse-container id=pp2.3:22.3><span>tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span></div><p><div class=verse-container id=pp2.3:22.4><span>ayaṁ vuccati puggalo “ekacakkhu”. </span></div><p><div class=verse-container id=pp2.3:23.1><span>Katamo ca puggalo dvicakkhu? </span></div><p><div class=verse-container id=pp2.3:23.2><span>Idhekaccassa puggalassa tathārūpaṁ cakkhu hoti yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span></div><p><div class=verse-container id=pp2.3:23.3><span>tathārūpampissa cakkhu hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span></div><p><div class=verse-container id=pp2.3:23.4><span>ayaṁ vuccati puggalo “dvicakkhu”. </span></div><p><div class=verse-container id=pp2.3:24.1><span>Katamo ca puggalo avakujjapañño? </span></div><p><div class=verse-container id=pp2.3:24.2><span>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:24.3><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:24.4><span>So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span></div><p><div class=verse-container id=pp2.3:24.5><span>Vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span></div><p><div class=verse-container id=pp2.3:24.6><span>Seyyathāpi nāma kumbho nikkujjo tatra udakaṁ āsittaṁ vivaṭṭati, no saṇṭhāti; </span></div><p><div class=verse-container id=pp2.3:24.7><span>evamevaṁ idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:24.8><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:24.9><span>So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span></div><p><div class=verse-container id=pp2.3:24.10><span>Vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti—</span></div><p><div class=verse-container id=pp2.3:24.11><span>ayaṁ vuccati puggalo “avakujjapañño”. </span></div><p><div class=verse-container id=pp2.3:25.1><span>Katamo ca puggalo ucchaṅgapañño? </span></div><p><div class=verse-container id=pp2.3:25.2><span>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:25.3><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:25.4><span>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span></div><p><div class=verse-container id=pp2.3:25.5><span>Vuṭṭhito ca kho tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span></div><p><div class=verse-container id=pp2.3:25.6><span>Seyyathāpi nāma purisassa ucchaṅge nānākhajjakāni ākiṇṇāni—</span></div><p><div class=verse-container id=pp2.3:25.7><span>tilā taṇḍulā modakā badarā. </span></div><p><div class=verse-container id=pp2.3:25.8><span>So tamhā āsanā vuṭṭhahanto satisammosā pakireyya; </span></div><p><div class=verse-container id=pp2.3:25.9><span>evamevaṁ idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:25.10><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:25.11><span>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span></div><p><div class=verse-container id=pp2.3:25.12><span>Vuṭṭhito ca kho tamhā āsanā tassā kathāya neva ādimpi manasi karoti, na majjhampi manasi karoti, na pariyosānampi manasi karoti—</span></div><p><div class=verse-container id=pp2.3:25.13><span>ayaṁ vuccati puggalo “ucchaṅgapañño”. </span></div><p><div class=verse-container id=pp2.3:26.1><span>Katamo ca puggalo puthupañño? </span></div><p><div class=verse-container id=pp2.3:26.2><span>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:26.3><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:26.4><span>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span></div><p><div class=verse-container id=pp2.3:26.5><span>Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. </span></div><p><div class=verse-container id=pp2.3:26.6><span>Seyyathāpi nāma kumbho ukkujjo tatra udakaṁ āsittaṁ saṇṭhāti, no vivaṭṭati; </span></div><p><div class=verse-container id=pp2.3:26.7><span>evamevaṁ idhekacco puggalo ārāmaṁ gantā honti abhikkhaṇaṁ bhikkhūnaṁ santike dhammassavaṇāya. </span></div><p><div class=verse-container id=pp2.3:26.8><span>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span></div><p><div class=verse-container id=pp2.3:26.9><span>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span></div><p><div class=verse-container id=pp2.3:26.10><span>Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti—</span></div><p><div class=verse-container id=pp2.3:26.11><span>ayaṁ vuccati puggalo “puthupañño”. </span></div><p><div class=verse-container id=pp2.3:27.1><span>Katamo ca puggalo kāmesu ca bhavesu ca avītarāgo? </span></div><p><div class=verse-container id=pp2.3:27.2><span>Sotāpannasakadāgāmino—</span></div><p><div class=verse-container id=pp2.3:27.3><span>ime vuccanti puggalā “kāmesu ca bhavesu ca avītarāgā”. </span></div><p><div class=verse-container id=pp2.3:28.1><span>Katamo ca puggalo kāmesu vītarāgo, bhavesu avītarāgo? </span></div><p><div class=verse-container id=pp2.3:28.2><span>Anāgāmī—</span></div><p><div class=verse-container id=pp2.3:28.3><span>ayaṁ vuccati puggalo “kāmesu vītarāgo, bhavesu avītarāgo”. </span></div><p><div class=verse-container id=pp2.3:29.1><span>Katamo ca puggalo kāmesu ca bhavesu ca vītarāgo? </span></div><p><div class=verse-container id=pp2.3:29.2><span>Arahā—</span></div><p><div class=verse-container id=pp2.3:29.3><span>ayaṁ vuccati puggalo “kāmesu ca bhavesu ca vītarāgo”. </span></div><p><div class=verse-container id=pp2.3:30.1><span>Katamo ca puggalo pāsāṇalekhūpamo? </span></div><p><div class=verse-container id=pp2.3:30.2><span>Idhekacco puggalo abhiṇhaṁ kujjhati. </span></div><p><div class=verse-container id=pp2.3:30.3><span>So ca khvassa kodho ciraṁ dīgharattaṁ anuseti. </span></div><p><div class=verse-container id=pp2.3:30.4><span>Seyyathāpi nāma pāsāṇe lekhā na khippaṁ lujjati vātena vā udakena vā, ciraṭṭhitikā hoti; </span></div><p><div class=verse-container id=pp2.3:30.5><span>evamevaṁ idhekacco puggalo abhiṇhaṁ kujjhati. </span></div><p><div class=verse-container id=pp2.3:30.6><span>So ca khvassa kodho ciraṁ dīgharattaṁ anuseti—</span></div><p><div class=verse-container id=pp2.3:30.7><span>ayaṁ vuccati puggalo “pāsāṇalekhūpamo”. </span></div><p><div class=verse-container id=pp2.3:31.1><span>Katamo ca puggalo pathavilekhūpamo? </span></div><p><div class=verse-container id=pp2.3:31.2><span>Idhekacco puggalo abhiṇhaṁ kujjhati. </span></div><p><div class=verse-container id=pp2.3:31.3><span>So ca khvassa kodho na ciraṁ dīgharattaṁ anuseti. </span></div><p><div class=verse-container id=pp2.3:31.4><span>Seyyathāpi nāma pathaviyā lekhā khippaṁ lujjati vātena vā udakena vā, na ciraṭṭhitikā hoti; </span></div><p><div class=verse-container id=pp2.3:31.5><span>evamevaṁ idhekacco puggalo abhiṇhaṁ kujjhati. </span></div><p><div class=verse-container id=pp2.3:31.6><span>So ca khvassa kodho na ciraṁ dīgharattaṁ anuseti—</span></div><p><div class=verse-container id=pp2.3:31.7><span>ayaṁ vuccati puggalo “pathavilekhūpamo”. </span></div><p><div class=verse-container id=pp2.3:32.1><span>Katamo ca puggalo udakalekhūpamo? </span></div><p><div class=verse-container id=pp2.3:32.2><span>Idhekacco puggalo āgāḷhenapi vuccamāno pharusenapi vuccamāno amanāpenapi vuccamāno saṁsandatimeva sandhiyatimeva sammodatimeva. </span></div><p><div class=verse-container id=pp2.3:32.3><span>Seyyathāpi nāma udake lekhā khippaṁ lujjati, na ciraṭṭhitikā hoti; </span></div><p><div class=verse-container id=pp2.3:32.4><span>evamevaṁ idhekacco puggalo āgāḷhenapi vuccamāno pharusenapi vuccamāno amanāpenapi vuccamāno saṁsandatimeva sandhiyatimeva sammodatimeva—</span></div><p><div class=verse-container id=pp2.3:32.5><span>ayaṁ vuccati puggalo “udakalekhūpamo”. </span></div><p><div class=verse-container id=pp2.3:33.1><span>Tattha katame tayo potthakūpamā puggalā? </span></div><p><div class=verse-container id=pp2.3:33.2><span>Tayo potthakā—</span></div><p><div class=verse-container id=pp2.3:33.3><span>navopi potthako dubbaṇṇo ceva hoti dukkhasamphasso ca appaggho ca, majjhimopi potthako dubbaṇṇo ceva hoti dukkhasamphasso ca appaggho ca, jiṇṇopi potthako dubbaṇṇo ceva hoti dukkhasamphasso ca appaggho ca. </span></div><p><div class=verse-container id=pp2.3:33.4><span>Jiṇṇampi potthakaṁ ukkhaliparimajjanaṁ vā karonti saṅkārakūṭe vā naṁ chaḍḍenti. </span></div><p><div class=verse-container id=pp2.3:33.5><span>Evamevaṁ tayome potthakūpamā puggalā santo saṁvijjamānā bhikkhūsu. </span></div><p><div class=verse-container id=pp2.3:33.6><span>Katame tayo? </span></div><p><div class=verse-container id=pp2.3:33.7><span>Navo cepi bhikkhu hoti dussīlo pāpadhammo, imassa dubbaṇṇatāya. </span></div><p><div class=verse-container id=pp2.3:33.8><span>Seyyathāpi so potthako dubbaṇṇo, tathūpamo ayaṁ puggalo. </span></div><p><div class=verse-container id=pp2.3:33.9><span>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span></div><p><div class=verse-container id=pp2.3:33.10><span>Idamassa dukkhasamphassatāya. </span></div><p><div class=verse-container id=pp2.3:33.11><span>Seyyathāpi so potthako dukkhasamphasso, tathūpamo ayaṁ puggalo. </span></div><p><div class=verse-container id=pp2.3:33.12><span>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span></div><p><div class=verse-container id=pp2.3:33.13><span>Idamassa appagghatāya. </span></div><p><div class=verse-container id=pp2.3:33.14><span>Seyyathāpi so potthako appaggho, tathūpamo ayaṁ puggalo. </span></div><p><div class=verse-container id=pp2.3:34.1><span>Majjhimo cepi bhikkhu hoti …pe… </span></div><p><div class=verse-container id=pp2.3:34.2><span>thero cepi bhikkhu hoti dussīlo pāpadhammo, idamassa dubbaṇṇatāya. </span></div><p><div class=verse-container id=pp2.3:34.3><span>Seyyathāpi so potthako dubbaṇṇo, tathūpamo ayaṁ puggalo. </span></div><p><div class=verse-container id=pp2.3:34.4><span>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span></div><p><div class=verse-container id=pp2.3:34.5><span>Idamassa dukkhasamphassatāya. </span></div><p><div class=verse-container id=pp2.3:34.6><span>Seyyathāpi so potthako dukkhasamphasso, tathūpamo ayaṁ puggalo. </span></div><p><div class=verse-container id=pp2.3:34.7><span>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span></div><p><div class=verse-container id=pp2.3:34.8><span>Idamassa appagghatāya. </span></div><p><div class=verse-container id=pp2.3:34.9><span>Seyyathāpi so potthako appaggho, tathūpamo ayaṁ puggalo. </span></div><p><div class=verse-container id=pp2.3:35.1><span>Evarūpo ce thero bhikkhu saṅghamajjhe bhaṇati. </span></div><p><div class=verse-container id=pp2.3:35.2><span>Tamenaṁ bhikkhū evamāhaṁsu—</span></div><p><div class=verse-container id=pp2.3:35.3><span>“kiṁ nu kho tuyhaṁ bālassa abyattassa bhaṇitena, tvampi nāma bhaṇitabbaṁ maññasī”ti. </span></div><p><div class=verse-container id=pp2.3:35.4><span>So kupito anattamano tathārūpiṁ vācaṁ nicchāreti yathārūpāya vācāya saṅgho taṁ ukkhipati, saṅkārakūṭeva naṁ potthakaṁ. </span></div><p><div class=verse-container id=pp2.3:35.5><span>Ime tayo potthakūpamā puggalā santo saṁvijjamānā bhikkhūsu. </span></div><p><div class=verse-container id=pp2.3:36.1><span>Tattha katame tayo kāsikavatthūpamā puggalā? </span></div><p><div class=verse-container id=pp2.3:36.2><span>Tīṇi kāsikavatthāni—</span></div><p><div class=verse-container id=pp2.3:36.3><span>navampi kāsikavatthaṁ vaṇṇavantañceva hoti sukhasamphassañca mahagghañca, majjhimampi kāsikavatthaṁ vaṇṇavantañceva hoti sukhasamphassañca mahagghañca, jiṇṇampi kāsikavatthaṁ vaṇṇavantañceva hoti sukhasamphassañca mahagghañca. </span></div><p><div class=verse-container id=pp2.3:36.4><span>Jiṇṇampi kāsikavatthaṁ ratanapaliveṭhanaṁ vā karonti gandhakaraṇḍake vā naṁ nikkhipanti. </span></div><p><div class=verse-container id=pp2.3:37.1><span>Evamevaṁ tayome kāsikavatthūpamā puggalā santo saṁvijjamānā bhikkhūsu. </span></div><p><div class=verse-container id=pp2.3:37.2><span>Katame tayo? </span></div><p><div class=verse-container id=pp2.3:37.3><span>Navo cepi bhikkhu hoti sīlavā kalyāṇadhammo, idamassa suvaṇṇatāya. </span></div><p><div class=verse-container id=pp2.3:37.4><span>Seyyathāpi taṁ kāsikavatthaṁ vaṇṇavantaṁ, tathūpamo ayaṁ puggalo. </span></div><p><div class=verse-container id=pp2.3:37.5><span>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ hitāya sukhāya. </span></div><p><div class=verse-container id=pp2.3:37.6><span>Idamassa sukhasamphassatāya. </span></div><p><div class=verse-container id=pp2.3:37.7><span>Seyyathāpi taṁ kāsikavatthaṁ sukhasamphassaṁ, tathūpamo ayaṁ puggalo. </span></div><p><div class=verse-container id=pp2.3:37.8><span>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. </span></div><p><div class=verse-container id=pp2.3:37.9><span>Idamassa mahagghatāya. </span></div><p><div class=verse-container id=pp2.3:37.10><span>Seyyathāpi taṁ kāsikavatthaṁ mahagghaṁ, tathūpamo ayaṁ puggalo. </span></div><p><div class=verse-container id=pp2.3:38.1><span>Majjhimo cepi bhikkhu …pe… </span></div><p><div class=verse-container id=pp2.3:38.2><span>thero cepi bhikkhu hoti sīlavā kalyāṇadhammo, idamassa suvaṇṇatāya. </span></div><p><div class=verse-container id=pp2.3:38.3><span>Seyyathāpi taṁ kāsikavatthaṁ vaṇṇavantaṁ, tathūpamo ayaṁ puggalo. </span></div><p><div class=verse-container id=pp2.3:38.4><span>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ hitāya sukhāya. </span></div><p><div class=verse-container id=pp2.3:38.5><span>Idamassa sukhasamphassatāya. </span></div><p><div class=verse-container id=pp2.3:38.6><span>Seyyathāpi taṁ kāsikavatthaṁ sukhasamphassaṁ, tathūpamo ayaṁ puggalo. </span></div><p><div class=verse-container id=pp2.3:38.7><span>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. </span></div><p><div class=verse-container id=pp2.3:38.8><span>Idamassa mahagghatāya. </span></div><p><div class=verse-container id=pp2.3:38.9><span>Seyyathāpi taṁ kāsikavatthaṁ mahagghaṁ, tathūpamo ayaṁ puggalo. </span></div><p><div class=verse-container id=pp2.3:39.1><span>Evarūpo ce thero bhikkhu saṅghamajjhe bhaṇati, tamenaṁ bhikkhū evamāhaṁsu—</span></div><p><div class=verse-container id=pp2.3:39.2><span>“appasaddā āyasmanto hotha, thero bhikkhu dhammañca vinayañca bhaṇatī”ti. </span></div><p><div class=verse-container id=pp2.3:39.3><span>Tassa taṁ vacanaṁ ādheyyaṁ gacchati, gandhakaraṇḍakeva naṁ kāsikavatthaṁ. </span></div><p><div class=verse-container id=pp2.3:39.4><span>Ime tayo kāsikavatthūpamā puggalā santo saṁvijjamānā bhikkhūsu. </span></div><p><div class=verse-container id=pp2.3:40.1><span>Katamo ca puggalo suppameyyo? </span></div><p><div class=verse-container id=pp2.3:40.2><span>Idhekacco puggalo uddhato hoti unnaḷo capalo mukharo vikiṇṇavāco muṭṭhassati asampajāno asamāhito vibbhantacitto pākaṭindriyo—</span></div><p><div class=verse-container id=pp2.3:40.3><span>ayaṁ vuccati puggalo “suppameyyo”. </span></div><p><div class=verse-container id=pp2.3:41.1><span>Katamo ca puggalo duppameyyo? </span></div><p><div class=verse-container id=pp2.3:41.2><span>Idhekacco puggalo anuddhato hoti anunnaḷo acapalo amukharo avikiṇṇavāco upaṭṭhitassati sampajāno samāhito ekaggacitto saṁvutindriyo—</span></div><p><div class=verse-container id=pp2.3:41.3><span>ayaṁ vuccati puggalo “duppameyyo”. </span></div><p><div class=verse-container id=pp2.3:42.1><span>Katamo ca puggalo appameyyo? </span></div><p><div class=verse-container id=pp2.3:42.2><span>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati—</span></div><p><div class=verse-container id=pp2.3:42.3><span>ayaṁ vuccati puggalo “appameyyo”. </span></div><p><div class=verse-container id=pp2.3:43.1><span>Katamo ca puggalo na sevitabbo na bhajitabbo na payirupāsitabbo? </span></div><p><div class=verse-container id=pp2.3:43.2><span>Idhekacco puggalo hīno hoti sīlena samādhinā paññāya. </span></div><p><div class=verse-container id=pp2.3:43.3><span>Evarūpo puggalo na sevitabbo na bhajitabbo na payirupāsitabbo, aññatra anuddayā aññatra anukampā. </span></div><p><div class=verse-container id=pp2.3:44.1><span>Katamo ca puggalo sevitabbo bhajitabbo payirupāsitabbo? </span></div><p><div class=verse-container id=pp2.3:44.2><span>Idhekacco puggalo sadiso hoti sīlena samādhinā paññāya. </span></div><p><div class=verse-container id=pp2.3:44.3><span>Evarūpo puggalo sevitabbo bhajitabbo payirupāsitabbo. </span></div><p><div class=verse-container id=pp2.3:44.4><span>Taṁ kissa hetu? </span></div><p><div class=verse-container id=pp2.3:44.5><span>“Sīlasāmaññagatānaṁ sataṁ sīlakathā ca no bhavissati, sā ca no phāsu bhavissati, sā ca no pavattinī bhavissati; </span></div><p><div class=verse-container id=pp2.3:44.6><span>samādhisāmaññagatānaṁ sataṁ samādhikathā ca no bhavissati, sā ca no phāsu bhavissati, sā ca no pavattinī bhavissati; </span></div><p><div class=verse-container id=pp2.3:44.7><span>paññāsāmaññagatānaṁ sataṁ paññākathā ca no bhavissati, sā ca no phāsu bhavissati, sā ca no pavattinī bhavissatī”ti. </span></div><p><div class=verse-container id=pp2.3:44.8><span>Tasmā evarūpo puggalo sevitabbo bhajitabbo payirupāsitabbo. </span></div><p><div class=verse-container id=pp2.3:45.1><span>Katamo ca puggalo sakkatvā garuṁ katvā sevitabbo bhajitabbo payirupāsitabbo? </span></div><p><div class=verse-container id=pp2.3:45.2><span>Idhekacco puggalo adhiko hoti sīlena samādhinā paññāya. </span></div><p><div class=verse-container id=pp2.3:45.3><span>Evarūpo puggalo sakkatvā garuṁ katvā sevitabbo bhajitabbo payirupāsitabbo. </span></div><p><div class=verse-container id=pp2.3:45.4><span>Taṁ kissa hetu? </span></div><p><div class=verse-container id=pp2.3:45.5><span>“Aparipūraṁ vā sīlakkhandhaṁ paripūressāmi, paripūraṁ vā sīlakkhandhaṁ tattha tattha paññāya anuggahessāmi; </span></div><p><div class=verse-container id=pp2.3:45.6><span>aparipūraṁ vā samādhikkhandhaṁ paripūressāmi, paripūraṁ vā samādhikkhandhaṁ tattha tattha paññāya anuggahessāmi; </span></div><p><div class=verse-container id=pp2.3:45.7><span>aparipūraṁ vā paññākkhandhaṁ paripūressāmi, paripūraṁ vā paññākkhandhaṁ tattha tattha paññāya anuggahessāmī”ti. </span></div><p><div class=verse-container id=pp2.3:45.8><span>Tasmā evarūpo puggalo sakkatvā garuṁ katvā sevitabbo bhajitabbo payirupāsitabbo. </span></div><p><div class=verse-container id=pp2.3:46.1><span>Katamo ca puggalo jigucchitabbo na sevitabbo na bhajitabbo na payirupāsitabbo? </span></div><p><div class=verse-container id=pp2.3:46.2><span>Idhekacco puggalo dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto. </span></div><p><div class=verse-container id=pp2.3:46.3><span>Evarūpo puggalo jigucchitabbo na sevitabbo na bhajitabbo na payirupāsitabbo. </span></div><p><div class=verse-container id=pp2.3:46.4><span>Taṁ kissa hetu? </span></div><p><div class=verse-container id=pp2.3:46.5><span>Kiñcāpi evarūpassa puggalassa na diṭṭhānugatiṁ āpajjati, atha kho naṁ pāpako kittisaddo abbhuggacchati—</span></div><p><div class=verse-container id=pp2.3:46.6><span>“pāpamitto purisapuggalo pāpasahāyo pāpasampavaṅko”ti. </span></div><p><div class=verse-container id=pp2.3:46.7><span>Seyyathāpi nāma ahi gūthagato kiñcāpi na ḍaṁsati, atha kho naṁ makkheti; </span></div><p><div class=verse-container id=pp2.3:46.8><span>evamevaṁ kiñcāpi evarūpassa puggalassa na diṭṭhānugatiṁ āpajjati, atha kho naṁ pāpako kittisaddo abbhuggacchati—</span></div><p><div class=verse-container id=pp2.3:46.9><span>“pāpamitto purisapuggalo pāpasahāyo pāpasampavaṅko”ti. </span></div><p><div class=verse-container id=pp2.3:46.10><span>Tasmā evarūpo puggalo jigucchitabbo na sevitabbo na bhajitabbo na payirupāsitabbo. </span></div><p><div class=verse-container id=pp2.3:47.1><span>Katamo ca puggalo ajjhupekkhitabbo na sevitabbo na bhajitabbo na payirupāsitabbo? </span></div><p><div class=verse-container id=pp2.3:47.2><span>Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span></div><p><div class=verse-container id=pp2.3:47.3><span>Seyyathāpi nāma duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṁ deti, evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span></div><p><div class=verse-container id=pp2.3:47.4><span>Seyyathāpi nāma tindukālātaṁ kaṭṭhena vā kaṭhalāya vā ghaṭṭitaṁ bhiyyoso mattāya cicciṭāyati ciṭiciṭāyati; </span></div><p><div class=verse-container id=pp2.3:47.5><span>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span></div><p><div class=verse-container id=pp2.3:47.6><span>Seyyathāpi nāma gūthakūpo kaṭṭhena vā kaṭhalāya vā ghaṭṭito bhiyyoso mattāya duggandho hoti; </span></div><p><div class=verse-container id=pp2.3:47.7><span>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti; </span></div><p><div class=verse-container id=pp2.3:47.8><span>evarūpo puggalo ajjhupekkhitabbo na sevitabbo na bhajitabbo na payirupāsitabbo. </span></div><p><div class=verse-container id=pp2.3:47.9><span>Taṁ kissa hetu? </span></div><p><div class=verse-container id=pp2.3:47.10><span>“Akkoseyyapi maṁ paribhāseyyapi maṁ anatthampi me kareyyā”ti. </span></div><p><div class=verse-container id=pp2.3:47.11><span>Tasmā evarūpo puggalo ajjhupekkhitabbo na sevitabbo na bhajitabbo na payirupāsitabbo. </span></div><p><div class=verse-container id=pp2.3:48.1><span>Katamo ca puggalo sevitabbo bhajitabbo payirupāsitabbo? </span></div><p><div class=verse-container id=pp2.3:48.2><span>Idhekacco puggalo sīlavā hoti kalyāṇadhammo—</span></div><p><div class=verse-container id=pp2.3:48.3><span>evarūpo puggalo sevitabbo bhajitabbo payirupāsitabbo. </span></div><p><div class=verse-container id=pp2.3:48.4><span>Taṁ kissa hetu? </span></div><p><div class=verse-container id=pp2.3:48.5><span>Kiñcāpi evarūpassa puggalassa na diṭṭhānugatiṁ āpajjati, atha kho naṁ kalyāṇo kittisaddo abbhuggacchati—</span></div><p><div class=verse-container id=pp2.3:48.6><span>“kalyāṇamitto purisapuggalo kalyāṇasahāyo kalyāṇasampavaṅko”ti. </span></div><p><div class=verse-container id=pp2.3:48.7><span>Tasmā evarūpo puggalo sevitabbo bhajitabbo payirupāsitabbo. </span></div><p><div class=verse-container id=pp2.3:49.1><span>Katamo ca puggalo sīlesu paripūrakārī, samādhismiṁ mattaso kārī, paññāya mattaso kārī? </span></div><p><div class=verse-container id=pp2.3:49.2><span>Sotāpannasakadāgāmino—</span></div><p><div class=verse-container id=pp2.3:49.3><span>ime vuccanti puggalā sīlesu paripūrakārino, samādhismiṁ mattaso kārino, paññāya mattaso kārino. </span></div><p><div class=verse-container id=pp2.3:50.1><span>Katamo ca puggalo sīlesu ca paripūrakārī, samādhismiñca paripūrakārī, paññāya mattaso kārī? </span></div><p><div class=verse-container id=pp2.3:50.2><span>Anāgāmī—</span></div><p><div class=verse-container id=pp2.3:50.3><span>ayaṁ vuccati puggalo sīlesu ca paripūrakārī, samādhismiñca paripūrakārī, paññāya mattaso kārī. </span></div><p><div class=verse-container id=pp2.3:51.1><span>Katamo ca puggalo sīlesu ca paripūrakārī, samādhismiñca paripūrakārī, paññāya ca paripūrakārī? </span></div><p><div class=verse-container id=pp2.3:51.2><span>Arahā—</span></div><p><div class=verse-container id=pp2.3:51.3><span>ayaṁ vuccati puggalo sīlesu ca paripūrakārī, samādhismiñca paripūrakārī, paññāya ca paripūrakārī. </span></div><p><div class=verse-container id=pp2.3:52.1><span>Tattha katame tayo satthāro? </span></div><p><div class=verse-container id=pp2.3:52.2><span>Idhekacco satthā kāmānaṁ pariññaṁ paññapeti, na rūpānaṁ pariññaṁ paññapeti, na vedanānaṁ pariññaṁ paññapeti. </span></div><p><div class=verse-container id=pp2.3:52.3><span>Idha panekacco satthā kāmānañca pariññaṁ paññapeti, rūpānañca pariññaṁ paññapeti, na vedanānaṁ pariññaṁ paññapeti. </span></div><p><div class=verse-container id=pp2.3:52.4><span>Idha panekacco satthā kāmānañca pariññaṁ paññapeti, rūpānañca pariññaṁ paññapeti, vedanānañca pariññaṁ paññapeti. </span></div><p><div class=verse-container id=pp2.3:53.1><span>Tatra yvāyaṁ satthā kāmānaṁ pariññaṁ paññapeti, na rūpānaṁ pariññaṁ paññapeti, na vedanānaṁ pariññaṁ paññapeti, rūpāvacarasamāpattiyā lābhī satthā tena daṭṭhabbo. </span></div><p><div class=verse-container id=pp2.3:53.2><span>Tatra yvāyaṁ satthā kāmānañca pariññaṁ paññapeti, rūpānañca pariññaṁ paññapeti, na vedanānaṁ pariññaṁ paññapeti, arūpāvacarasamāpattiyā lābhī satthā tena daṭṭhabbo. </span></div><p><div class=verse-container id=pp2.3:53.3><span>Tatra yvāyaṁ satthā kāmānañca pariññaṁ paññapeti, rūpānañca pariññaṁ paññapeti, vedanānañca pariññaṁ paññapeti, sammāsambuddho satthā tena daṭṭhabbo. </span></div><p><div class=verse-container id=pp2.3:53.4><span>Ime tayo satthāro. </span></div><p><div class=verse-container id=pp2.3:54.1><span>Tattha katame aparepi tayo satthāro? </span></div><p><div class=verse-container id=pp2.3:54.2><span>Idhekacco satthā diṭṭhe ceva dhamme attānaṁ saccato thetato paññapeti, abhisamparāyañca attānaṁ saccato thetato paññapeti. </span></div><p><div class=verse-container id=pp2.3:54.3><span>Idha panekacco satthā diṭṭhe ceva dhamme attānaṁ saccato thetato paññapeti, no ca kho abhisamparāyaṁ attānaṁ saccato thetato paññapeti. </span></div><p><div class=verse-container id=pp2.3:54.4><span>Idha panekacco satthā diṭṭhe ceva dhamme attānaṁ saccato thetato na paññapeti, abhisamparāyañca attānaṁ saccato thetato na paññapeti. </span></div><p><div class=verse-container id=pp2.3:55.1><span>Tatra yvāyaṁ satthā diṭṭhe ceva dhamme attānaṁ saccato thetato paññapeti, abhisamparāyañca attānaṁ saccato thetato paññapeti, sassatavādo satthā tena daṭṭhabbo. </span></div><p><div class=verse-container id=pp2.3:55.2><span>Tatra yvāyaṁ satthā diṭṭhe ceva dhamme attānaṁ saccato thetato paññapeti, no ca kho abhisamparāyaṁ attānaṁ saccato thetato paññapeti, ucchedavādo satthā tena daṭṭhabbo. </span></div><p><div class=verse-container id=pp2.3:55.3><span>Tatra yvāyaṁ satthā diṭṭhe ceva dhamme attānaṁ saccato thetato na paññapeti, abhisamparāyañca attānaṁ saccato thetato na paññapeti, sammāsambuddho satthā tena daṭṭhabbo. </span></div><p><div class=verse-container id=pp2.3:55.4><span>Ime aparepi tayo satthāro. </span></div><p><div class=verse-container id=pp2.3:56.1><span>Tikaniddeso. </span></div><div class=flex-between><a href=/canon/en/pli/ms/abhidhamma/pp/pp0002/pp0002P0002.html>Previous</a><a href=/canon/en/pli/ms/abhidhamma/pp/pp0002/pp0002P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>