<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002/pp0002P0002.html>Previous</a><a href=/canon/en/pli/ms/abhidhamma/pp/pp0002/pp0002P0004.html>Next</a></div><p id=pp2.3:0.1><span class=root>Puggalapaññatti </span><br><p id=pp2.3:0.2><span class=root>Niddesa </span><br><p id=pp2.3:0.3><span class="root big-bold">3. Tikapuggalapaññatti </span><br><p id=pp2.3:1.1><span class=root>Katamo ca puggalo nirāso? </span><br><p id=pp2.3:1.2><span class=root>Idhekacco puggalo dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto. </span><br><p id=pp2.3:1.3><span class=root>So suṇāti—</span><br><p id=pp2.3:1.4><span class=root>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span><br><p id=pp2.3:1.5><span class=root>Tassa na evaṁ hoti—</span><br><p id=pp2.3:1.6><span class=root>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span><br><p id=pp2.3:1.7><span class=root>Ayaṁ vuccati puggalo “nirāso”. </span><br><p id=pp2.3:2.1><span class=root>Katamo ca puggalo āsaṁso? </span><br><p id=pp2.3:2.2><span class=root>Idhekacco puggalo sīlavā hoti kalyāṇadhammo. </span><br><p id=pp2.3:2.3><span class=root>So suṇāti—</span><br><p id=pp2.3:2.4><span class=root>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span><br><p id=pp2.3:2.5><span class=root>Tassa evaṁ hoti—</span><br><p id=pp2.3:2.6><span class=root>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span><br><p id=pp2.3:2.7><span class=root>Ayaṁ vuccati puggalo “āsaṁso”. </span><br><p id=pp2.3:3.1><span class=root>Katamo ca puggalo vigatāso? </span><br><p id=pp2.3:3.2><span class=root>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </span><br><p id=pp2.3:3.3><span class=root>So suṇāti—</span><br><p id=pp2.3:3.4><span class=root>“itthannāmo kira bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </span><br><p id=pp2.3:3.5><span class=root>Tassa na evaṁ hoti—</span><br><p id=pp2.3:3.6><span class=root>“kudāssu nāmāhampi āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissāmī”ti. </span><br><p id=pp2.3:3.7><span class=root>Taṁ kissa hetu? </span><br><p id=pp2.3:3.8><span class=root>Yā hissa pubbe avimuttassa vimuttāsā, sā paṭippassaddhā. </span><br><p id=pp2.3:3.9><span class=root>Ayaṁ vuccati puggalo “vigatāso”. </span><br><p id=pp2.3:4.1><span class=root>Tattha katame tayo gilānūpamā puggalā? </span><br><p id=pp2.3:4.2><span class=root>Tayo gilānā—</span><br><p id=pp2.3:4.3><span class=root>idhekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṁ upaṭṭhākaṁ alabhanto vā patirūpaṁ upaṭṭhākaṁ, neva vuṭṭhāti tamhā ābādhā. </span><br><p id=pp2.3:5.1><span class=root>Idha panekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṁ upaṭṭhākaṁ alabhanto vā patirūpaṁ upaṭṭhākaṁ, vuṭṭhāti tamhā ābādhā. </span><br><p id=pp2.3:6.1><span class=root>Idha panekacco gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṁ upaṭṭhākaṁ no alabhanto, vuṭṭhāti tamhā ābādhā. </span><br><p id=pp2.3:7.1><span class=root>Tatra yvāyaṁ gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṁ upaṭṭhākaṁ no alabhanto, vuṭṭhāti tamhā ābādhā, imaṁ gilānaṁ paṭicca bhagavatā gilānabhattaṁ anuññātaṁ gilānabhesajjaṁ anuññātaṁ gilānupaṭṭhāko anuññāto. </span><br><p id=pp2.3:7.2><span class=root>Imañca pana gilānaṁ paṭicca aññepi gilānā upaṭṭhātabbā. </span><br><p id=pp2.3:8.1><span class=root>Evamevaṁ tayo gilānūpamā puggalā santo saṁvijjamānā lokasmiṁ. </span><br><p id=pp2.3:8.2><span class=root>Katame tayo? </span><br><p id=pp2.3:8.3><span class=root>Idhekacco puggalo labhanto vā tathāgataṁ dassanāya alabhanto vā tathāgataṁ dassanāya, labhanto vā tathāgatappaveditaṁ dhammavinayaṁ savaṇāya alabhanto vā tathāgatappaveditaṁ dhammavinayaṁ savaṇāya, neva okkamati niyāmaṁ kusalesu dhammesu sammattaṁ. </span><br><p id=pp2.3:9.1><span class=root>Idha panekacco puggalo labhanto vā tathāgataṁ dassanāya alabhanto vā tathāgataṁ dassanāya, labhanto vā tathāgatappaveditaṁ dhammavinayaṁ savaṇāya alabhanto vā tathāgatappaveditaṁ dhammavinayaṁ savaṇāya, okkamati niyāmaṁ kusalesu dhammesu sammattaṁ. </span><br><p id=pp2.3:10.1><span class=root>Idha panekacco puggalo labhanto tathāgataṁ dassanāya no alabhanto, labhanto tathāgatappaveditaṁ dhammavinayaṁ savaṇāya no alabhanto, okkamati niyāmaṁ kusalesu dhammesu sammattaṁ. </span><br><p id=pp2.3:11.1><span class=root>Tatra yvāyaṁ puggalo labhanto tathāgataṁ dassanāya no alabhanto, labhanto tathāgatappaveditaṁ dhammavinayaṁ savaṇāya no alabhanto, okkamati niyāmaṁ kusalesu dhammesu sammattaṁ, imaṁ puggalaṁ paṭicca bhagavatā dhammadesanā anuññātā, imañca puggalaṁ paṭicca aññesampi dhammo desetabbo. </span><br><p id=pp2.3:11.2><span class=root>Ime tayo gilānūpamā puggalā santo saṁvijjamānā lokasmiṁ. </span><br><p id=pp2.3:12.1><span class=root>Katamo ca puggalo kāyasakkhī? </span><br><p id=pp2.3:12.2><span class=root>Idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—</span><br><p id=pp2.3:12.3><span class=root>ayaṁ vuccati puggalo “kāyasakkhī”. </span><br><p id=pp2.3:13.1><span class=root>Katamo ca puggalo diṭṭhippatto? </span><br><p id=pp2.3:13.2><span class=root>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti—</span><br><p id=pp2.3:13.3><span class=root>ayaṁ vuccati puggalo “diṭṭhippatto”. </span><br><p id=pp2.3:14.1><span class=root>Katamo ca puggalo saddhāvimutto? </span><br><p id=pp2.3:14.2><span class=root>Idhekacco puggalo “idaṁ dukkhan”ti yathābhūtaṁ pajānāti …pe… </span><br><p id=pp2.3:14.3><span class=root>tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti, no ca kho yathādiṭṭhippattassa—</span><br><p id=pp2.3:14.4><span class=root>ayaṁ vuccati puggalo “saddhāvimutto”. </span><br><p id=pp2.3:15.1><span class=root>Katamo ca puggalo gūthabhāṇī? </span><br><p id=pp2.3:15.2><span class=root>Idhekacco puggalo musāvādī hoti sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—</span><br><p id=pp2.3:15.3><span class=root>“ehambho, purisa, yaṁ jānāsi taṁ vadehī”ti, </span><br><p id=pp2.3:15.4><span class=root>so ajānaṁ vā āha—“jānāmī”ti, </span><br><p id=pp2.3:15.5><span class=root>jānaṁ vā āha—“na jānāmī”ti, </span><br><p id=pp2.3:15.6><span class=root>apassaṁ vā āha—“passāmī”ti, </span><br><p id=pp2.3:15.7><span class=root>passaṁ vā āha—“na passāmī”ti. </span><br><p id=pp2.3:15.8><span class=root>Iti attahetu vā parahetu vā āmisakiñcikkhahetu vā sampajānamusā bhāsitā hoti—</span><br><p id=pp2.3:15.9><span class=root>ayaṁ vuccati puggalo “gūthabhāṇī”. </span><br><p id=pp2.3:16.1><span class=root>Katamo ca puggalo pupphabhāṇī? </span><br><p id=pp2.3:16.2><span class=root>Idhekacco puggalo musāvādaṁ pahāya musāvādā paṭivirato hoti sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—</span><br><p id=pp2.3:16.3><span class=root>“ehambho, purisa, yaṁ jānāsi taṁ vadehī”ti, </span><br><p id=pp2.3:16.4><span class=root>so ajānaṁ vā āha—“na jānāmī”ti, </span><br><p id=pp2.3:16.5><span class=root>jānaṁ vā āha—“jānāmī”ti, </span><br><p id=pp2.3:16.6><span class=root>apassaṁ vā āha—“na passāmī”ti, </span><br><p id=pp2.3:16.7><span class=root>passaṁ vā āha—“passāmī”ti. </span><br><p id=pp2.3:16.8><span class=root>Iti attahetu vā parahetu vā āmisakiñcikkhahetu vā na sampajānamusā bhāsitā hoti—</span><br><p id=pp2.3:16.9><span class=root>ayaṁ vuccati puggalo “pupphabhāṇī”. </span><br><p id=pp2.3:17.1><span class=root>Katamo ca puggalo madhubhāṇī? </span><br><p id=pp2.3:17.2><span class=root>Idhekacco puggalo yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti—</span><br><p id=pp2.3:17.3><span class=root>ayaṁ vuccati puggalo “madhubhāṇī”. </span><br><p id=pp2.3:18.1><span class=root>Katamo ca puggalo arukūpamacitto? </span><br><p id=pp2.3:18.2><span class=root>Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span><br><p id=pp2.3:18.3><span class=root>Seyyathāpi nāma duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṁ deti; </span><br><p id=pp2.3:18.4><span class=root>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti—</span><br><p id=pp2.3:18.5><span class=root>ayaṁ vuccati puggalo “arukūpamacitto”. </span><br><p id=pp2.3:19.1><span class=root>Katamo ca puggalo vijjūpamacitto? </span><br><p id=pp2.3:19.2><span class=root>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. </span><br><p id=pp2.3:19.3><span class=root>Seyyathāpi nāma cakkhumā puriso rattandhakāratimisāya vijjantarikāya rūpāni passeyya; </span><br><p id=pp2.3:19.4><span class=root>evamevaṁ idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti—</span><br><p id=pp2.3:19.5><span class=root>ayaṁ vuccati puggalo “vijjūpamacitto”. </span><br><p id=pp2.3:20.1><span class=root>Katamo ca puggalo vajirūpamacitto? </span><br><p id=pp2.3:20.2><span class=root>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </span><br><p id=pp2.3:20.3><span class=root>Seyyathāpi nāma vajirassa natthi kiñci abhejjaṁ maṇi vā pāsāṇo vā; </span><br><p id=pp2.3:20.4><span class=root>evamevaṁ idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati—</span><br><p id=pp2.3:20.5><span class=root>ayaṁ vuccati puggalo “vajirūpamacitto”. </span><br><p id=pp2.3:21.1><span class=root>Katamo ca puggalo andho? </span><br><p id=pp2.3:21.2><span class=root>Idhekaccassa puggalassa tathārūpaṁ cakkhu na hoti yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span><br><p id=pp2.3:21.3><span class=root>tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span><br><p id=pp2.3:21.4><span class=root>ayaṁ vuccati puggalo “andho”. </span><br><p id=pp2.3:22.1><span class=root>Katamo ca puggalo ekacakkhu? </span><br><p id=pp2.3:22.2><span class=root>Idhekaccassa puggalassa tathārūpaṁ cakkhu hoti, yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span><br><p id=pp2.3:22.3><span class=root>tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span><br><p id=pp2.3:22.4><span class=root>ayaṁ vuccati puggalo “ekacakkhu”. </span><br><p id=pp2.3:23.1><span class=root>Katamo ca puggalo dvicakkhu? </span><br><p id=pp2.3:23.2><span class=root>Idhekaccassa puggalassa tathārūpaṁ cakkhu hoti yathārūpena cakkhunā anadhigataṁ vā bhogaṁ adhigaccheyya, adhigataṁ vā bhogaṁ phātiṁ kareyya; </span><br><p id=pp2.3:23.3><span class=root>tathārūpampissa cakkhu hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya—</span><br><p id=pp2.3:23.4><span class=root>ayaṁ vuccati puggalo “dvicakkhu”. </span><br><p id=pp2.3:24.1><span class=root>Katamo ca puggalo avakujjapañño? </span><br><p id=pp2.3:24.2><span class=root>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:24.3><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:24.4><span class=root>So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span><br><p id=pp2.3:24.5><span class=root>Vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span><br><p id=pp2.3:24.6><span class=root>Seyyathāpi nāma kumbho nikkujjo tatra udakaṁ āsittaṁ vivaṭṭati, no saṇṭhāti; </span><br><p id=pp2.3:24.7><span class=root>evamevaṁ idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:24.8><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:24.9><span class=root>So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span><br><p id=pp2.3:24.10><span class=root>Vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti—</span><br><p id=pp2.3:24.11><span class=root>ayaṁ vuccati puggalo “avakujjapañño”. </span><br><p id=pp2.3:25.1><span class=root>Katamo ca puggalo ucchaṅgapañño? </span><br><p id=pp2.3:25.2><span class=root>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:25.3><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:25.4><span class=root>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span><br><p id=pp2.3:25.5><span class=root>Vuṭṭhito ca kho tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. </span><br><p id=pp2.3:25.6><span class=root>Seyyathāpi nāma purisassa ucchaṅge nānākhajjakāni ākiṇṇāni—</span><br><p id=pp2.3:25.7><span class=root>tilā taṇḍulā modakā badarā. </span><br><p id=pp2.3:25.8><span class=root>So tamhā āsanā vuṭṭhahanto satisammosā pakireyya; </span><br><p id=pp2.3:25.9><span class=root>evamevaṁ idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:25.10><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:25.11><span class=root>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span><br><p id=pp2.3:25.12><span class=root>Vuṭṭhito ca kho tamhā āsanā tassā kathāya neva ādimpi manasi karoti, na majjhampi manasi karoti, na pariyosānampi manasi karoti—</span><br><p id=pp2.3:25.13><span class=root>ayaṁ vuccati puggalo “ucchaṅgapañño”. </span><br><p id=pp2.3:26.1><span class=root>Katamo ca puggalo puthupañño? </span><br><p id=pp2.3:26.2><span class=root>Idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:26.3><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:26.4><span class=root>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span><br><p id=pp2.3:26.5><span class=root>Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. </span><br><p id=pp2.3:26.6><span class=root>Seyyathāpi nāma kumbho ukkujjo tatra udakaṁ āsittaṁ saṇṭhāti, no vivaṭṭati; </span><br><p id=pp2.3:26.7><span class=root>evamevaṁ idhekacco puggalo ārāmaṁ gantā honti abhikkhaṇaṁ bhikkhūnaṁ santike dhammassavaṇāya. </span><br><p id=pp2.3:26.8><span class=root>Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsenti. </span><br><p id=pp2.3:26.9><span class=root>So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. </span><br><p id=pp2.3:26.10><span class=root>Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti—</span><br><p id=pp2.3:26.11><span class=root>ayaṁ vuccati puggalo “puthupañño”. </span><br><p id=pp2.3:27.1><span class=root>Katamo ca puggalo kāmesu ca bhavesu ca avītarāgo? </span><br><p id=pp2.3:27.2><span class=root>Sotāpannasakadāgāmino—</span><br><p id=pp2.3:27.3><span class=root>ime vuccanti puggalā “kāmesu ca bhavesu ca avītarāgā”. </span><br><p id=pp2.3:28.1><span class=root>Katamo ca puggalo kāmesu vītarāgo, bhavesu avītarāgo? </span><br><p id=pp2.3:28.2><span class=root>Anāgāmī—</span><br><p id=pp2.3:28.3><span class=root>ayaṁ vuccati puggalo “kāmesu vītarāgo, bhavesu avītarāgo”. </span><br><p id=pp2.3:29.1><span class=root>Katamo ca puggalo kāmesu ca bhavesu ca vītarāgo? </span><br><p id=pp2.3:29.2><span class=root>Arahā—</span><br><p id=pp2.3:29.3><span class=root>ayaṁ vuccati puggalo “kāmesu ca bhavesu ca vītarāgo”. </span><br><p id=pp2.3:30.1><span class=root>Katamo ca puggalo pāsāṇalekhūpamo? </span><br><p id=pp2.3:30.2><span class=root>Idhekacco puggalo abhiṇhaṁ kujjhati. </span><br><p id=pp2.3:30.3><span class=root>So ca khvassa kodho ciraṁ dīgharattaṁ anuseti. </span><br><p id=pp2.3:30.4><span class=root>Seyyathāpi nāma pāsāṇe lekhā na khippaṁ lujjati vātena vā udakena vā, ciraṭṭhitikā hoti; </span><br><p id=pp2.3:30.5><span class=root>evamevaṁ idhekacco puggalo abhiṇhaṁ kujjhati. </span><br><p id=pp2.3:30.6><span class=root>So ca khvassa kodho ciraṁ dīgharattaṁ anuseti—</span><br><p id=pp2.3:30.7><span class=root>ayaṁ vuccati puggalo “pāsāṇalekhūpamo”. </span><br><p id=pp2.3:31.1><span class=root>Katamo ca puggalo pathavilekhūpamo? </span><br><p id=pp2.3:31.2><span class=root>Idhekacco puggalo abhiṇhaṁ kujjhati. </span><br><p id=pp2.3:31.3><span class=root>So ca khvassa kodho na ciraṁ dīgharattaṁ anuseti. </span><br><p id=pp2.3:31.4><span class=root>Seyyathāpi nāma pathaviyā lekhā khippaṁ lujjati vātena vā udakena vā, na ciraṭṭhitikā hoti; </span><br><p id=pp2.3:31.5><span class=root>evamevaṁ idhekacco puggalo abhiṇhaṁ kujjhati. </span><br><p id=pp2.3:31.6><span class=root>So ca khvassa kodho na ciraṁ dīgharattaṁ anuseti—</span><br><p id=pp2.3:31.7><span class=root>ayaṁ vuccati puggalo “pathavilekhūpamo”. </span><br><p id=pp2.3:32.1><span class=root>Katamo ca puggalo udakalekhūpamo? </span><br><p id=pp2.3:32.2><span class=root>Idhekacco puggalo āgāḷhenapi vuccamāno pharusenapi vuccamāno amanāpenapi vuccamāno saṁsandatimeva sandhiyatimeva sammodatimeva. </span><br><p id=pp2.3:32.3><span class=root>Seyyathāpi nāma udake lekhā khippaṁ lujjati, na ciraṭṭhitikā hoti; </span><br><p id=pp2.3:32.4><span class=root>evamevaṁ idhekacco puggalo āgāḷhenapi vuccamāno pharusenapi vuccamāno amanāpenapi vuccamāno saṁsandatimeva sandhiyatimeva sammodatimeva—</span><br><p id=pp2.3:32.5><span class=root>ayaṁ vuccati puggalo “udakalekhūpamo”. </span><br><p id=pp2.3:33.1><span class=root>Tattha katame tayo potthakūpamā puggalā? </span><br><p id=pp2.3:33.2><span class=root>Tayo potthakā—</span><br><p id=pp2.3:33.3><span class=root>navopi potthako dubbaṇṇo ceva hoti dukkhasamphasso ca appaggho ca, majjhimopi potthako dubbaṇṇo ceva hoti dukkhasamphasso ca appaggho ca, jiṇṇopi potthako dubbaṇṇo ceva hoti dukkhasamphasso ca appaggho ca. </span><br><p id=pp2.3:33.4><span class=root>Jiṇṇampi potthakaṁ ukkhaliparimajjanaṁ vā karonti saṅkārakūṭe vā naṁ chaḍḍenti. </span><br><p id=pp2.3:33.5><span class=root>Evamevaṁ tayome potthakūpamā puggalā santo saṁvijjamānā bhikkhūsu. </span><br><p id=pp2.3:33.6><span class=root>Katame tayo? </span><br><p id=pp2.3:33.7><span class=root>Navo cepi bhikkhu hoti dussīlo pāpadhammo, imassa dubbaṇṇatāya. </span><br><p id=pp2.3:33.8><span class=root>Seyyathāpi so potthako dubbaṇṇo, tathūpamo ayaṁ puggalo. </span><br><p id=pp2.3:33.9><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span><br><p id=pp2.3:33.10><span class=root>Idamassa dukkhasamphassatāya. </span><br><p id=pp2.3:33.11><span class=root>Seyyathāpi so potthako dukkhasamphasso, tathūpamo ayaṁ puggalo. </span><br><p id=pp2.3:33.12><span class=root>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span><br><p id=pp2.3:33.13><span class=root>Idamassa appagghatāya. </span><br><p id=pp2.3:33.14><span class=root>Seyyathāpi so potthako appaggho, tathūpamo ayaṁ puggalo. </span><br><p id=pp2.3:34.1><span class=root>Majjhimo cepi bhikkhu hoti …pe… </span><br><p id=pp2.3:34.2><span class=root>thero cepi bhikkhu hoti dussīlo pāpadhammo, idamassa dubbaṇṇatāya. </span><br><p id=pp2.3:34.3><span class=root>Seyyathāpi so potthako dubbaṇṇo, tathūpamo ayaṁ puggalo. </span><br><p id=pp2.3:34.4><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span><br><p id=pp2.3:34.5><span class=root>Idamassa dukkhasamphassatāya. </span><br><p id=pp2.3:34.6><span class=root>Seyyathāpi so potthako dukkhasamphasso, tathūpamo ayaṁ puggalo. </span><br><p id=pp2.3:34.7><span class=root>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span><br><p id=pp2.3:34.8><span class=root>Idamassa appagghatāya. </span><br><p id=pp2.3:34.9><span class=root>Seyyathāpi so potthako appaggho, tathūpamo ayaṁ puggalo. </span><br><p id=pp2.3:35.1><span class=root>Evarūpo ce thero bhikkhu saṅghamajjhe bhaṇati. </span><br><p id=pp2.3:35.2><span class=root>Tamenaṁ bhikkhū evamāhaṁsu—</span><br><p id=pp2.3:35.3><span class=root>“kiṁ nu kho tuyhaṁ bālassa abyattassa bhaṇitena, tvampi nāma bhaṇitabbaṁ maññasī”ti. </span><br><p id=pp2.3:35.4><span class=root>So kupito anattamano tathārūpiṁ vācaṁ nicchāreti yathārūpāya vācāya saṅgho taṁ ukkhipati, saṅkārakūṭeva naṁ potthakaṁ. </span><br><p id=pp2.3:35.5><span class=root>Ime tayo potthakūpamā puggalā santo saṁvijjamānā bhikkhūsu. </span><br><p id=pp2.3:36.1><span class=root>Tattha katame tayo kāsikavatthūpamā puggalā? </span><br><p id=pp2.3:36.2><span class=root>Tīṇi kāsikavatthāni—</span><br><p id=pp2.3:36.3><span class=root>navampi kāsikavatthaṁ vaṇṇavantañceva hoti sukhasamphassañca mahagghañca, majjhimampi kāsikavatthaṁ vaṇṇavantañceva hoti sukhasamphassañca mahagghañca, jiṇṇampi kāsikavatthaṁ vaṇṇavantañceva hoti sukhasamphassañca mahagghañca. </span><br><p id=pp2.3:36.4><span class=root>Jiṇṇampi kāsikavatthaṁ ratanapaliveṭhanaṁ vā karonti gandhakaraṇḍake vā naṁ nikkhipanti. </span><br><p id=pp2.3:37.1><span class=root>Evamevaṁ tayome kāsikavatthūpamā puggalā santo saṁvijjamānā bhikkhūsu. </span><br><p id=pp2.3:37.2><span class=root>Katame tayo? </span><br><p id=pp2.3:37.3><span class=root>Navo cepi bhikkhu hoti sīlavā kalyāṇadhammo, idamassa suvaṇṇatāya. </span><br><p id=pp2.3:37.4><span class=root>Seyyathāpi taṁ kāsikavatthaṁ vaṇṇavantaṁ, tathūpamo ayaṁ puggalo. </span><br><p id=pp2.3:37.5><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ hitāya sukhāya. </span><br><p id=pp2.3:37.6><span class=root>Idamassa sukhasamphassatāya. </span><br><p id=pp2.3:37.7><span class=root>Seyyathāpi taṁ kāsikavatthaṁ sukhasamphassaṁ, tathūpamo ayaṁ puggalo. </span><br><p id=pp2.3:37.8><span class=root>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. </span><br><p id=pp2.3:37.9><span class=root>Idamassa mahagghatāya. </span><br><p id=pp2.3:37.10><span class=root>Seyyathāpi taṁ kāsikavatthaṁ mahagghaṁ, tathūpamo ayaṁ puggalo. </span><br><p id=pp2.3:38.1><span class=root>Majjhimo cepi bhikkhu …pe… </span><br><p id=pp2.3:38.2><span class=root>thero cepi bhikkhu hoti sīlavā kalyāṇadhammo, idamassa suvaṇṇatāya. </span><br><p id=pp2.3:38.3><span class=root>Seyyathāpi taṁ kāsikavatthaṁ vaṇṇavantaṁ, tathūpamo ayaṁ puggalo. </span><br><p id=pp2.3:38.4><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ hitāya sukhāya. </span><br><p id=pp2.3:38.5><span class=root>Idamassa sukhasamphassatāya. </span><br><p id=pp2.3:38.6><span class=root>Seyyathāpi taṁ kāsikavatthaṁ sukhasamphassaṁ, tathūpamo ayaṁ puggalo. </span><br><p id=pp2.3:38.7><span class=root>Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. </span><br><p id=pp2.3:38.8><span class=root>Idamassa mahagghatāya. </span><br><p id=pp2.3:38.9><span class=root>Seyyathāpi taṁ kāsikavatthaṁ mahagghaṁ, tathūpamo ayaṁ puggalo. </span><br><p id=pp2.3:39.1><span class=root>Evarūpo ce thero bhikkhu saṅghamajjhe bhaṇati, tamenaṁ bhikkhū evamāhaṁsu—</span><br><p id=pp2.3:39.2><span class=root>“appasaddā āyasmanto hotha, thero bhikkhu dhammañca vinayañca bhaṇatī”ti. </span><br><p id=pp2.3:39.3><span class=root>Tassa taṁ vacanaṁ ādheyyaṁ gacchati, gandhakaraṇḍakeva naṁ kāsikavatthaṁ. </span><br><p id=pp2.3:39.4><span class=root>Ime tayo kāsikavatthūpamā puggalā santo saṁvijjamānā bhikkhūsu. </span><br><p id=pp2.3:40.1><span class=root>Katamo ca puggalo suppameyyo? </span><br><p id=pp2.3:40.2><span class=root>Idhekacco puggalo uddhato hoti unnaḷo capalo mukharo vikiṇṇavāco muṭṭhassati asampajāno asamāhito vibbhantacitto pākaṭindriyo—</span><br><p id=pp2.3:40.3><span class=root>ayaṁ vuccati puggalo “suppameyyo”. </span><br><p id=pp2.3:41.1><span class=root>Katamo ca puggalo duppameyyo? </span><br><p id=pp2.3:41.2><span class=root>Idhekacco puggalo anuddhato hoti anunnaḷo acapalo amukharo avikiṇṇavāco upaṭṭhitassati sampajāno samāhito ekaggacitto saṁvutindriyo—</span><br><p id=pp2.3:41.3><span class=root>ayaṁ vuccati puggalo “duppameyyo”. </span><br><p id=pp2.3:42.1><span class=root>Katamo ca puggalo appameyyo? </span><br><p id=pp2.3:42.2><span class=root>Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati—</span><br><p id=pp2.3:42.3><span class=root>ayaṁ vuccati puggalo “appameyyo”. </span><br><p id=pp2.3:43.1><span class=root>Katamo ca puggalo na sevitabbo na bhajitabbo na payirupāsitabbo? </span><br><p id=pp2.3:43.2><span class=root>Idhekacco puggalo hīno hoti sīlena samādhinā paññāya. </span><br><p id=pp2.3:43.3><span class=root>Evarūpo puggalo na sevitabbo na bhajitabbo na payirupāsitabbo, aññatra anuddayā aññatra anukampā. </span><br><p id=pp2.3:44.1><span class=root>Katamo ca puggalo sevitabbo bhajitabbo payirupāsitabbo? </span><br><p id=pp2.3:44.2><span class=root>Idhekacco puggalo sadiso hoti sīlena samādhinā paññāya. </span><br><p id=pp2.3:44.3><span class=root>Evarūpo puggalo sevitabbo bhajitabbo payirupāsitabbo. </span><br><p id=pp2.3:44.4><span class=root>Taṁ kissa hetu? </span><br><p id=pp2.3:44.5><span class=root>“Sīlasāmaññagatānaṁ sataṁ sīlakathā ca no bhavissati, sā ca no phāsu bhavissati, sā ca no pavattinī bhavissati; </span><br><p id=pp2.3:44.6><span class=root>samādhisāmaññagatānaṁ sataṁ samādhikathā ca no bhavissati, sā ca no phāsu bhavissati, sā ca no pavattinī bhavissati; </span><br><p id=pp2.3:44.7><span class=root>paññāsāmaññagatānaṁ sataṁ paññākathā ca no bhavissati, sā ca no phāsu bhavissati, sā ca no pavattinī bhavissatī”ti. </span><br><p id=pp2.3:44.8><span class=root>Tasmā evarūpo puggalo sevitabbo bhajitabbo payirupāsitabbo. </span><br><p id=pp2.3:45.1><span class=root>Katamo ca puggalo sakkatvā garuṁ katvā sevitabbo bhajitabbo payirupāsitabbo? </span><br><p id=pp2.3:45.2><span class=root>Idhekacco puggalo adhiko hoti sīlena samādhinā paññāya. </span><br><p id=pp2.3:45.3><span class=root>Evarūpo puggalo sakkatvā garuṁ katvā sevitabbo bhajitabbo payirupāsitabbo. </span><br><p id=pp2.3:45.4><span class=root>Taṁ kissa hetu? </span><br><p id=pp2.3:45.5><span class=root>“Aparipūraṁ vā sīlakkhandhaṁ paripūressāmi, paripūraṁ vā sīlakkhandhaṁ tattha tattha paññāya anuggahessāmi; </span><br><p id=pp2.3:45.6><span class=root>aparipūraṁ vā samādhikkhandhaṁ paripūressāmi, paripūraṁ vā samādhikkhandhaṁ tattha tattha paññāya anuggahessāmi; </span><br><p id=pp2.3:45.7><span class=root>aparipūraṁ vā paññākkhandhaṁ paripūressāmi, paripūraṁ vā paññākkhandhaṁ tattha tattha paññāya anuggahessāmī”ti. </span><br><p id=pp2.3:45.8><span class=root>Tasmā evarūpo puggalo sakkatvā garuṁ katvā sevitabbo bhajitabbo payirupāsitabbo. </span><br><p id=pp2.3:46.1><span class=root>Katamo ca puggalo jigucchitabbo na sevitabbo na bhajitabbo na payirupāsitabbo? </span><br><p id=pp2.3:46.2><span class=root>Idhekacco puggalo dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto. </span><br><p id=pp2.3:46.3><span class=root>Evarūpo puggalo jigucchitabbo na sevitabbo na bhajitabbo na payirupāsitabbo. </span><br><p id=pp2.3:46.4><span class=root>Taṁ kissa hetu? </span><br><p id=pp2.3:46.5><span class=root>Kiñcāpi evarūpassa puggalassa na diṭṭhānugatiṁ āpajjati, atha kho naṁ pāpako kittisaddo abbhuggacchati—</span><br><p id=pp2.3:46.6><span class=root>“pāpamitto purisapuggalo pāpasahāyo pāpasampavaṅko”ti. </span><br><p id=pp2.3:46.7><span class=root>Seyyathāpi nāma ahi gūthagato kiñcāpi na ḍaṁsati, atha kho naṁ makkheti; </span><br><p id=pp2.3:46.8><span class=root>evamevaṁ kiñcāpi evarūpassa puggalassa na diṭṭhānugatiṁ āpajjati, atha kho naṁ pāpako kittisaddo abbhuggacchati—</span><br><p id=pp2.3:46.9><span class=root>“pāpamitto purisapuggalo pāpasahāyo pāpasampavaṅko”ti. </span><br><p id=pp2.3:46.10><span class=root>Tasmā evarūpo puggalo jigucchitabbo na sevitabbo na bhajitabbo na payirupāsitabbo. </span><br><p id=pp2.3:47.1><span class=root>Katamo ca puggalo ajjhupekkhitabbo na sevitabbo na bhajitabbo na payirupāsitabbo? </span><br><p id=pp2.3:47.2><span class=root>Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span><br><p id=pp2.3:47.3><span class=root>Seyyathāpi nāma duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṁ deti, evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span><br><p id=pp2.3:47.4><span class=root>Seyyathāpi nāma tindukālātaṁ kaṭṭhena vā kaṭhalāya vā ghaṭṭitaṁ bhiyyoso mattāya cicciṭāyati ciṭiciṭāyati; </span><br><p id=pp2.3:47.5><span class=root>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. </span><br><p id=pp2.3:47.6><span class=root>Seyyathāpi nāma gūthakūpo kaṭṭhena vā kaṭhalāya vā ghaṭṭito bhiyyoso mattāya duggandho hoti; </span><br><p id=pp2.3:47.7><span class=root>evamevaṁ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti; </span><br><p id=pp2.3:47.8><span class=root>evarūpo puggalo ajjhupekkhitabbo na sevitabbo na bhajitabbo na payirupāsitabbo. </span><br><p id=pp2.3:47.9><span class=root>Taṁ kissa hetu? </span><br><p id=pp2.3:47.10><span class=root>“Akkoseyyapi maṁ paribhāseyyapi maṁ anatthampi me kareyyā”ti. </span><br><p id=pp2.3:47.11><span class=root>Tasmā evarūpo puggalo ajjhupekkhitabbo na sevitabbo na bhajitabbo na payirupāsitabbo. </span><br><p id=pp2.3:48.1><span class=root>Katamo ca puggalo sevitabbo bhajitabbo payirupāsitabbo? </span><br><p id=pp2.3:48.2><span class=root>Idhekacco puggalo sīlavā hoti kalyāṇadhammo—</span><br><p id=pp2.3:48.3><span class=root>evarūpo puggalo sevitabbo bhajitabbo payirupāsitabbo. </span><br><p id=pp2.3:48.4><span class=root>Taṁ kissa hetu? </span><br><p id=pp2.3:48.5><span class=root>Kiñcāpi evarūpassa puggalassa na diṭṭhānugatiṁ āpajjati, atha kho naṁ kalyāṇo kittisaddo abbhuggacchati—</span><br><p id=pp2.3:48.6><span class=root>“kalyāṇamitto purisapuggalo kalyāṇasahāyo kalyāṇasampavaṅko”ti. </span><br><p id=pp2.3:48.7><span class=root>Tasmā evarūpo puggalo sevitabbo bhajitabbo payirupāsitabbo. </span><br><p id=pp2.3:49.1><span class=root>Katamo ca puggalo sīlesu paripūrakārī, samādhismiṁ mattaso kārī, paññāya mattaso kārī? </span><br><p id=pp2.3:49.2><span class=root>Sotāpannasakadāgāmino—</span><br><p id=pp2.3:49.3><span class=root>ime vuccanti puggalā sīlesu paripūrakārino, samādhismiṁ mattaso kārino, paññāya mattaso kārino. </span><br><p id=pp2.3:50.1><span class=root>Katamo ca puggalo sīlesu ca paripūrakārī, samādhismiñca paripūrakārī, paññāya mattaso kārī? </span><br><p id=pp2.3:50.2><span class=root>Anāgāmī—</span><br><p id=pp2.3:50.3><span class=root>ayaṁ vuccati puggalo sīlesu ca paripūrakārī, samādhismiñca paripūrakārī, paññāya mattaso kārī. </span><br><p id=pp2.3:51.1><span class=root>Katamo ca puggalo sīlesu ca paripūrakārī, samādhismiñca paripūrakārī, paññāya ca paripūrakārī? </span><br><p id=pp2.3:51.2><span class=root>Arahā—</span><br><p id=pp2.3:51.3><span class=root>ayaṁ vuccati puggalo sīlesu ca paripūrakārī, samādhismiñca paripūrakārī, paññāya ca paripūrakārī. </span><br><p id=pp2.3:52.1><span class=root>Tattha katame tayo satthāro? </span><br><p id=pp2.3:52.2><span class=root>Idhekacco satthā kāmānaṁ pariññaṁ paññapeti, na rūpānaṁ pariññaṁ paññapeti, na vedanānaṁ pariññaṁ paññapeti. </span><br><p id=pp2.3:52.3><span class=root>Idha panekacco satthā kāmānañca pariññaṁ paññapeti, rūpānañca pariññaṁ paññapeti, na vedanānaṁ pariññaṁ paññapeti. </span><br><p id=pp2.3:52.4><span class=root>Idha panekacco satthā kāmānañca pariññaṁ paññapeti, rūpānañca pariññaṁ paññapeti, vedanānañca pariññaṁ paññapeti. </span><br><p id=pp2.3:53.1><span class=root>Tatra yvāyaṁ satthā kāmānaṁ pariññaṁ paññapeti, na rūpānaṁ pariññaṁ paññapeti, na vedanānaṁ pariññaṁ paññapeti, rūpāvacarasamāpattiyā lābhī satthā tena daṭṭhabbo. </span><br><p id=pp2.3:53.2><span class=root>Tatra yvāyaṁ satthā kāmānañca pariññaṁ paññapeti, rūpānañca pariññaṁ paññapeti, na vedanānaṁ pariññaṁ paññapeti, arūpāvacarasamāpattiyā lābhī satthā tena daṭṭhabbo. </span><br><p id=pp2.3:53.3><span class=root>Tatra yvāyaṁ satthā kāmānañca pariññaṁ paññapeti, rūpānañca pariññaṁ paññapeti, vedanānañca pariññaṁ paññapeti, sammāsambuddho satthā tena daṭṭhabbo. </span><br><p id=pp2.3:53.4><span class=root>Ime tayo satthāro. </span><br><p id=pp2.3:54.1><span class=root>Tattha katame aparepi tayo satthāro? </span><br><p id=pp2.3:54.2><span class=root>Idhekacco satthā diṭṭhe ceva dhamme attānaṁ saccato thetato paññapeti, abhisamparāyañca attānaṁ saccato thetato paññapeti. </span><br><p id=pp2.3:54.3><span class=root>Idha panekacco satthā diṭṭhe ceva dhamme attānaṁ saccato thetato paññapeti, no ca kho abhisamparāyaṁ attānaṁ saccato thetato paññapeti. </span><br><p id=pp2.3:54.4><span class=root>Idha panekacco satthā diṭṭhe ceva dhamme attānaṁ saccato thetato na paññapeti, abhisamparāyañca attānaṁ saccato thetato na paññapeti. </span><br><p id=pp2.3:55.1><span class=root>Tatra yvāyaṁ satthā diṭṭhe ceva dhamme attānaṁ saccato thetato paññapeti, abhisamparāyañca attānaṁ saccato thetato paññapeti, sassatavādo satthā tena daṭṭhabbo. </span><br><p id=pp2.3:55.2><span class=root>Tatra yvāyaṁ satthā diṭṭhe ceva dhamme attānaṁ saccato thetato paññapeti, no ca kho abhisamparāyaṁ attānaṁ saccato thetato paññapeti, ucchedavādo satthā tena daṭṭhabbo. </span><br><p id=pp2.3:55.3><span class=root>Tatra yvāyaṁ satthā diṭṭhe ceva dhamme attānaṁ saccato thetato na paññapeti, abhisamparāyañca attānaṁ saccato thetato na paññapeti, sammāsambuddho satthā tena daṭṭhabbo. </span><br><p id=pp2.3:55.4><span class=root>Ime aparepi tayo satthāro. </span><br><p id=pp2.3:56.1><span class=root>Tikaniddeso. </span><br></main><footer class="container footer"><small><a href=/about>Contact info</a></small></footer>