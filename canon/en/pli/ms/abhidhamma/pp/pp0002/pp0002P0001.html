<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/pp.html> Puggalapaññatti </a><li><a href=/canon/en/pli/ms/abhidhamma/pp/pp0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/pp/pp0002.html>Previous</a><a href=/canon/en/pli/ms/abhidhamma/pp/pp0002/pp0002P0002.html>Next</a></div><p id=pp2.1:0.1><span class=root>Puggalapaññatti </span><br><p id=pp2.1:0.2><span class=root>Niddesa </span><br><p id=pp2.1:0.3><span class="root big-bold">1. Ekakapuggalapaññatti </span><br><p id=pp2.1:1.1><span class=root>Katamo ca puggalo samayavimutto? </span><br><p id=pp2.1:1.2><span class=root>Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—</span><br><p id=pp2.1:1.3><span class=root>ayaṁ vuccati puggalo “samayavimutto”. </span><br><p id=pp2.1:2.1><span class=root>Katamo ca puggalo asamayavimutto? </span><br><p id=pp2.1:2.2><span class=root>Idhekacco puggalo na heva kho kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—</span><br><p id=pp2.1:2.3><span class=root>ayaṁ vuccati puggalo “asamayavimutto”. </span><br><p id=pp2.1:2.4><span class=root>Sabbepi ariyapuggalā ariye vimokkhe asamayavimuttā. </span><br><p id=pp2.1:3.1><span class=root>Katamo ca puggalo kuppadhammo? </span><br><p id=pp2.1:3.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:3.3><span class=root>So ca kho na nikāmalābhī hoti na akicchalābhī na akasiralābhī; </span><br><p id=pp2.1:3.4><span class=root>na yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:3.5><span class=root>Ṭhānaṁ kho panetaṁ vijjati, yaṁ tassa puggalassa pamādamāgamma tā samāpattiyo kuppeyyuṁ—</span><br><p id=pp2.1:3.6><span class=root>ayaṁ vuccati puggalo “kuppadhammo”. </span><br><p id=pp2.1:4.1><span class=root>Katamo ca puggalo akuppadhammo? </span><br><p id=pp2.1:4.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:4.3><span class=root>So ca kho nikāmalābhī hoti akicchalābhī akasiralābhī; </span><br><p id=pp2.1:4.4><span class=root>yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:4.5><span class=root>Aṭṭhānametaṁ anavakāso yaṁ tassa puggalassa pamādamāgamma tā samāpattiyo kuppeyyuṁ—</span><br><p id=pp2.1:4.6><span class=root>ayaṁ vuccati puggalo “akuppadhammo”. </span><br><p id=pp2.1:4.7><span class=root>Sabbepi ariyapuggalā ariye vimokkhe akuppadhammā. </span><br><p id=pp2.1:5.1><span class=root>Katamo ca puggalo parihānadhammo? </span><br><p id=pp2.1:5.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:5.3><span class=root>So ca kho na nikāmalābhī hoti na akicchalābhī na akasiralābhī; </span><br><p id=pp2.1:5.4><span class=root>na yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:5.5><span class=root>Ṭhānaṁ kho panetaṁ vijjati, yaṁ so puggalo pamādamāgamma tāhi samāpattīhi parihāyeyya—</span><br><p id=pp2.1:5.6><span class=root>ayaṁ vuccati puggalo “parihānadhammo”. </span><br><p id=pp2.1:6.1><span class=root>Katamo ca puggalo aparihānadhammo? </span><br><p id=pp2.1:6.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:6.3><span class=root>So ca kho nikāmalābhī hoti akicchalābhī akasiralābhī; </span><br><p id=pp2.1:6.4><span class=root>yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:6.5><span class=root>Aṭṭhānametaṁ anavakāso yaṁ so puggalo pamādamāgamma tāhi samāpattīhi parihāyeyya—</span><br><p id=pp2.1:6.6><span class=root>ayaṁ vuccati puggalo “aparihānadhammo”. </span><br><p id=pp2.1:6.7><span class=root>Sabbepi ariyapuggalā ariye vimokkhe aparihānadhammā. </span><br><p id=pp2.1:7.1><span class=root>Katamo ca puggalo cetanābhabbo? </span><br><p id=pp2.1:7.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:7.3><span class=root>So ca kho na nikāmalābhī hoti na akicchalābhī na akasiralābhī; </span><br><p id=pp2.1:7.4><span class=root>na yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:7.5><span class=root>Sace anusañceteti, na parihāyati tāhi samāpattīhi. </span><br><p id=pp2.1:7.6><span class=root>Sace na anusañceteti, parihāyati tāhi samāpattīhi—</span><br><p id=pp2.1:7.7><span class=root>ayaṁ vuccati puggalo “cetanābhabbo”. </span><br><p id=pp2.1:8.1><span class=root>Katamo ca puggalo anurakkhaṇābhabbo? </span><br><p id=pp2.1:8.2><span class=root>Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ. </span><br><p id=pp2.1:8.3><span class=root>So ca kho na nikāmalābhī hoti na akicchalābhī na akasiralābhī; </span><br><p id=pp2.1:8.4><span class=root>na yatthicchakaṁ yadicchakaṁ yāvaticchakaṁ samāpajjatipi vuṭṭhātipi. </span><br><p id=pp2.1:8.5><span class=root>Sace anurakkhati, na parihāyati tāhi samāpattīhi. </span><br><p id=pp2.1:8.6><span class=root>Sace na anurakkhati, parihāyati tāhi samāpattīhi—</span><br><p id=pp2.1:8.7><span class=root>ayaṁ vuccati puggalo “anurakkhaṇābhabbo”. </span><br><p id=pp2.1:9.1><span class=root>Katamo ca puggalo puthujjano? </span><br><p id=pp2.1:9.2><span class=root>Yassa puggalassa tīṇi saṁyojanāni appahīnāni; </span><br><p id=pp2.1:9.3><span class=root>na ca tesaṁ dhammānaṁ pahānāya paṭipanno—</span><br><p id=pp2.1:9.4><span class=root>ayaṁ vuccati puggalo “puthujjano”. </span><br><p id=pp2.1:10.1><span class=root>Katamo ca puggalo gotrabhū? </span><br><p id=pp2.1:10.2><span class=root>Yesaṁ dhammānaṁ samanantarā ariyadhammassa avakkanti hoti tehi dhammehi samannāgato—</span><br><p id=pp2.1:10.3><span class=root>ayaṁ vuccati puggalo “gotrabhū”. </span><br><p id=pp2.1:11.1><span class=root>Katamo ca puggalo bhayūparato? </span><br><p id=pp2.1:11.2><span class=root>Satta sekkhā bhayūparatā, ye ca puthujjanā sīlavanto. </span><br><p id=pp2.1:11.3><span class=root>Arahā abhayūparato. </span><br><p id=pp2.1:12.1><span class=root>Katamo ca puggalo abhabbāgamano? </span><br><p id=pp2.1:12.2><span class=root>Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā eḷā, abhabbā niyāmaṁ okkamituṁ kusalesu dhammesu sammattaṁ—</span><br><p id=pp2.1:12.3><span class=root>ime vuccanti puggalā “abhabbāgamanā”. </span><br><p id=pp2.1:13.1><span class=root>Katamo ca puggalo bhabbāgamano? </span><br><p id=pp2.1:13.2><span class=root>Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto aneḷā, bhabbā niyāmaṁ okkamituṁ kusalesu dhammesu sammattaṁ—</span><br><p id=pp2.1:13.3><span class=root>ime vuccanti puggalā “bhabbāgamanā”. </span><br><p id=pp2.1:14.1><span class=root>Katamo ca puggalo niyato? </span><br><p id=pp2.1:14.2><span class=root>Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā. </span><br><p id=pp2.1:14.3><span class=root>Avasesā puggalā aniyatā. </span><br><p id=pp2.1:15.1><span class=root>Katamo ca puggalo paṭipannako? </span><br><p id=pp2.1:15.2><span class=root>Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā. </span><br><p id=pp2.1:16.1><span class=root>Katamo ca puggalo samasīsī? </span><br><p id=pp2.1:16.2><span class=root>Yassa puggalassa apubbaṁ acarimaṁ āsavapariyādānañca hoti jīvitapariyādānañca—</span><br><p id=pp2.1:16.3><span class=root>ayaṁ vuccati puggalo “samasīsī”. </span><br><p id=pp2.1:17.1><span class=root>Katamo ca puggalo ṭhitakappī? </span><br><p id=pp2.1:17.2><span class=root>Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṁ puggalo na sotāpattiphalaṁ sacchikaroti. </span><br><p id=pp2.1:17.3><span class=root>Ayaṁ vuccati puggalo “ṭhitakappī”. </span><br><p id=pp2.1:17.4><span class=root>Sabbepi maggasamaṅgino puggalā ṭhitakappino. </span><br><p id=pp2.1:18.1><span class=root>Katamo ca puggalo ariyo? </span><br><p id=pp2.1:18.2><span class=root>Aṭṭha ariyapuggalā ariyā. </span><br><p id=pp2.1:18.3><span class=root>Avasesā puggalā anariyā. </span><br><p id=pp2.1:19.1><span class=root>Katamo ca puggalo sekkho? </span><br><p id=pp2.1:19.2><span class=root>Cattāro maggasamaṅgino tayo phalasamaṅgino puggalā “sekkhā”. </span><br><p id=pp2.1:19.3><span class=root>Arahā asekkho. </span><br><p id=pp2.1:19.4><span class=root>Avasesā puggalā nevasekkhanāsekkhā. </span><br><p id=pp2.1:20.1><span class=root>Katamo ca puggalo tevijjo? </span><br><p id=pp2.1:20.2><span class=root>Tīhi vijjāhi samannāgato puggalo “tevijjo”. </span><br><p id=pp2.1:21.1><span class=root>Katamo ca puggalo chaḷabhiñño? </span><br><p id=pp2.1:21.2><span class=root>Chahi abhiññāhi samannāgato puggalo “chaḷabhiñño”. </span><br><p id=pp2.1:22.1><span class=root>Katamo ca puggalo sammāsambuddho? </span><br><p id=pp2.1:22.2><span class=root>Idhekacco puggalo pubbe ananussutesu dhammesu sāmaṁ saccāni abhisambujjhati; </span><br><p id=pp2.1:22.3><span class=root>tattha ca sabbaññutaṁ pāpuṇāti, balesu ca vasībhāvaṁ—</span><br><p id=pp2.1:22.4><span class=root>ayaṁ vuccati puggalo “sammāsambuddho”. </span><br><p id=pp2.1:23.1><span class=root>Katamo ca puggalo paccekasambuddho? </span><br><p id=pp2.1:23.2><span class=root>Idhekacco puggalo pubbe ananussutesu dhammesu sāmaṁ saccāni abhisambujjhati; </span><br><p id=pp2.1:23.3><span class=root>na ca tattha sabbaññutaṁ pāpuṇāti, na ca balesu vasībhāvaṁ—</span><br><p id=pp2.1:23.4><span class=root>ayaṁ vuccati puggalo “paccekasambuddho”. </span><br><p id=pp2.1:24.1><span class=root>Katamo ca puggalo ubhatobhāgavimutto? </span><br><p id=pp2.1:24.2><span class=root>Idhekacco puggalo aṭṭha vimokkhe kāyena phusitvā viharati; </span><br><p id=pp2.1:24.3><span class=root>paññāya cassa disvā āsavā parikkhīṇā honti—</span><br><p id=pp2.1:24.4><span class=root>ayaṁ vuccati puggalo “ubhatobhāgavimutto”. </span><br><p id=pp2.1:25.1><span class=root>Katamo ca puggalo paññāvimutto? </span><br><p id=pp2.1:25.2><span class=root>Idhekacco puggalo na heva kho aṭṭha vimokkhe kāyena phusitvā viharati; </span><br><p id=pp2.1:25.3><span class=root>paññāya cassa disvā āsavā parikkhīṇā honti. </span><br><p id=pp2.1:25.4><span class=root>Ayaṁ vuccati puggalo “paññāvimutto”. </span><br><p id=pp2.1:26.1><span class=root>Katamo ca puggalo kāyasakkhī? </span><br><p id=pp2.1:26.2><span class=root>Idhekacco puggalo aṭṭha vimokkhe kāyena phusitvā viharati; </span><br><p id=pp2.1:26.3><span class=root>paññāya cassa disvā ekacce āsavā parikkhīṇā honti. </span><br><p id=pp2.1:26.4><span class=root>Ayaṁ vuccati puggalo “kāyasakkhī”. </span><br><p id=pp2.1:27.1><span class=root>Katamo ca puggalo diṭṭhippatto? </span><br><p id=pp2.1:27.2><span class=root>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. </span><br><p id=pp2.1:27.3><span class=root>Tathāgatappaveditā cassa dhammā paññāya vodiṭṭhā honti vocaritā. </span><br><p id=pp2.1:27.4><span class=root>Paññāya cassa disvā ekacce āsavā parikkhīṇā honti—</span><br><p id=pp2.1:27.5><span class=root>ayaṁ vuccati puggalo “diṭṭhippatto”. </span><br><p id=pp2.1:28.1><span class=root>Katamo ca puggalo saddhāvimutto? </span><br><p id=pp2.1:28.2><span class=root>Idhekacco puggalo “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. </span><br><p id=pp2.1:28.3><span class=root>Tathāgatappaveditā cassa dhammā paññāya vodiṭṭhā honti vocaritā. </span><br><p id=pp2.1:28.4><span class=root>Paññāya cassa disvā ekacce āsavā parikkhīṇā honti, no ca kho yathā diṭṭhippattassa—</span><br><p id=pp2.1:28.5><span class=root>ayaṁ vuccati puggalo “saddhāvimutto”. </span><br><p id=pp2.1:29.1><span class=root>Katamo ca puggalo dhammānusārī? </span><br><p id=pp2.1:29.2><span class=root>Yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti, paññāvāhiṁ paññāpubbaṅgamaṁ ariyamaggaṁ bhāveti—</span><br><p id=pp2.1:29.3><span class=root>ayaṁ vuccati puggalo “dhammānusārī”. </span><br><p id=pp2.1:29.4><span class=root>Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto. </span><br><p id=pp2.1:30.1><span class=root>Katamo ca puggalo saddhānusārī? </span><br><p id=pp2.1:30.2><span class=root>Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti, saddhāvāhiṁ saddhāpubbaṅgamaṁ ariyamaggaṁ bhāveti—</span><br><p id=pp2.1:30.3><span class=root>ayaṁ vuccati puggalo “saddhānusārī”. </span><br><p id=pp2.1:30.4><span class=root>Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto. </span><br><p id=pp2.1:31.1><span class=root>Katamo ca puggalo sattakkhattuparamo? </span><br><p id=pp2.1:31.2><span class=root>Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano. </span><br><p id=pp2.1:31.3><span class=root>So sattakkhattuṁ deve ca mānuse ca sandhāvitvā saṁsaritvā dukkhassantaṁ karoti—</span><br><p id=pp2.1:31.4><span class=root>ayaṁ vuccati puggalo “sattakkhattuparamo”. </span><br><p id=pp2.1:32.1><span class=root>Katamo ca puggalo kolaṅkolo? </span><br><p id=pp2.1:32.2><span class=root>Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano. </span><br><p id=pp2.1:32.3><span class=root>So dve vā tīṇi vā kulāni sandhāvitvā saṁsaritvā dukkhassantaṁ karoti—</span><br><p id=pp2.1:32.4><span class=root>ayaṁ vuccati puggalo “kolaṅkolo”. </span><br><p id=pp2.1:33.1><span class=root>Katamo ca puggalo ekabījī? </span><br><p id=pp2.1:33.2><span class=root>Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano. </span><br><p id=pp2.1:33.3><span class=root>So ekaṁyeva mānusakaṁ bhavaṁ nibbattetvā dukkhassantaṁ karoti—</span><br><p id=pp2.1:33.4><span class=root>ayaṁ vuccati puggalo “ekabījī”. </span><br><p id=pp2.1:34.1><span class=root>Katamo ca puggalo sakadāgāmī? </span><br><p id=pp2.1:34.2><span class=root>Idhekacco puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti—</span><br><p id=pp2.1:34.3><span class=root>ayaṁ vuccati puggalo “sakadāgāmī”. </span><br><p id=pp2.1:35.1><span class=root>Katamo ca puggalo anāgāmī? </span><br><p id=pp2.1:35.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā—</span><br><p id=pp2.1:35.3><span class=root>ayaṁ vuccati puggalo “anāgāmī”. </span><br><p id=pp2.1:36.1><span class=root>Katamo ca puggalo antarāparinibbāyī? </span><br><p id=pp2.1:36.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā. </span><br><p id=pp2.1:36.3><span class=root>So upapannaṁ vā samanantarā appattaṁ vā vemajjhaṁ āyuppamāṇaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br><p id=pp2.1:36.4><span class=root>ayaṁ vuccati puggalo “antarāparinibbāyī”. </span><br><p id=pp2.1:37.1><span class=root>Katamo ca puggalo upahaccaparinibbāyī? </span><br><p id=pp2.1:37.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā. </span><br><p id=pp2.1:37.3><span class=root>So atikkamitvā vemajjhaṁ āyuppamāṇaṁ upahacca vā kālakiriyaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br><p id=pp2.1:37.4><span class=root>ayaṁ vuccati puggalo “upahaccaparinibbāyī”. </span><br><p id=pp2.1:38.1><span class=root>Katamo ca puggalo asaṅkhāraparinibbāyī? </span><br><p id=pp2.1:38.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā. </span><br><p id=pp2.1:38.3><span class=root>So asaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br><p id=pp2.1:38.4><span class=root>ayaṁ vuccati puggalo “asaṅkhāraparinibbāyī”. </span><br><p id=pp2.1:39.1><span class=root>Katamo ca puggalo sasaṅkhāraparinibbāyī? </span><br><p id=pp2.1:39.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā. </span><br><p id=pp2.1:39.3><span class=root>So sasaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br><p id=pp2.1:39.4><span class=root>ayaṁ vuccati puggalo “sasaṅkhāraparinibbāyī”. </span><br><p id=pp2.1:40.1><span class=root>Katamo ca puggalo uddhaṁsoto akaniṭṭhagāmī? </span><br><p id=pp2.1:40.2><span class=root>Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā. </span><br><p id=pp2.1:40.3><span class=root>So avihā cuto atappaṁ gacchati, atappā cuto sudassaṁ gacchati, sudassā cuto sudassiṁ gacchati, sudassiyā cuto akaniṭṭhaṁ gacchati; </span><br><p id=pp2.1:40.4><span class=root>akaniṭṭhe ariyamaggaṁ sañjaneti upariṭṭhimānaṁ saṁyojanānaṁ pahānāya—</span><br><p id=pp2.1:40.5><span class=root>ayaṁ vuccati puggalo “uddhaṁsoto akaniṭṭhagāmī”. </span><br><p id=pp2.1:41.1><span class=root>Katamo ca puggalo sotāpanno sotāpattiphalasacchikiriyāya paṭipanno? </span><br><p id=pp2.1:41.2><span class=root>Tiṇṇaṁ saṁyojanānaṁ pahānāya paṭipanno puggalo sotāpattiphalasacchikiriyāya paṭipanno. </span><br><p id=pp2.1:41.3><span class=root>Yassa puggalassa tīṇi saṁyojanāni pahīnāni—</span><br><p id=pp2.1:41.4><span class=root>ayaṁ vuccati puggalo “sotāpanno”. </span><br><p id=pp2.1:42.1><span class=root>Kāmarāgabyāpādānaṁ tanubhāvāya paṭipanno puggalo sakadāgāmiphalasacchikiriyāya paṭipanno. </span><br><p id=pp2.1:42.2><span class=root>Yassa puggalassa kāmarāgabyāpādā tanubhūtā—</span><br><p id=pp2.1:42.3><span class=root>ayaṁ vuccati puggalo “sakadāgāmī”. </span><br><p id=pp2.1:43.1><span class=root>Kāmarāgabyāpādānaṁ anavasesappahānāya paṭipanno puggalo anāgāmiphalasacchikiriyāya paṭipanno. </span><br><p id=pp2.1:43.2><span class=root>Yassa puggalassa kāmarāgabyāpādā anavasesā pahīnā—</span><br><p id=pp2.1:43.3><span class=root>ayaṁ vuccati puggalo “anāgāmī”. </span><br><p id=pp2.1:44.1><span class=root>Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno. </span><br><p id=pp2.1:44.2><span class=root>Yassa puggalassa rūparāgo arūparāgo māno uddhaccaṁ avijjā anavasesā pahīnā—</span><br><p id=pp2.1:44.3><span class=root>ayaṁ vuccati puggalo “arahā”. </span><br><p id=pp2.1:45.1><span class=root>Ekakaniddeso. </span><br></main><footer class="container footer"><small><a href=/about/>Contact info</a></small></footer>