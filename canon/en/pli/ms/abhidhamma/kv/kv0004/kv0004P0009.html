<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0004.html> Mahāpaṇṇāsaka Catutthavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0004/kv0004P0008.html>Previous</a><a href=/canon/en/pli/ms/abhidhamma/kv/kv0004/kv0004P0010.html>Next</a></div><p id=kv4.9:0.1><span class=root>Kathāvatthu </span><br><p id=kv4.9:0.2><span class=root>Mahāpaṇṇāsaka </span><br><p id=kv4.9:0.3><span class=root>Catutthavagga </span><br><p id=kv4.9:0.4><span class="root big-bold">Aparāpisamannāgatakathā </span><br><p id=kv4.9:1.1><span class=root>Arahattasacchikiriyāya paṭipanno puggalo tīhi phalehi samannāgatoti? </span><br><p id=kv4.9:1.2><span class=root>Āmantā. </span><br><p id=kv4.9:1.3><span class=root>Arahattasacchikiriyāya paṭipanno puggalo catūhi phassehi catūhi vedanāhi catūhi saññāhi catūhi cetanāhi catūhi cittehi catūhi saddhāhi catūhi vīriyehi catūhi satīhi catūhi samādhīhi catūhi paññāhi samannāgatoti? </span><br><p id=kv4.9:1.4><span class=root>Na hevaṁ vattabbe …pe…. </span><br><p id=kv4.9:2.1><span class=root>Anāgāmiphalasacchikiriyāya paṭipanno puggalo dvīhi phalehi samannāgatoti? </span><br><p id=kv4.9:2.2><span class=root>Āmantā. </span><br><p id=kv4.9:2.3><span class=root>Anāgāmiphalasacchikiriyāya paṭipanno puggalo tīhi phassehi tīhi vedanāhi …pe… </span><br><p id=kv4.9:2.4><span class=root>tīhi paññāhi samannāgatoti? </span><br><p id=kv4.9:2.5><span class=root>Na hevaṁ vattabbe …pe…. </span><br><p id=kv4.9:3.1><span class=root>Sakadāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:3.2><span class=root>Āmantā. </span><br><p id=kv4.9:3.3><span class=root>Sakadāgāmiphalasacchikiriyāya paṭipanno puggalo dvīhi phassehi dvīhi vedanāhi …pe… </span><br><p id=kv4.9:3.4><span class=root>dvīhi paññāhi samannāgatoti? </span><br><p id=kv4.9:3.5><span class=root>Na hevaṁ vattabbe …pe…. </span><br><p id=kv4.9:4.1><span class=root>Arahattasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:4.2><span class=root>Āmantā. </span><br><p id=kv4.9:4.3><span class=root>Arahattasacchikiriyāya paṭipanno puggalo sotāpanno sattakkhattuparamo, kolaṅkolo, ekabījīti? </span><br><p id=kv4.9:4.4><span class=root>Na hevaṁ vattabbe …pe…. </span><br><p id=kv4.9:5.1><span class=root>Arahattasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:5.2><span class=root>Āmantā. </span><br><p id=kv4.9:5.3><span class=root>Arahattasacchikiriyāya paṭipanno puggalo sakadāgāmīti? </span><br><p id=kv4.9:5.4><span class=root>Na hevaṁ vattabbe …pe…. </span><br><p id=kv4.9:6.1><span class=root>Arahattasacchikiriyāya paṭipanno puggalo anāgāmiphalena samannāgatoti? </span><br><p id=kv4.9:6.2><span class=root>Āmantā. </span><br><p id=kv4.9:6.3><span class=root>Arahattasacchikiriyāya paṭipanno puggalo anāgāmī antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṁsoto akaniṭṭhagāmīti? </span><br><p id=kv4.9:6.4><span class=root>Na hevaṁ vattabbe …pe…. </span><br><p id=kv4.9:7.1><span class=root>Anāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:7.2><span class=root>Āmantā. </span><br><p id=kv4.9:7.3><span class=root>Anāgāmiphalasacchikiriyāya paṭipanno puggalo sotāpanno sattakkhattuparamo, kolaṅkolo, ekabījīti? </span><br><p id=kv4.9:7.4><span class=root>Na hevaṁ vattabbe …pe…. </span><br><p id=kv4.9:8.1><span class=root>Anāgāmiphalasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:8.2><span class=root>Āmantā. </span><br><p id=kv4.9:8.3><span class=root>Anāgāmiphalasacchikiriyāya paṭipanno puggalo sakadāgāmīti? </span><br><p id=kv4.9:8.4><span class=root>Na hevaṁ vattabbe …pe…. </span><br><p id=kv4.9:9.1><span class=root>Sakadāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:9.2><span class=root>Āmantā. </span><br><p id=kv4.9:9.3><span class=root>Sakadāgāmiphalasacchikiriyāya paṭipanno puggalo sotāpanno sattakkhattuparamo, kolaṅkolo, ekabījīti? </span><br><p id=kv4.9:9.4><span class=root>Na hevaṁ vattabbe …pe…. </span><br><p id=kv4.9:10.1><span class=root>Sotāpattiphalena samannāgato “sotāpanno”ti vattabboti? </span><br><p id=kv4.9:10.2><span class=root>Āmantā. </span><br><p id=kv4.9:10.3><span class=root>Arahattasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:10.4><span class=root>Āmantā. </span><br><p id=kv4.9:10.5><span class=root>Sveva arahattasacchikiriyāya paṭipanno puggalo, so sotāpannoti? </span><br><p id=kv4.9:10.6><span class=root>Na hevaṁ vattabbe …pe…. </span><br><p id=kv4.9:11.1><span class=root>Sakadāgāmiphalena samannāgato “sakadāgāmī”ti vattabboti? </span><br><p id=kv4.9:11.2><span class=root>Āmantā. </span><br><p id=kv4.9:11.3><span class=root>Arahattasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:11.4><span class=root>Āmantā. </span><br><p id=kv4.9:11.5><span class=root>Sveva arahattasacchikiriyāya paṭipanno puggalo, so sakadāgāmīti? </span><br><p id=kv4.9:11.6><span class=root>Na hevaṁ vattabbe …pe…. </span><br><p id=kv4.9:12.1><span class=root>Anāgāmiphalena samannāgato “anāgāmī”ti vattabboti? </span><br><p id=kv4.9:12.2><span class=root>Āmantā. </span><br><p id=kv4.9:12.3><span class=root>Arahattasacchikiriyāya paṭipanno puggalo anāgāmiphalena samannāgatoti? </span><br><p id=kv4.9:12.4><span class=root>Āmantā. </span><br><p id=kv4.9:12.5><span class=root>Sveva arahattasacchikiriyāya paṭipanno puggalo, so anāgāmīti? </span><br><p id=kv4.9:12.6><span class=root>Na hevaṁ vattabbe …pe…. </span><br><p id=kv4.9:13.1><span class=root>Sotāpattiphalena samannāgato “sotāpanno”ti vattabboti? </span><br><p id=kv4.9:13.2><span class=root>Āmantā. </span><br><p id=kv4.9:13.3><span class=root>Anāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:13.4><span class=root>Āmantā. </span><br><p id=kv4.9:13.5><span class=root>Sveva anāgāmiphalasacchikiriyāya paṭipanno puggalo, so sotāpannoti? </span><br><p id=kv4.9:13.6><span class=root>Na hevaṁ vattabbe …pe…. </span><br><p id=kv4.9:14.1><span class=root>Sakadāgāmiphalena samannāgato “sakadāgāmī”ti vattabboti? </span><br><p id=kv4.9:14.2><span class=root>Āmantā. </span><br><p id=kv4.9:14.3><span class=root>Anāgāmiphalasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:14.4><span class=root>Āmantā. </span><br><p id=kv4.9:14.5><span class=root>Sveva anāgāmiphalasacchikiriyāya paṭipanno puggalo, so sakadāgāmīti? </span><br><p id=kv4.9:14.6><span class=root>Na hevaṁ vattabbe …pe…. </span><br><p id=kv4.9:15.1><span class=root>Sotāpattiphalena samannāgato “sotāpannoti” vattabboti? </span><br><p id=kv4.9:15.2><span class=root>Āmantā. </span><br><p id=kv4.9:15.3><span class=root>Sakadāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:15.4><span class=root>Āmantā. </span><br><p id=kv4.9:15.5><span class=root>Sveva sakadāgāmiphalasacchikiriyāya paṭipanno puggalo, so sotāpannoti? </span><br><p id=kv4.9:15.6><span class=root>Na hevaṁ vattabbe …pe…. </span><br><p id=kv4.9:16.1><span class=root>Arahattasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:16.2><span class=root>Āmantā. </span><br><p id=kv4.9:16.3><span class=root>Nanu arahattasacchikiriyāya paṭipanno puggalo sotāpattiphalaṁ vītivattoti? </span><br><p id=kv4.9:16.4><span class=root>Āmantā. </span><br><p id=kv4.9:16.5><span class=root>Hañci arahattasacchikiriyāya paṭipanno puggalo sotāpattiphalaṁ vītivatto, no ca vata re vattabbe—</span><br><p id=kv4.9:16.6><span class=root>“arahattasacchikiriyāya paṭipanno puggalo sotāpattiphalena samannāgato”ti. </span><br><p id=kv4.9:17.1><span class=root>Arahattasacchikiriyāya paṭipanno puggalo sotāpattiphalaṁ vītivatto, tena samannāgatoti? </span><br><p id=kv4.9:17.2><span class=root>Āmantā. </span><br><p id=kv4.9:17.3><span class=root>Arahattasacchikiriyāya paṭipanno puggalo sotāpattimaggaṁ vītivatto, sakkāyadiṭṭhiṁ vicikicchaṁ sīlabbataparāmāsaṁ apāyagamanīyaṁ rāgaṁ apāyagamanīyaṁ dosaṁ apāyagamanīyaṁ mohaṁ vītivatto, tena samannāgatoti? </span><br><p id=kv4.9:17.4><span class=root>Na hevaṁ vattabbe …pe…. </span><br><p id=kv4.9:18.1><span class=root>Arahattasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:18.2><span class=root>Āmantā. </span><br><p id=kv4.9:18.3><span class=root>Nanu arahattasacchikiriyāya paṭipanno puggalo sakadāgāmiphalaṁ vītivattoti? </span><br><p id=kv4.9:18.4><span class=root>Āmantā. </span><br><p id=kv4.9:18.5><span class=root>Hañci arahattasacchikiriyāya paṭipanno puggalo sakadāgāmiphalaṁ vītivatto, no ca vata re vattabbe—</span><br><p id=kv4.9:18.6><span class=root>“arahattasacchikiriyāya paṭipanno puggalo sakadāgāmiphalena samannāgato”ti. </span><br><p id=kv4.9:19.1><span class=root>Arahattasacchikiriyāya paṭipanno puggalo sakadāgāmiphalaṁ vītivatto, tena samannāgatoti? </span><br><p id=kv4.9:19.2><span class=root>Āmantā. </span><br><p id=kv4.9:19.3><span class=root>Arahattasacchikiriyāya paṭipanno puggalo sakadāgāmimaggaṁ vītivatto, oḷārikaṁ kāmarāgaṁ oḷārikaṁ byāpādaṁ vītivatto, tena samannāgatoti? </span><br><p id=kv4.9:19.4><span class=root>Na hevaṁ vattabbe …pe…. </span><br><p id=kv4.9:20.1><span class=root>Arahattasacchikiriyāya paṭipanno puggalo anāgāmiphalena samannāgatoti? </span><br><p id=kv4.9:20.2><span class=root>Āmantā. </span><br><p id=kv4.9:20.3><span class=root>Nanu arahattasacchikiriyāya paṭipanno puggalo anāgāmiphalaṁ vītivattoti? </span><br><p id=kv4.9:20.4><span class=root>Āmantā. </span><br><p id=kv4.9:20.5><span class=root>Hañci arahattasacchikiriyāya paṭipanno puggalo anāgāmiphalaṁ vītivatto, no ca vata re vattabbe—</span><br><p id=kv4.9:20.6><span class=root>“arahattasacchikiriyāya paṭipanno puggalo anāgāmiphalena samannāgato”ti. </span><br><p id=kv4.9:21.1><span class=root>Arahattasacchikiriyāya paṭipanno puggalo anāgāmiphalaṁ vītivatto, tena samannāgatoti? </span><br><p id=kv4.9:21.2><span class=root>Āmantā. </span><br><p id=kv4.9:21.3><span class=root>Arahattasacchikiriyāya paṭipanno puggalo anāgāmimaggaṁ vītivatto, aṇusahagataṁ kāmarāgaṁ aṇusahagataṁ byāpādaṁ vītivatto, tena samannāgatoti? </span><br><p id=kv4.9:21.4><span class=root>Na hevaṁ vattabbe …pe…. </span><br><p id=kv4.9:22.1><span class=root>Anāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:22.2><span class=root>Āmantā. </span><br><p id=kv4.9:22.3><span class=root>Nanu anāgāmiphalasacchikiriyāya paṭipanno puggalo sotāpattiphalaṁ vītivattoti? </span><br><p id=kv4.9:22.4><span class=root>Āmantā. </span><br><p id=kv4.9:22.5><span class=root>Hañci anāgāmiphalasacchikiriyāya paṭipanno puggalo sotāpattiphalaṁ vītivatto, no ca vata re vattabbe—</span><br><p id=kv4.9:22.6><span class=root>“anāgāmiphalasacchikiriyāya paṭipanno puggalo sotāpattiphalena samannāgato”ti. </span><br><p id=kv4.9:23.1><span class=root>Anāgāmiphalasacchikiriyāya paṭipanno puggalo sotāpattiphalaṁ vītivatto, tena samannāgatoti? </span><br><p id=kv4.9:23.2><span class=root>Āmantā. </span><br><p id=kv4.9:23.3><span class=root>Anāgāmiphalasacchikiriyāya paṭipanno puggalo sotāpattimaggaṁ vītivatto, sakkāyadiṭṭhiṁ …pe… </span><br><p id=kv4.9:23.4><span class=root>apāyagamanīyaṁ mohaṁ vītivatto, tena samannāgatoti? </span><br><p id=kv4.9:23.5><span class=root>Na hevaṁ vattabbe …pe…. </span><br><p id=kv4.9:24.1><span class=root>Anāgāmiphalasacchikiriyāya paṭipanno puggalo sakadāgāmiphalena samannāgatoti? </span><br><p id=kv4.9:24.2><span class=root>Āmantā. </span><br><p id=kv4.9:24.3><span class=root>Nanu anāgāmiphalasacchikiriyāya paṭipanno puggalo sakadāgāmiphalaṁ vītivattoti? </span><br><p id=kv4.9:24.4><span class=root>Āmantā. </span><br><p id=kv4.9:24.5><span class=root>Hañci anāgāmiphalasacchikiriyāya paṭipanno puggalo sakadāgāmiphalaṁ vītivatto, no ca vata re vattabbe—</span><br><p id=kv4.9:24.6><span class=root>“anāgāmiphalasacchikiriyāya paṭipanno puggalo sakadāgāmiphalena samannāgato”ti. </span><br><p id=kv4.9:25.1><span class=root>Anāgāmiphalasacchikiriyāya paṭipanno puggalo sakadāgāmiphalaṁ vītivatto, tena samannāgatoti? </span><br><p id=kv4.9:25.2><span class=root>Āmantā. </span><br><p id=kv4.9:25.3><span class=root>Anāgāmiphalasacchikiriyāya paṭipanno puggalo sakadāgāmimaggaṁ vītivatto, oḷārikaṁ kāmarāgaṁ oḷārikaṁ byāpādaṁ vītivatto, tena samannāgatoti? </span><br><p id=kv4.9:25.4><span class=root>Na hevaṁ vattabbe …pe…. </span><br><p id=kv4.9:26.1><span class=root>Sakadāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:26.2><span class=root>Āmantā. </span><br><p id=kv4.9:26.3><span class=root>Nanu sakadāgāmiphalasacchikiriyāya paṭipanno puggalo sotāpattiphalaṁ vītivattoti? </span><br><p id=kv4.9:26.4><span class=root>Āmantā. </span><br><p id=kv4.9:26.5><span class=root>Hañci sakadāgāmiphalasacchikiriyāya paṭipanno puggalo sotāpattiphalaṁ vītivatto, no ca vata re vattabbe—</span><br><p id=kv4.9:26.6><span class=root>“sakadāgāmiphalasacchikiriyāya paṭipanno puggalo sotāpattiphalena samannāgato”ti. </span><br><p id=kv4.9:27.1><span class=root>Sakadāgāmiphalasacchikiriyāya paṭipanno puggalo sotāpattiphalaṁ vītivatto, tena samannāgatoti? </span><br><p id=kv4.9:27.2><span class=root>Āmantā. </span><br><p id=kv4.9:27.3><span class=root>Sakadāgāmiphalasacchikiriyāya paṭipanno puggalo sotāpattimaggaṁ vītivatto, sakkāyadiṭṭhiṁ …pe… </span><br><p id=kv4.9:27.4><span class=root>apāyagamanīyaṁ mohaṁ vītivatto, tena samannāgatoti? </span><br><p id=kv4.9:27.5><span class=root>Na hevaṁ vattabbe …pe…. </span><br><p id=kv4.9:28.1><span class=root>Na vattabbaṁ—</span><br><p id=kv4.9:28.2><span class=root>“arahattasacchikiriyāya paṭipanno puggalo tīhi phalehi samannāgato”ti? </span><br><p id=kv4.9:28.3><span class=root>Āmantā. </span><br><p id=kv4.9:28.4><span class=root>Nanu arahattasacchikiriyāya paṭipannena puggalena tīṇi phalāni paṭiladdhāni, tehi ca aparihīnoti? </span><br><p id=kv4.9:28.5><span class=root>Āmantā. </span><br><p id=kv4.9:28.6><span class=root>Hañci arahattasacchikiriyāya paṭipannena puggalena tīṇi phalāni paṭiladdhāni tehi ca aparihīno, tena vata re vattabbe—</span><br><p id=kv4.9:28.7><span class=root>“arahattasacchikiriyāya paṭipanno puggalo tīhi phalehi samannāgato”ti. </span><br><p id=kv4.9:29.1><span class=root>Na vattabbaṁ—</span><br><p id=kv4.9:29.2><span class=root>“anāgāmiphalasacchikiriyāya paṭipanno puggalo dvīhi phalehi samannāgato”ti? </span><br><p id=kv4.9:29.3><span class=root>Āmantā. </span><br><p id=kv4.9:29.4><span class=root>Nanu anāgāmiphalasacchikiriyāya paṭipannena puggalena dve phalāni paṭiladdhāni, tehi ca aparihīnoti? </span><br><p id=kv4.9:29.5><span class=root>Āmantā. </span><br><p id=kv4.9:29.6><span class=root>Hañci anāgāmiphalasacchikiriyāya paṭipannena puggalena dve phalāni paṭiladdhāni tehi ca aparihīno, tena vata re vattabbe—</span><br><p id=kv4.9:29.7><span class=root>“anāgāmiphalasacchikiriyāya paṭipanno puggalo dvīhi phalehi samannāgato”ti. </span><br><p id=kv4.9:30.1><span class=root>Na vattabbaṁ—</span><br><p id=kv4.9:30.2><span class=root>“sakadāgāmiphalasacchikiriyāya paṭipanno puggalo sotāpattiphalena samannāgato”ti? </span><br><p id=kv4.9:30.3><span class=root>Āmantā. </span><br><p id=kv4.9:30.4><span class=root>Nanu sakadāgāmiphalasacchikiriyāya paṭipannena puggalena sotāpattiphalaṁ paṭiladdhaṁ, tena ca aparihīnoti? </span><br><p id=kv4.9:30.5><span class=root>Āmantā. </span><br><p id=kv4.9:30.6><span class=root>Hañci sakadāgāmiphalasacchikiriyāya paṭipannena puggalena sotāpattiphalaṁ paṭiladdhaṁ tena ca aparihīno, tena vata re vattabbe—</span><br><p id=kv4.9:30.7><span class=root>“sakadāgāmiphalasacchikiriyāya paṭipanno puggalo sotāpattiphalena samannāgato”ti. </span><br><p id=kv4.9:31.1><span class=root>Arahattasacchikiriyāya paṭipannena puggalena tīṇi phalāni paṭiladdhāni tehi ca aparihīnoti, arahattasacchikiriyāya paṭipanno puggalo tīhi phalehi samannāgatoti? </span><br><p id=kv4.9:31.2><span class=root>Āmantā. </span><br><p id=kv4.9:31.3><span class=root>Arahattasacchikiriyāya paṭipannena puggalena cattāro maggā paṭiladdhā tehi ca aparihīnoti, arahattasacchikiriyāya paṭipanno puggalo catūhi maggehi samannāgatoti? </span><br><p id=kv4.9:31.4><span class=root>Na hevaṁ vattabbe …pe…. </span><br><p id=kv4.9:32.1><span class=root>Anāgāmiphalasacchikiriyāya paṭipannena puggalena dve phalāni paṭiladdhāni tehi ca aparihīnoti, anāgāmiphalasacchikiriyāya paṭipanno puggalo dvīhi phalehi samannāgatoti? </span><br><p id=kv4.9:32.2><span class=root>Āmantā. </span><br><p id=kv4.9:32.3><span class=root>Anāgāmiphalasacchikiriyāya paṭipannena puggalena tayo maggā paṭiladdhā tehi ca aparihīnoti, anāgāmiphalasacchikiriyāya paṭipanno puggalo tīhi maggehi samannāgatoti? </span><br><p id=kv4.9:32.4><span class=root>Na hevaṁ vattabbe …pe…. </span><br><p id=kv4.9:33.1><span class=root>Sakadāgāmiphalasacchikiriyāya paṭipannena puggalena sotāpattiphalaṁ paṭiladdhaṁ tena ca aparihīnoti, sakadāgāmiphalasacchikiriyāya paṭipanno puggalo sotāpattiphalena samannāgatoti? </span><br><p id=kv4.9:33.2><span class=root>Āmantā. </span><br><p id=kv4.9:33.3><span class=root>Sakadāgāmiphalasacchikiriyāya paṭipannena puggalena dve maggā paṭiladdhā tehi ca aparihīnoti, sakadāgāmiphalasacchikiriyāya paṭipanno puggalo dvīhi maggehi samannāgatoti? </span><br><p id=kv4.9:33.4><span class=root>Na hevaṁ vattabbe …pe…. </span><br><p id=kv4.9:33.5><span class=root>Aparāpi samannāgatakathā niṭṭhitā. </span><br></main><footer class="container footer"><small><a href=/about/>Contact info</a></small></footer>