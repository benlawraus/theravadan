<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0004.html> Mahāpaṇṇāsaka Catutthavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0004/kv0004P0007.html>Previous</a><a href=/canon/en/pli/ms/abhidhamma/kv/kv0004/kv0004P0009.html>Next</a></div><p id=kv4.8:0.1><span class=root>Kathāvatthu </span><br><p id=kv4.8:0.2><span class=root>Mahāpaṇṇāsaka </span><br><p id=kv4.8:0.3><span class=root>Catutthavagga </span><br><p id=kv4.8:0.4><span class="root big-bold">Niyāmokkantikathā </span><br><p id=kv4.8:1.1><span class=root>Bodhisatto kassapassa bhagavato pāvacane okkantaniyāmo caritabrahmacariyoti? </span><br><p id=kv4.8:1.2><span class=root>Āmantā. </span><br><p id=kv4.8:1.3><span class=root>Bodhisatto kassapassa bhagavato sāvakoti? </span><br><p id=kv4.8:1.4><span class=root>Na hevaṁ vattabbe …pe…. </span><br><p id=kv4.8:2.1><span class=root>Bodhisatto kassapassa bhagavato sāvakoti? </span><br><p id=kv4.8:2.2><span class=root>Āmantā. </span><br><p id=kv4.8:2.3><span class=root>Sāvako hutvā buddho hotīti? </span><br><p id=kv4.8:2.4><span class=root>Na hevaṁ vattabbe …pe…. </span><br><p id=kv4.8:3.1><span class=root>Sāvako hutvā buddho hotīti? </span><br><p id=kv4.8:3.2><span class=root>Āmantā. </span><br><p id=kv4.8:3.3><span class=root>Anussaviyoti? </span><br><p id=kv4.8:3.4><span class=root>Na hevaṁ vattabbe …pe…. </span><br><p id=kv4.8:4.1><span class=root>Anussaviyoti? </span><br><p id=kv4.8:4.2><span class=root>Āmantā. </span><br><p id=kv4.8:4.3><span class=root>Nanu bhagavā sayambhūti? </span><br><p id=kv4.8:4.4><span class=root>Āmantā. </span><br><p id=kv4.8:4.5><span class=root>Hañci bhagavā sayambhū, no ca vata re vattabbe—</span><br><p id=kv4.8:4.6><span class=root>“anussaviyo”ti. </span><br><p id=kv4.8:5.1><span class=root>Bodhisatto kassapassa bhagavato pāvacane okkantaniyāmo caritabrahmacariyoti? </span><br><p id=kv4.8:5.2><span class=root>Āmantā. </span><br><p id=kv4.8:5.3><span class=root>Bhagavatā bodhiyā mūle tīṇeva sāmaññaphalāni abhisambuddhānīti? </span><br><p id=kv4.8:5.4><span class=root>Na hevaṁ vattabbe …pe…. </span><br><p id=kv4.8:6.1><span class=root>Nanu bhagavatā bodhiyā mūle cattāri sāmaññaphalāni abhisambuddhānīti? </span><br><p id=kv4.8:6.2><span class=root>Āmantā. </span><br><p id=kv4.8:6.3><span class=root>Hañci bhagavatā bodhiyā mūle cattāri sāmaññaphalāni abhisambuddhāni, no ca vata re vattabbe—</span><br><p id=kv4.8:6.4><span class=root>“bodhisatto kassapassa bhagavato pāvacane okkantaniyāmo caritabrahmacariyo”ti. </span><br><p id=kv4.8:7.1><span class=root>Bodhisatto kassapassa bhagavato pāvacane okkantaniyāmo caritabrahmacariyoti? </span><br><p id=kv4.8:7.2><span class=root>Āmantā. </span><br><p id=kv4.8:7.3><span class=root>Bodhisatto dukkarakāriyaṁ akāsīti? </span><br><p id=kv4.8:7.4><span class=root>Āmantā. </span><br><p id=kv4.8:7.5><span class=root>Dassanasampanno puggalo dukkarakāriyaṁ kareyyāti? </span><br><p id=kv4.8:7.6><span class=root>Na hevaṁ vattabbe …pe…. </span><br><p id=kv4.8:8.1><span class=root>Bodhisatto aparantapaṁ akāsi, aññaṁ satthāraṁ uddisīti? </span><br><p id=kv4.8:8.2><span class=root>Āmantā. </span><br><p id=kv4.8:8.3><span class=root>Dassanasampanno puggalo aññaṁ satthāraṁ uddiseyyāti? </span><br><p id=kv4.8:8.4><span class=root>Na hevaṁ vattabbe …pe…. </span><br><p id=kv4.8:9.1><span class=root>Āyasmā ānando bhagavato pāvacane okkantaniyāmo caritabrahmacariyo, āyasmā ānando bhagavato sāvakoti? </span><br><p id=kv4.8:9.2><span class=root>Āmantā. </span><br><p id=kv4.8:9.3><span class=root>Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? </span><br><p id=kv4.8:9.4><span class=root>Na hevaṁ vattabbe …pe…. </span><br><p id=kv4.8:10.1><span class=root>Citto gahapati hatthako āḷavako bhagavato pāvacane okkantaniyāmo caritabrahmacariyo, citto gahapati hatthako āḷavako bhagavato sāvakoti? </span><br><p id=kv4.8:10.2><span class=root>Āmantā. </span><br><p id=kv4.8:10.3><span class=root>Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? </span><br><p id=kv4.8:10.4><span class=root>Na hevaṁ vattabbe …pe…. </span><br><p id=kv4.8:11.1><span class=root>Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? </span><br><p id=kv4.8:11.2><span class=root>Āmantā. </span><br><p id=kv4.8:11.3><span class=root>Āyasmā ānando bhagavato pāvacane okkantaniyāmo caritabrahmacariyo, na ca bhagavato sāvakoti? </span><br><p id=kv4.8:11.4><span class=root>Na hevaṁ vattabbe …pe…. </span><br><p id=kv4.8:12.1><span class=root>Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? </span><br><p id=kv4.8:12.2><span class=root>Āmantā. </span><br><p id=kv4.8:12.3><span class=root>Citto gahapati hatthako āḷavako bhagavato pāvacane okkantaniyāmo caritabrahmacariyo, na ca bhagavato sāvakoti? </span><br><p id=kv4.8:12.4><span class=root>Na hevaṁ vattabbe …pe…. </span><br><p id=kv4.8:13.1><span class=root>Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? </span><br><p id=kv4.8:13.2><span class=root>Āmantā. </span><br><p id=kv4.8:13.3><span class=root>Sāvako jātiṁ vītivatto asāvako hotīti? </span><br><p id=kv4.8:13.4><span class=root>Na hevaṁ vattabbe …pe…. </span><br><p id=kv4.8:14.1><span class=root>Na vattabbaṁ—</span><br><p id=kv4.8:14.2><span class=root>“bodhisatto kassapassa bhagavato pāvacane okkantaniyāmo caritabrahmacariyo”ti? </span><br><p id=kv4.8:14.3><span class=root>Āmantā. </span><br><p id=kv4.8:14.4><span class=root>Nanu vuttaṁ bhagavatā—</span><br><p id=kv4.8:14.5><span class=root>“kassape ahaṁ, ānanda, bhagavati brahmacariyaṁ acariṁ āyatiṁ sambodhāyā”ti. </span><br><p id=kv4.8:14.6><span class=root>Attheva suttantoti? </span><br><p id=kv4.8:14.7><span class=root>Āmantā. </span><br><p id=kv4.8:14.8><span class=root>Tena hi na vattabbaṁ—</span><br><p id=kv4.8:14.9><span class=root>“bodhisatto kassapassa bhagavato pāvacane okkantaniyāmo caritabrahmacariyo”ti. </span><br><p id=kv4.8:15.1><span class=root>Bodhisatto kassapassa bhagavato pāvacane okkantaniyāmo caritabrahmacariyoti? </span><br><p id=kv4.8:15.2><span class=root>Āmantā. </span><br><p id=kv4.8:15.3><span class=root>Nanu vuttaṁ bhagavatā—</span><br><p id=kv4.8:16.1><span class=root>“Sabbābhibhū sabbavidūhamasmi, </span><br><p id=kv4.8:16.2><span class=root>Sabbesu dhammesu anupalitto; </span><br><p id=kv4.8:16.3><span class=root>Sabbañjaho taṇhakkhaye vimutto, </span><br><p id=kv4.8:16.4><span class=root>Sayaṁ abhiññāya kamuddiseyyaṁ. </span><br><p id=kv4.8:17.1><span class=root>Na me ācariyo atthi, </span><br><p id=kv4.8:17.2><span class=root>sadiso me na vijjati; </span><br><p id=kv4.8:17.3><span class=root>Sadevakasmiṁ lokasmiṁ, </span><br><p id=kv4.8:17.4><span class=root>natthi me paṭipuggalo. </span><br><p id=kv4.8:18.1><span class=root>Ahañhi arahā loke, </span><br><p id=kv4.8:18.2><span class=root>ahaṁ satthā anuttaro; </span><br><p id=kv4.8:18.3><span class=root>Ekomhi sammāsambuddho, </span><br><p id=kv4.8:18.4><span class=root>sītibhūtosmi nibbuto. </span><br><p id=kv4.8:19.1><span class=root>Dhammacakkaṁ pavattetuṁ, </span><br><p id=kv4.8:19.2><span class=root>Gacchāmi kāsinaṁ puraṁ; </span><br><p id=kv4.8:19.3><span class=root>Andhībhūtasmiṁ lokasmiṁ, </span><br><p id=kv4.8:19.4><span class=root>Āhañchaṁ amatadundubhin”ti. </span><br><p id=kv4.8:20.1><span class=root>“Yathā kho tvaṁ, āvuso, paṭijānāsi, arahasi anantajino”ti? </span><br><p id=kv4.8:21.1><span class=root>“Mādisā ve jinā honti, </span><br><p id=kv4.8:21.2><span class=root>ye pattā āsavakkhayaṁ; </span><br><p id=kv4.8:21.3><span class=root>Jitā me pāpakā dhammā, </span><br><p id=kv4.8:21.4><span class=root>tasmāhaṁ upaka jino”ti. </span><br><p id=kv4.8:22.1><span class=root>Attheva suttantoti? </span><br><p id=kv4.8:22.2><span class=root>Āmantā. </span><br><p id=kv4.8:22.3><span class=root>Tena hi na vattabbaṁ—</span><br><p id=kv4.8:22.4><span class=root>“bodhisatto kassapassa bhagavato pāvacane okkantaniyāmo caritabrahmacariyo”ti. </span><br><p id=kv4.8:23.1><span class=root>Bodhisatto kassapassa bhagavato pāvacane okkantaniyāmo caritabrahmacariyoti? </span><br><p id=kv4.8:23.2><span class=root>Āmantā. </span><br><p id=kv4.8:23.3><span class=root>Nanu vuttaṁ bhagavatā—</span><br><p id=kv4.8:23.4><span class=root>“‘idaṁ dukkhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span><br><p id=kv4.8:23.5><span class=root>‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave …pe… </span><br><p id=kv4.8:23.6><span class=root>pariññātanti me, bhikkhave, pubbe ananussutesu dhammesu cakkhuṁ udapādi …pe… āloko udapādi. </span><br><p id=kv4.8:23.7><span class=root>‘Idaṁ dukkhasamudayaṁ ariyasaccan’ti me, bhikkhave …pe… </span><br><p id=kv4.8:23.8><span class=root>‘taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave …pe… </span><br><p id=kv4.8:23.9><span class=root>pahīnanti me, bhikkhave …pe… </span><br><p id=kv4.8:23.10><span class=root>‘idaṁ dukkhanirodhaṁ ariyasaccan’ti me, bhikkhave …pe… </span><br><p id=kv4.8:23.11><span class=root>‘taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave …pe… </span><br><p id=kv4.8:23.12><span class=root>sacchikatanti me, bhikkhave …pe… </span><br><p id=kv4.8:23.13><span class=root>‘idaṁ dukkhanirodhagāminī paṭipadā ariyasaccan’ti me, bhikkhave …pe… </span><br><p id=kv4.8:23.14><span class=root>‘taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave …pe… </span><br><p id=kv4.8:23.15><span class=root>bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti. </span><br><p id=kv4.8:23.16><span class=root>Attheva suttantoti? </span><br><p id=kv4.8:23.17><span class=root>Āmantā. </span><br><p id=kv4.8:23.18><span class=root>Tena hi na vattabbaṁ—</span><br><p id=kv4.8:23.19><span class=root>“bodhisatto kassapassa bhagavato pāvacane okkantaniyāmo caritabrahmacariyo”ti. </span><br><p id=kv4.8:23.20><span class=root>Niyāmokkantikathā niṭṭhitā. </span><br></main><footer class="container footer"><small><a href=/about/>Contact info</a></small></footer>