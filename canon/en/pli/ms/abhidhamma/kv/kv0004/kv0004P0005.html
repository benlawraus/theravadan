<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0004.html> Mahāpaṇṇāsaka Catutthavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0004/kv0004P0004.html>Previous</a><a href=/canon/en/pli/ms/abhidhamma/kv/kv0004/kv0004P0006.html>Next</a></div><p id=kv4.5:0.1><span class=root>Kathāvatthu </span><br><p id=kv4.5:0.2><span class=root>Mahāpaṇṇāsaka </span><br><p id=kv4.5:0.3><span class=root>Catutthavagga </span><br><p id=kv4.5:0.4><span class="root big-bold">Upekkhāsamannāgatakathā </span><br><p id=kv4.5:1.1><span class=root>Arahā chahi upekkhāhi samannāgatoti? </span><br><p id=kv4.5:1.2><span class=root>Āmantā. </span><br><p id=kv4.5:1.3><span class=root>Arahā chahi phassehi, chahi vedanāhi, chahi saññāhi …pe… chahi paññāhi samannāgatoti? </span><br><p id=kv4.5:1.4><span class=root>Na hevaṁ vattabbe …pe…. </span><br><p id=kv4.5:2.1><span class=root>Arahā chahi upekkhāhi samannāgatoti? </span><br><p id=kv4.5:2.2><span class=root>Āmantā. </span><br><p id=kv4.5:2.3><span class=root>Arahā cakkhunā rūpaṁ passanto sotena saddaṁ suṇāti, ghānena gandhaṁ ghāyati, jivhāya rasaṁ sāyati, kāyena phoṭṭhabbaṁ phusati, manasā dhammaṁ vijānāti …pe… </span><br><p id=kv4.5:2.4><span class=root>manasā dhammaṁ vijānanto cakkhunā rūpaṁ passati, sotena saddaṁ suṇāti, ghānena gandhaṁ ghāyati, jivhāya rasaṁ sāyati, kāyena phoṭṭhabbaṁ phusatīti? </span><br><p id=kv4.5:2.5><span class=root>Na hevaṁ vattabbe …pe…. </span><br><p id=kv4.5:3.1><span class=root>Arahā chahi upekkhāhi samannāgatoti? </span><br><p id=kv4.5:3.2><span class=root>Āmantā. </span><br><p id=kv4.5:3.3><span class=root>Satataṁ samitaṁ abbokiṇṇaṁ chahi upekkhāhi samannāgato samohito, cha upekkhāyo paccupaṭṭhitāti? </span><br><p id=kv4.5:3.4><span class=root>Na hevaṁ vattabbe …pe…. </span><br><p id=kv4.5:4.1><span class=root>Na vattabbaṁ—</span><br><p id=kv4.5:4.2><span class=root>“arahā chahi upekkhāhi samannāgato”ti? </span><br><p id=kv4.5:4.3><span class=root>Āmantā. </span><br><p id=kv4.5:4.4><span class=root>Nanu arahā chaḷaṅgupekkhoti? </span><br><p id=kv4.5:4.5><span class=root>Āmantā. </span><br><p id=kv4.5:4.6><span class=root>Hañci arahā chaḷaṅgupekkho, tena vata re vattabbe—</span><br><p id=kv4.5:4.7><span class=root>“arahā chahi upekkhāhi samannāgato”ti …pe…. </span><br><p id=kv4.5:4.8><span class=root>Upekkhāsamannāgatakathā niṭṭhitā. </span><br></main><footer class="container footer"><small><a href=/about/>Contact info</a></small></footer>