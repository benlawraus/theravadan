<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0004.html> Mahāpaṇṇāsaka Catutthavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0004.html>Previous</a><a href=/canon/en/pli/ms/abhidhamma/kv/kv0004/kv0004P0002.html>Next</a></div><p id=kv4.1:0.1><span class=root>Kathāvatthu </span><br><p id=kv4.1:0.2><span class=root>Mahāpaṇṇāsaka </span><br><p id=kv4.1:0.3><span class=root>Catutthavagga </span><br><p id=kv4.1:0.4><span class="root big-bold">Gihissaarahātikathā </span><br><p id=kv4.1:1.1><span class=root>Gihi’ssa arahāti? </span><br><p id=kv4.1:1.2><span class=root>Āmantā. </span><br><p id=kv4.1:1.3><span class=root>Atthi arahato gihisaṁyojananti? </span><br><p id=kv4.1:1.4><span class=root>Na hevaṁ vattabbe …pe… </span><br><p id=kv4.1:1.5><span class=root>natthi arahato gihisaṁyojananti? </span><br><p id=kv4.1:1.6><span class=root>Āmantā. </span><br><p id=kv4.1:1.7><span class=root>Hañci natthi arahato gihisaṁyojanaṁ, no ca vata re vattabbe—</span><br><p id=kv4.1:1.8><span class=root>“gihi’ssa arahā”ti. </span><br><p id=kv4.1:2.1><span class=root>Gihi’ssa arahāti? </span><br><p id=kv4.1:2.2><span class=root>Āmantā. </span><br><p id=kv4.1:2.3><span class=root>Nanu arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammanti? </span><br><p id=kv4.1:2.4><span class=root>Āmantā. </span><br><p id=kv4.1:2.5><span class=root>Hañci arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ, no ca vata re vattabbe—</span><br><p id=kv4.1:2.6><span class=root>“gihi’ssa arahā”ti. </span><br><p id=kv4.1:3.1><span class=root>Gihi’ssa arahāti? </span><br><p id=kv4.1:3.2><span class=root>Āmantā. </span><br><p id=kv4.1:3.3><span class=root>Atthi koci gihī gihisaṁyojanaṁ appahāya diṭṭheva dhamme dukkhassantakaroti? </span><br><p id=kv4.1:3.4><span class=root>Natthi. </span><br><p id=kv4.1:3.5><span class=root>Hañci natthi koci gihī gihisaṁyojanaṁ appahāya diṭṭheva dhamme dukkhassantakaro, no ca vata re vattabbe—</span><br><p id=kv4.1:3.6><span class=root>“gihi’ssa arahā”ti. </span><br><p id=kv4.1:4.1><span class=root>Gihi’ssa arahāti? </span><br><p id=kv4.1:4.2><span class=root>Āmantā. </span><br><p id=kv4.1:4.3><span class=root>Nanu vacchagotto paribbājako bhagavantaṁ etadavoca—</span><br><p id=kv4.1:4.4><span class=root>“atthi nu kho, bho gotama, koci gihī gihisaṁyojanaṁ appahāya kāyassa bhedā dukkhassantakaro”ti? </span><br><p id=kv4.1:4.5><span class=root>“Natthi kho, vaccha, koci gihī gihisaṁyojanaṁ appahāya kāyassa bhedā dukkhassantakaro”ti. </span><br><p id=kv4.1:4.6><span class=root>Attheva suttantoti? </span><br><p id=kv4.1:4.7><span class=root>Āmantā. </span><br><p id=kv4.1:4.8><span class=root>Tena hi na vattabbaṁ—</span><br><p id=kv4.1:4.9><span class=root>“gihi’ssa arahā”ti. </span><br><p id=kv4.1:5.1><span class=root>Gihi’ssa arahāti? </span><br><p id=kv4.1:5.2><span class=root>Āmantā. </span><br><p id=kv4.1:5.3><span class=root>Arahā methunaṁ dhammaṁ paṭiseveyya, methunaṁ uppādeyya, puttasambādhasayanaṁ ajjhāvaseyya, kāsikacandanaṁ paccanubhaveyya, mālāgandhavilepanaṁ dhāreyya, jātarūparajataṁ sādiyeyya, ajeḷakaṁ paṭiggaṇheyya, kukkuṭasūkaraṁ paṭiggaṇheyya, hatthigavassavaḷavaṁ paṭiggaṇheyya, tittiravaṭṭakamorakapiñjaraṁ paṭiggaṇheyya, cittavaṇḍavālamoḷiṁ dhāreyya, odātāni vatthāni dīghadasāni dhāreyya, yāvajīvaṁ agāriyabhūto assāti? </span><br><p id=kv4.1:5.4><span class=root>Na hevaṁ vattabbe …pe…. </span><br><p id=kv4.1:6.1><span class=root>Na vattabbaṁ—</span><br><p id=kv4.1:6.2><span class=root>“gihi’ssa arahā”ti? </span><br><p id=kv4.1:6.3><span class=root>Āmantā. </span><br><p id=kv4.1:6.4><span class=root>Nanu yaso kulaputto, uttiyo gahapati, setu māṇavo, gihibyañjanena arahattaṁ pattoti? </span><br><p id=kv4.1:6.5><span class=root>Āmantā. </span><br><p id=kv4.1:6.6><span class=root>Hañci yaso kulaputto, uttiyo gahapati, setu māṇavo, gihibyañjanena arahattaṁ patto, tena vata re vattabbe—</span><br><p id=kv4.1:6.7><span class=root>“gihi’ssa arahā”ti. </span><br><p id=kv4.1:6.8><span class=root>Gihi’ssa arahātikathā niṭṭhitā. </span><br></main><footer class="container footer"><small><a href=/about/>Contact info</a></small></footer>