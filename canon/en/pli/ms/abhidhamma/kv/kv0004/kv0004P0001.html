<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0004.html> Mahāpaṇṇāsaka Catutthavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0004.html>Previous</a><a href=/canon/en/pli/ms/abhidhamma/kv/kv0004/kv0004P0002.html>Next</a></div><p><div class=verse-container id=kv4.1:0.1><span>Kathāvatthu </span></div><p><div class=verse-container id=kv4.1:0.2><span>Mahāpaṇṇāsaka </span></div><p><div class=verse-container id=kv4.1:0.3><span>Catutthavagga </span></div><p><div class=verse-container id=kv4.1:0.4><span class=big-bold>Gihissaarahātikathā </span></div><p><div class=verse-container id=kv4.1:1.1><span>Gihi’ssa arahāti? </span></div><p><div class=verse-container id=kv4.1:1.2><span>Āmantā. </span></div><p><div class=verse-container id=kv4.1:1.3><span>Atthi arahato gihisaṁyojananti? </span></div><p><div class=verse-container id=kv4.1:1.4><span>Na hevaṁ vattabbe …pe… </span></div><p><div class=verse-container id=kv4.1:1.5><span>natthi arahato gihisaṁyojananti? </span></div><p><div class=verse-container id=kv4.1:1.6><span>Āmantā. </span></div><p><div class=verse-container id=kv4.1:1.7><span>Hañci natthi arahato gihisaṁyojanaṁ, no ca vata re vattabbe—</span></div><p><div class=verse-container id=kv4.1:1.8><span>“gihi’ssa arahā”ti. </span></div><p><div class=verse-container id=kv4.1:2.1><span>Gihi’ssa arahāti? </span></div><p><div class=verse-container id=kv4.1:2.2><span>Āmantā. </span></div><p><div class=verse-container id=kv4.1:2.3><span>Nanu arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammanti? </span></div><p><div class=verse-container id=kv4.1:2.4><span>Āmantā. </span></div><p><div class=verse-container id=kv4.1:2.5><span>Hañci arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ, no ca vata re vattabbe—</span></div><p><div class=verse-container id=kv4.1:2.6><span>“gihi’ssa arahā”ti. </span></div><p><div class=verse-container id=kv4.1:3.1><span>Gihi’ssa arahāti? </span></div><p><div class=verse-container id=kv4.1:3.2><span>Āmantā. </span></div><p><div class=verse-container id=kv4.1:3.3><span>Atthi koci gihī gihisaṁyojanaṁ appahāya diṭṭheva dhamme dukkhassantakaroti? </span></div><p><div class=verse-container id=kv4.1:3.4><span>Natthi. </span></div><p><div class=verse-container id=kv4.1:3.5><span>Hañci natthi koci gihī gihisaṁyojanaṁ appahāya diṭṭheva dhamme dukkhassantakaro, no ca vata re vattabbe—</span></div><p><div class=verse-container id=kv4.1:3.6><span>“gihi’ssa arahā”ti. </span></div><p><div class=verse-container id=kv4.1:4.1><span>Gihi’ssa arahāti? </span></div><p><div class=verse-container id=kv4.1:4.2><span>Āmantā. </span></div><p><div class=verse-container id=kv4.1:4.3><span>Nanu vacchagotto paribbājako bhagavantaṁ etadavoca—</span></div><p><div class=verse-container id=kv4.1:4.4><span>“atthi nu kho, bho gotama, koci gihī gihisaṁyojanaṁ appahāya kāyassa bhedā dukkhassantakaro”ti? </span></div><p><div class=verse-container id=kv4.1:4.5><span>“Natthi kho, vaccha, koci gihī gihisaṁyojanaṁ appahāya kāyassa bhedā dukkhassantakaro”ti. </span></div><p><div class=verse-container id=kv4.1:4.6><span>Attheva suttantoti? </span></div><p><div class=verse-container id=kv4.1:4.7><span>Āmantā. </span></div><p><div class=verse-container id=kv4.1:4.8><span>Tena hi na vattabbaṁ—</span></div><p><div class=verse-container id=kv4.1:4.9><span>“gihi’ssa arahā”ti. </span></div><p><div class=verse-container id=kv4.1:5.1><span>Gihi’ssa arahāti? </span></div><p><div class=verse-container id=kv4.1:5.2><span>Āmantā. </span></div><p><div class=verse-container id=kv4.1:5.3><span>Arahā methunaṁ dhammaṁ paṭiseveyya, methunaṁ uppādeyya, puttasambādhasayanaṁ ajjhāvaseyya, kāsikacandanaṁ paccanubhaveyya, mālāgandhavilepanaṁ dhāreyya, jātarūparajataṁ sādiyeyya, ajeḷakaṁ paṭiggaṇheyya, kukkuṭasūkaraṁ paṭiggaṇheyya, hatthigavassavaḷavaṁ paṭiggaṇheyya, tittiravaṭṭakamorakapiñjaraṁ paṭiggaṇheyya, cittavaṇḍavālamoḷiṁ dhāreyya, odātāni vatthāni dīghadasāni dhāreyya, yāvajīvaṁ agāriyabhūto assāti? </span></div><p><div class=verse-container id=kv4.1:5.4><span>Na hevaṁ vattabbe …pe…. </span></div><p><div class=verse-container id=kv4.1:6.1><span>Na vattabbaṁ—</span></div><p><div class=verse-container id=kv4.1:6.2><span>“gihi’ssa arahā”ti? </span></div><p><div class=verse-container id=kv4.1:6.3><span>Āmantā. </span></div><p><div class=verse-container id=kv4.1:6.4><span>Nanu yaso kulaputto, uttiyo gahapati, setu māṇavo, gihibyañjanena arahattaṁ pattoti? </span></div><p><div class=verse-container id=kv4.1:6.5><span>Āmantā. </span></div><p><div class=verse-container id=kv4.1:6.6><span>Hañci yaso kulaputto, uttiyo gahapati, setu māṇavo, gihibyañjanena arahattaṁ patto, tena vata re vattabbe—</span></div><p><div class=verse-container id=kv4.1:6.7><span>“gihi’ssa arahā”ti. </span></div><p><div class=verse-container id=kv4.1:6.8><span>Gihi’ssa arahātikathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0004.html>Previous</a><a href=/canon/en/pli/ms/abhidhamma/kv/kv0004/kv0004P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>