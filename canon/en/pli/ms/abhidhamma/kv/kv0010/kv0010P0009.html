<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0010.html> Mahāpaṇṇāsaka Dasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0010/kv0010P0008.html>Previous</a><a href=/canon/en/pli/ms/abhidhamma/kv/kv0010/kv0010P0010.html>Next</a></div><p id=kv10.9:0.1><span class=root>Kathāvatthu </span><br><p id=kv10.9:0.2><span class=root>Mahāpaṇṇāsaka </span><br><p id=kv10.9:0.3><span class=root>Dasamavagga </span><br><p id=kv10.9:0.4><span class="root big-bold">Samādānahetukathā </span><br><p id=kv10.9:1.1><span class=root>Samādānahetukaṁ sīlaṁ vaḍḍhatīti? </span><br><p id=kv10.9:1.2><span class=root>Āmantā. </span><br><p id=kv10.9:1.3><span class=root>Samādānahetuko phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṁ vaḍḍhati, saddhā vaḍḍhati, vīriyaṁ vaḍḍhati, sati vaḍḍhati, samādhi vaḍḍhati, paññā vaḍḍhatīti? </span><br><p id=kv10.9:1.4><span class=root>Na hevaṁ vattabbe …pe…. </span><br><p id=kv10.9:2.1><span class=root>Samādānahetukaṁ sīlaṁ vaḍḍhatīti? </span><br><p id=kv10.9:2.2><span class=root>Āmantā. </span><br><p id=kv10.9:2.3><span class=root>Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṁ viya vaḍḍhati, muñjapuñjo viya vaḍḍhatīti? </span><br><p id=kv10.9:2.4><span class=root>Na hevaṁ vattabbe …pe…. </span><br><p id=kv10.9:3.1><span class=root>Samādānahetukaṁ sīlaṁ vaḍḍhatīti? </span><br><p id=kv10.9:3.2><span class=root>Āmantā. </span><br><p id=kv10.9:3.3><span class=root>Sīlaṁ samādiyitvā kāmavitakkaṁ vitakkentassa byāpādavitakkaṁ vitakkentassa vihiṁsāvitakkaṁ vitakkentassa sīlaṁ vaḍḍhatīti? </span><br><p id=kv10.9:3.4><span class=root>Āmantā. </span><br><p id=kv10.9:3.5><span class=root>Dvinnaṁ phassānaṁ …pe… dvinnaṁ cittānaṁ samodhānaṁ hotīti? </span><br><p id=kv10.9:3.6><span class=root>Na hevaṁ vattabbe …pe… dvinnaṁ phassānaṁ …pe… dvinnaṁ cittānaṁ samodhānaṁ hotīti? </span><br><p id=kv10.9:3.7><span class=root>Āmantā. </span><br><p id=kv10.9:3.8><span class=root>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span><br><p id=kv10.9:3.9><span class=root>Na hevaṁ vattabbe …pe…. </span><br><p id=kv10.9:4.1><span class=root>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span><br><p id=kv10.9:4.2><span class=root>Āmantā. </span><br><p id=kv10.9:4.3><span class=root>Nanu vuttaṁ bhagavatā—</span><br><p id=kv10.9:4.4><span class=root>“cattārimāni, bhikkhave, suvidūravidūrāni. </span><br><p id=kv10.9:4.5><span class=root>Katamāni cattāri? </span><br><p id=kv10.9:4.6><span class=root>Nabhañca, bhikkhave, pathavī ca—</span><br><p id=kv10.9:4.7><span class=root>idaṁ paṭhamaṁ suvidūravidūraṁ …pe… tasmā sataṁ dhammo asabbhi ārakā”ti. </span><br><p id=kv10.9:4.8><span class=root>Attheva suttantoti? </span><br><p id=kv10.9:4.9><span class=root>Āmantā. </span><br><p id=kv10.9:4.10><span class=root>Tena hi na vattabbaṁ—</span><br><p id=kv10.9:4.11><span class=root>“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantī”ti. </span><br><p id=kv10.9:5.1><span class=root>Na vattabbaṁ—</span><br><p id=kv10.9:5.2><span class=root>“samādānahetukaṁ sīlaṁ vaḍḍhatī”ti? </span><br><p id=kv10.9:5.3><span class=root>Āmantā. </span><br><p id=kv10.9:5.4><span class=root>Nanu vuttaṁ bhagavatā—</span><br><p id=kv10.9:5.5><span class=root>“ārāmaropā vanaropā …pe… </span><br><p id=kv10.9:5.6><span class=root>dhammaṭṭhā sīlasampannā te janā saggagāmino”ti. </span><br><p id=kv10.9:5.7><span class=root>Attheva suttantoti? </span><br><p id=kv10.9:5.8><span class=root>Āmantā. </span><br><p id=kv10.9:5.9><span class=root>Tena hi samādānahetukaṁ sīlaṁ vaḍḍhatīti. </span><br><p id=kv10.9:5.10><span class=root>Samādānahetukathā niṭṭhitā. </span><br></main><footer class="container footer"><small><a href=/about/>Contact info</a></small></footer>