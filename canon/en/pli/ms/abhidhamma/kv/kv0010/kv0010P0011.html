<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0010.html> Mahāpaṇṇāsaka Dasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0010/kv0010P0010.html>Previous</a><a href=/canon/en/pli/ms/abhidhamma/kv/kv0011.html>Next</a></div><p id=kv10.11:0.1><span class=root>Kathāvatthu </span><br><p id=kv10.11:0.2><span class=root>Mahāpaṇṇāsaka </span><br><p id=kv10.11:0.3><span class=root>Dasamavagga </span><br><p id=kv10.11:0.4><span class="root big-bold">Aviññattidussilyantikathā </span><br><p id=kv10.11:1.1><span class=root>Aviññatti dussilyanti? </span><br><p id=kv10.11:1.2><span class=root>Āmantā. </span><br><p id=kv10.11:1.3><span class=root>Pāṇātipātoti? </span><br><p id=kv10.11:1.4><span class=root>Na hevaṁ vattabbe …pe… </span><br><p id=kv10.11:1.5><span class=root>adinnādānanti? </span><br><p id=kv10.11:1.6><span class=root>Na hevaṁ vattabbe …pe… </span><br><p id=kv10.11:1.7><span class=root>kāmesumicchācāroti? </span><br><p id=kv10.11:1.8><span class=root>Na hevaṁ vattabbe …pe… </span><br><p id=kv10.11:1.9><span class=root>musāvādoti? </span><br><p id=kv10.11:1.10><span class=root>Na hevaṁ vattabbe …pe… </span><br><p id=kv10.11:1.11><span class=root>surāmerayamajjapamādaṭṭhānanti? </span><br><p id=kv10.11:1.12><span class=root>Na hevaṁ vattabbe …pe…. </span><br><p id=kv10.11:2.1><span class=root>Pāpakammaṁ samādiyitvā dānaṁ dadantassa puññañca apuññañca ubho vaḍḍhantīti? </span><br><p id=kv10.11:2.2><span class=root>Na hevaṁ vattabbe …pe… </span><br><p id=kv10.11:2.3><span class=root>puññañca apuññañca ubho vaḍḍhantīti? </span><br><p id=kv10.11:2.4><span class=root>Āmantā. </span><br><p id=kv10.11:2.5><span class=root>Dvinnaṁ phassānaṁ …pe… </span><br><p id=kv10.11:2.6><span class=root>dvinnaṁ cittānaṁ samodhānaṁ hotīti? </span><br><p id=kv10.11:2.7><span class=root>Na hevaṁ vattabbe …pe… </span><br><p id=kv10.11:2.8><span class=root>dvinnaṁ phassānaṁ …pe… </span><br><p id=kv10.11:2.9><span class=root>dvinnaṁ cittānaṁ samodhānaṁ hotīti? </span><br><p id=kv10.11:2.10><span class=root>Āmantā. </span><br><p id=kv10.11:2.11><span class=root>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span><br><p id=kv10.11:2.12><span class=root>Na hevaṁ vattabbe …pe…. </span><br><p id=kv10.11:3.1><span class=root>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span><br><p id=kv10.11:3.2><span class=root>Āmantā. </span><br><p id=kv10.11:3.3><span class=root>Nanu vuttaṁ bhagavatā—</span><br><p id=kv10.11:3.4><span class=root>“cattārimāni, bhikkhave, suvidūravidūrāni. </span><br><p id=kv10.11:3.5><span class=root>Katamāni cattāri? </span><br><p id=kv10.11:3.6><span class=root>Nabhañca, bhikkhave, pathavī ca—</span><br><p id=kv10.11:3.7><span class=root>idaṁ paṭhamaṁ suvidūravidūraṁ …pe… tasmā sataṁ dhammo asabbhi ārakā”ti. </span><br><p id=kv10.11:3.8><span class=root>Attheva suttantoti? </span><br><p id=kv10.11:3.9><span class=root>Āmantā. </span><br><p id=kv10.11:3.10><span class=root>Tena hi na vattabbaṁ—</span><br><p id=kv10.11:3.11><span class=root>“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantī”ti …pe…. </span><br><p id=kv10.11:4.1><span class=root>Na vattabbaṁ—</span><br><p id=kv10.11:4.2><span class=root>“aviññatti dussilyan”ti? </span><br><p id=kv10.11:4.3><span class=root>Āmantā. </span><br><p id=kv10.11:4.4><span class=root>Nanu pāpakammaṁ samādinno āsīti? </span><br><p id=kv10.11:4.5><span class=root>Āmantā. </span><br><p id=kv10.11:4.6><span class=root>Hañci pāpakammaṁ samādinno āsi, tena vata re vattabbe—</span><br><p id=kv10.11:4.7><span class=root>“aviññatti dussilyan”ti. </span><br><p id=kv10.11:4.8><span class=root>Aviññatti dussilyantikathā niṭṭhitā. </span><br><p id=kv10.11:4.9><span class=root>Dasamo vaggo. </span><br><p id=kv10.11:4.10><span class=root>Tassuddānaṁ </span><br><p id=kv10.11:5.1><span class=root>Upapattesiye pañcakkhandhe aniruddhe kiriyā pañcakkhandhā uppajjanti, maggasamaṅgissa rūpaṁ maggo, pañcaviññāṇasamaṅgissa atthi maggabhāvanā, pañcaviññāṇā kusalāpi akusalāpi, pañcaviññāṇā sābhogā, maggasamaṅgī dvīhi sīlehi samannāgato, sīlaṁ acetasikaṁ, sīlaṁ na cittānuparivatti, samādānahetukaṁ sīlaṁ vaḍḍhatīti, viññattisīlaṁ aviññatti dussilyanti. </span><br><p id=kv10.11:5.2><span class=root>Dutiyo paṇṇāsako. </span><br><p id=kv10.11:5.3><span class=root>Tassuddānaṁ </span><br><p id=kv10.11:6.1><span class=root>Niyāmasaṅgahagatānisaṁsatā ca nirodhoti. </span><br></main><footer class="container footer"><small><a href=/about/>Contact info</a></small></footer>