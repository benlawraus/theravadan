<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0022.html> Khuddakaaḍḍhapaṇṇāsaka Bāvīsatimavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0022/kv0022P0005.html>Previous</a><a href=/canon/en/pli/ms/abhidhamma/kv/kv0022/kv0022P0007.html>Next</a></div><p id=kv22.6:0.1><span class=root>Kathāvatthu </span><br><p id=kv22.6:0.2><span class=root>Mahāpaṇṇāsaka </span><br><p id=kv22.6:0.3><span class=root>Bāvīsatimavagga </span><br><p id=kv22.6:0.4><span class="root big-bold">Abyākatakathā </span><br><p id=kv22.6:1.1><span class=root>Sabbaṁ supinagatassa cittaṁ abyākatanti? </span><br><p id=kv22.6:1.2><span class=root>Āmantā. </span><br><p id=kv22.6:1.3><span class=root>Supinantena pāṇaṁ haneyyāti? </span><br><p id=kv22.6:1.4><span class=root>Āmantā. </span><br><p id=kv22.6:1.5><span class=root>Hañci supinantena pāṇaṁ haneyya, no ca vata re vattabbe—</span><br><p id=kv22.6:1.6><span class=root>“sabbaṁ supinagatassa cittaṁ abyākatan”ti. </span><br><p id=kv22.6:2.1><span class=root>Supinantena adinnaṁ ādiyeyya …pe… </span><br><p id=kv22.6:2.2><span class=root>musā bhaṇeyya, </span><br><p id=kv22.6:2.3><span class=root>pisuṇaṁ bhaṇeyya, </span><br><p id=kv22.6:2.4><span class=root>pharusaṁ bhaṇeyya, </span><br><p id=kv22.6:2.5><span class=root>samphaṁ palapeyya, </span><br><p id=kv22.6:2.6><span class=root>sandhiṁ chindeyya, </span><br><p id=kv22.6:2.7><span class=root>nillopaṁ hareyya, </span><br><p id=kv22.6:2.8><span class=root>ekāgārikaṁ kareyya, </span><br><p id=kv22.6:2.9><span class=root>paripanthe tiṭṭheyya, </span><br><p id=kv22.6:2.10><span class=root>paradāraṁ gaccheyya, </span><br><p id=kv22.6:2.11><span class=root>gāmaghātakaṁ kareyya, </span><br><p id=kv22.6:2.12><span class=root>nigamaghātakaṁ kareyya, </span><br><p id=kv22.6:2.13><span class=root>supinantena methunaṁ dhammaṁ paṭiseveyya, </span><br><p id=kv22.6:2.14><span class=root>supinagatassa asuci mucceyya, </span><br><p id=kv22.6:2.15><span class=root>supinantena dānaṁ dadeyya, </span><br><p id=kv22.6:2.16><span class=root>cīvaraṁ dadeyya, </span><br><p id=kv22.6:2.17><span class=root>piṇḍapātaṁ dadeyya, </span><br><p id=kv22.6:2.18><span class=root>senāsanaṁ dadeyya, </span><br><p id=kv22.6:2.19><span class=root>gilānapaccayabhesajjaparikkhāraṁ dadeyya, </span><br><p id=kv22.6:2.20><span class=root>khādanīyaṁ dadeyya, </span><br><p id=kv22.6:2.21><span class=root>bhojanīyaṁ dadeyya, </span><br><p id=kv22.6:2.22><span class=root>pānīyaṁ dadeyya, </span><br><p id=kv22.6:2.23><span class=root>cetiyaṁ vandeyya, </span><br><p id=kv22.6:2.24><span class=root>cetiye mālaṁ āropeyya, </span><br><p id=kv22.6:2.25><span class=root>gandhaṁ āropeyya, </span><br><p id=kv22.6:2.26><span class=root>vilepanaṁ āropeyya …pe… </span><br><p id=kv22.6:2.27><span class=root>cetiyaṁ abhidakkhiṇaṁ kareyyāti? </span><br><p id=kv22.6:2.28><span class=root>Āmantā. </span><br><p id=kv22.6:2.29><span class=root>Hañci supinantena cetiyaṁ abhidakkhiṇaṁ kareyya, no ca vata re vattabbe—</span><br><p id=kv22.6:2.30><span class=root>“sabbaṁ supinagatassa cittaṁ abyākatan”ti. </span><br><p id=kv22.6:3.1><span class=root>Na vattabbaṁ—</span><br><p id=kv22.6:3.2><span class=root>“sabbaṁ supinagatassa cittaṁ abyākatan”ti? </span><br><p id=kv22.6:3.3><span class=root>Āmantā. </span><br><p id=kv22.6:3.4><span class=root>Nanu supinagatassa cittaṁ abbohāriyaṁ vuttaṁ bhagavatāti? </span><br><p id=kv22.6:3.5><span class=root>Āmantā. </span><br><p id=kv22.6:3.6><span class=root>Hañci supinagatassa cittaṁ abbohāriyaṁ vuttaṁ bhagavatā, tena vata re vattabbe—</span><br><p id=kv22.6:3.7><span class=root>“sabbaṁ supinagatassa cittaṁ abyākatan”ti. </span><br><p id=kv22.6:3.8><span class=root>Abyākatakathā niṭṭhitā. </span><br></main><footer class="container footer"><small><a href=/about/>Contact info</a></small></footer>