<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0022.html> Khuddakaaḍḍhapaṇṇāsaka Bāvīsatimavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0022/kv0022P0001.html>Previous</a><a href=/canon/en/pli/ms/abhidhamma/kv/kv0022/kv0022P0003.html>Next</a></div><p id=kv22.2:0.1><span class=root>Kathāvatthu </span><br><p id=kv22.2:0.2><span class=root>Mahāpaṇṇāsaka </span><br><p id=kv22.2:0.3><span class=root>Bāvīsatimavagga </span><br><p id=kv22.2:0.4><span class="root big-bold">Kusalacittakathā </span><br><p id=kv22.2:1.1><span class=root>Arahā kusalacitto parinibbāyatīti? </span><br><p id=kv22.2:1.2><span class=root>Āmantā. </span><br><p id=kv22.2:1.3><span class=root>Arahā puññābhisaṅkhāraṁ abhisaṅkharonto … </span><br><p id=kv22.2:1.4><span class=root>āneñjābhisaṅkhāraṁ abhisaṅkharonto … </span><br><p id=kv22.2:1.5><span class=root>gatisaṁvattaniyaṁ kammaṁ karonto … </span><br><p id=kv22.2:1.6><span class=root>bhavasaṁvattaniyaṁ kammaṁ karonto … </span><br><p id=kv22.2:1.7><span class=root>issariyasaṁvattaniyaṁ kammaṁ karonto … </span><br><p id=kv22.2:1.8><span class=root>adhipaccasaṁvattaniyaṁ kammaṁ karonto … </span><br><p id=kv22.2:1.9><span class=root>mahābhogasaṁvattaniyaṁ kammaṁ karonto … </span><br><p id=kv22.2:1.10><span class=root>mahāparivārasaṁvattaniyaṁ kammaṁ karonto … </span><br><p id=kv22.2:1.11><span class=root>devasobhagyasaṁvattaniyaṁ kammaṁ karonto … </span><br><p id=kv22.2:1.12><span class=root>manussasobhagyasaṁvattaniyaṁ kammaṁ karonto parinibbāyatīti? </span><br><p id=kv22.2:1.13><span class=root>Na hevaṁ vattabbe …pe…. </span><br><p id=kv22.2:2.1><span class=root>Arahā kusalacitto parinibbāyatīti? </span><br><p id=kv22.2:2.2><span class=root>Āmantā. </span><br><p id=kv22.2:2.3><span class=root>Arahā ācinanto apacinanto pajahanto upādiyanto visinento ussinento vidhūpento sandhūpento parinibbāyatīti? </span><br><p id=kv22.2:2.4><span class=root>Na hevaṁ vattabbe …pe… </span><br><p id=kv22.2:2.5><span class=root>nanu arahā nevācināti na apacināti apacinitvā ṭhitoti? </span><br><p id=kv22.2:2.6><span class=root>Āmantā. </span><br><p id=kv22.2:2.7><span class=root>Hañci arahā nevācināti na apacināti apacinitvā ṭhito, no ca vata re vattabbe—</span><br><p id=kv22.2:2.8><span class=root>“arahā kusalacitto parinibbāyatī”ti. </span><br><p id=kv22.2:2.9><span class=root>Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito; </span><br><p id=kv22.2:2.10><span class=root>nanu arahā neva vidhūpeti na sandhūpeti vidhūpetvā ṭhitoti? </span><br><p id=kv22.2:2.11><span class=root>Āmantā. </span><br><p id=kv22.2:2.12><span class=root>Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—</span><br><p id=kv22.2:2.13><span class=root>“arahā kusalacitto parinibbāyatī”ti. </span><br><p id=kv22.2:3.1><span class=root>Na vattabbaṁ—</span><br><p id=kv22.2:3.2><span class=root>“arahā kusalacitto parinibbāyatī”ti? </span><br><p id=kv22.2:3.3><span class=root>Āmantā. </span><br><p id=kv22.2:3.4><span class=root>Nanu arahā upaṭṭhitassati sato sampajāno parinibbāyatīti? </span><br><p id=kv22.2:3.5><span class=root>Āmantā. </span><br><p id=kv22.2:3.6><span class=root>Hañci arahā upaṭṭhitassati sato sampajāno parinibbāyati, tena vata re vattabbe—</span><br><p id=kv22.2:3.7><span class=root>“arahā kusalacitto parinibbāyatī”ti. </span><br><p id=kv22.2:3.8><span class=root>Kusalacittakathā niṭṭhitā. </span><br></main><footer class="container footer"><small><a href=/about>Contact info</a></small></footer>