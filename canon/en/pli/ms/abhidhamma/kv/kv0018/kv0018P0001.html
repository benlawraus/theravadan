<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0018.html> Niggahapaṇṇāsaka Aṭṭhārasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0018.html>Previous</a><a href=/canon/en/pli/ms/abhidhamma/kv/kv0018/kv0018P0002.html>Next</a></div><p id=kv18.1:0.1><span class=root>Kathāvatthu </span><br><p id=kv18.1:0.2><span class=root>Niggahapaṇṇāsaka </span><br><p id=kv18.1:0.3><span class=root>Aṭṭhārasamavagga </span><br><p id=kv18.1:0.4><span class="root big-bold">Manussalokakathā </span><br><p id=kv18.1:1.1><span class=root>Na vattabbaṁ—</span><br><p id=kv18.1:1.2><span class=root>“buddho bhagavā manussaloke aṭṭhāsī”ti? </span><br><p id=kv18.1:1.3><span class=root>Āmantā. </span><br><p id=kv18.1:1.4><span class=root>Nanu atthi buddhavutthāni cetiyāni ārāmavihāragāmanigamanagarāni raṭṭhāni janapadānīti? </span><br><p id=kv18.1:1.5><span class=root>Āmantā. </span><br><p id=kv18.1:1.6><span class=root>Hañci atthi buddhavutthāni cetiyāni ārāmavihāragāmanigamanagarāni raṭṭhāni janapadāni, tena vata re vattabbe—</span><br><p id=kv18.1:1.7><span class=root>“buddho bhagavā manussaloke aṭṭhāsī”ti. </span><br><p id=kv18.1:2.1><span class=root>Na vattabbaṁ—</span><br><p id=kv18.1:2.2><span class=root>“buddho bhagavā manussaloke aṭṭhāsī”ti? </span><br><p id=kv18.1:2.3><span class=root>Āmantā. </span><br><p id=kv18.1:2.4><span class=root>Nanu bhagavā lumbiniyā jāto, bodhiyā mūle abhisambuddho, bārāṇasiyaṁ bhagavatā dhammacakkaṁ pavattitaṁ, cāpāle cetiye āyusaṅkhāro ossaṭṭho, kusinārāyaṁ bhagavā parinibbutoti? </span><br><p id=kv18.1:2.5><span class=root>Āmantā. </span><br><p id=kv18.1:2.6><span class=root>Hañci bhagavā lumbiniyā jāto …pe… kusinārāyaṁ bhagavā parinibbuto, tena vata re vattabbe—</span><br><p id=kv18.1:2.7><span class=root>“buddho bhagavā manussaloke aṭṭhāsī”ti. </span><br><p id=kv18.1:3.1><span class=root>Na vattabbaṁ—</span><br><p id=kv18.1:3.2><span class=root>“buddho bhagavā manussaloke aṭṭhāsī”ti? </span><br><p id=kv18.1:3.3><span class=root>Āmantā. </span><br><p id=kv18.1:3.4><span class=root>Nanu vuttaṁ bhagavatā—</span><br><p id=kv18.1:3.5><span class=root>“ekamidāhaṁ, bhikkhave, samayaṁ ukkaṭṭhāyaṁ viharāmi subhagavane sālarājamūle”ti; </span><br><p id=kv18.1:3.6><span class=root>“ekamidāhaṁ, bhikkhave, samayaṁ uruvelāyaṁ viharāmi ajapālanigrodhe paṭhamābhisambuddho”ti; </span><br><p id=kv18.1:3.7><span class=root>“ekamidāhaṁ, bhikkhave, samayaṁ rājagahe viharāmi veḷuvane kalandakanivāpe”ti; </span><br><p id=kv18.1:3.8><span class=root>“ekamidāhaṁ, bhikkhave, samayaṁ sāvatthiyaṁ viharāmi jetavane anāthapiṇḍikassa ārāme”ti; </span><br><p id=kv18.1:3.9><span class=root>“ekamidāhaṁ, bhikkhave, samayaṁ vesāliyaṁ viharāmi mahāvane kūṭāgārasālāyan”ti. </span><br><p id=kv18.1:3.10><span class=root>Attheva suttantoti? </span><br><p id=kv18.1:3.11><span class=root>Āmantā. </span><br><p id=kv18.1:3.12><span class=root>Tena hi buddho bhagavā manussaloke aṭṭhāsīti. </span><br><p id=kv18.1:4.1><span class=root>Buddho bhagavā manussaloke aṭṭhāsīti? </span><br><p id=kv18.1:4.2><span class=root>Āmantā. </span><br><p id=kv18.1:4.3><span class=root>Nanu bhagavā loke jāto, loke saṁvaḍḍho, lokaṁ abhibhuyya viharati anupalitto lokenāti? </span><br><p id=kv18.1:4.4><span class=root>Āmantā. </span><br><p id=kv18.1:4.5><span class=root>Hañci bhagavā loke jāto, loke saṁvaḍḍho, lokaṁ abhibhuyya viharati anupalitto lokena, no ca vata re vattabbe—</span><br><p id=kv18.1:4.6><span class=root>“buddho bhagavā manussaloke aṭṭhāsī”ti. </span><br><p id=kv18.1:4.7><span class=root>Manussalokakathā niṭṭhitā. </span><br></main><footer class="container footer"><small><a href=/about/>Contact info</a></small></footer>