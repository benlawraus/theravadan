<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0008.html> Mahāpaṇṇāsaka Aṭṭhamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0008/kv0008P0001.html>Previous</a><a href=/canon/en/pli/ms/abhidhamma/kv/kv0008/kv0008P0003.html>Next</a></div><p id=kv8.2:0.1><span class=root>Kathāvatthu </span><br><p id=kv8.2:0.2><span class=root>Mahāpaṇṇāsaka </span><br><p id=kv8.2:0.3><span class=root>Aṭṭhamavagga </span><br><p id=kv8.2:0.4><span class="root big-bold">Antarābhavakathā </span><br><p id=kv8.2:1.1><span class=root>Atthi antarābhavoti? </span><br><p id=kv8.2:1.2><span class=root>Āmantā. </span><br><p id=kv8.2:1.3><span class=root>Kāmabhavoti? </span><br><p id=kv8.2:1.4><span class=root>Na hevaṁ vattabbe …pe… </span><br><p id=kv8.2:1.5><span class=root>atthi antarābhavoti? </span><br><p id=kv8.2:1.6><span class=root>Āmantā. </span><br><p id=kv8.2:1.7><span class=root>Rūpabhavoti? </span><br><p id=kv8.2:1.8><span class=root>Na hevaṁ vattabbe …pe… </span><br><p id=kv8.2:1.9><span class=root>atthi antarābhavoti? </span><br><p id=kv8.2:1.10><span class=root>Āmantā. </span><br><p id=kv8.2:1.11><span class=root>Arūpabhavoti? </span><br><p id=kv8.2:1.12><span class=root>Na hevaṁ vattabbe …pe… </span><br><p id=kv8.2:1.13><span class=root>atthi antarābhavoti? </span><br><p id=kv8.2:1.14><span class=root>Āmantā. </span><br><p id=kv8.2:1.15><span class=root>Kāmabhavassa ca rūpabhavassa ca antare atthi antarābhavoti? </span><br><p id=kv8.2:1.16><span class=root>Na hevaṁ vattabbe …pe… </span><br><p id=kv8.2:1.17><span class=root>atthi antarābhavoti? </span><br><p id=kv8.2:1.18><span class=root>Āmantā. </span><br><p id=kv8.2:1.19><span class=root>Rūpabhavassa ca arūpabhavassa ca antare atthi antarābhavoti? </span><br><p id=kv8.2:1.20><span class=root>Na hevaṁ vattabbe …pe…. </span><br><p id=kv8.2:2.1><span class=root>Kāmabhavassa ca rūpabhavassa ca antare natthi antarābhavoti? </span><br><p id=kv8.2:2.2><span class=root>Āmantā. </span><br><p id=kv8.2:2.3><span class=root>Hañci kāmabhavassa ca rūpabhavassa ca antare natthi antarābhavo, no ca vata re vattabbe—</span><br><p id=kv8.2:2.4><span class=root>“atthi antarābhavo”ti. </span><br><p id=kv8.2:2.5><span class=root>Rūpabhavassa ca arūpabhavassa ca antare natthi antarābhavoti? </span><br><p id=kv8.2:2.6><span class=root>Āmantā. </span><br><p id=kv8.2:2.7><span class=root>Hañci rūpabhavassa ca arūpabhavassa ca antare natthi antarābhavo, no ca vata re vattabbe—</span><br><p id=kv8.2:2.8><span class=root>“atthi antarābhavo”ti. </span><br><p id=kv8.2:3.1><span class=root>Atthi antarābhavoti? </span><br><p id=kv8.2:3.2><span class=root>Āmantā. </span><br><p id=kv8.2:3.3><span class=root>Pañcamī sā yoni, chaṭṭhamī sā gati, aṭṭhamī sā viññāṇaṭṭhiti, dasamo so sattāvāsoti? </span><br><p id=kv8.2:3.4><span class=root>Na hevaṁ vattabbe …pe… </span><br><p id=kv8.2:3.5><span class=root>atthi antarābhavoti? </span><br><p id=kv8.2:3.6><span class=root>Āmantā. </span><br><p id=kv8.2:3.7><span class=root>Antarābhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:3.8><span class=root>Na hevaṁ vattabbe …pe… </span><br><p id=kv8.2:3.9><span class=root>atthi antarābhavūpagaṁ kammanti? </span><br><p id=kv8.2:3.10><span class=root>Na hevaṁ vattabbe …pe… </span><br><p id=kv8.2:3.11><span class=root>atthi antarābhavūpagā sattāti? </span><br><p id=kv8.2:3.12><span class=root>Na hevaṁ vattabbe …pe… </span><br><p id=kv8.2:3.13><span class=root>antarābhave sattā jāyanti jīyanti mīyanti cavanti upapajjantīti? </span><br><p id=kv8.2:3.14><span class=root>Na hevaṁ vattabbe …pe… </span><br><p id=kv8.2:3.15><span class=root>antarābhave atthi rūpaṁ vedanā saññā saṅkhārā viññāṇanti? </span><br><p id=kv8.2:3.16><span class=root>Na hevaṁ vattabbe …pe… </span><br><p id=kv8.2:3.17><span class=root>antarābhavo pañcavokārabhavoti? </span><br><p id=kv8.2:3.18><span class=root>Na hevaṁ vattabbe …pe…. </span><br><p id=kv8.2:4.1><span class=root>Atthi kāmabhavo, kāmabhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:4.2><span class=root>Āmantā. </span><br><p id=kv8.2:4.3><span class=root>Atthi antarābhavo, antarābhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:4.4><span class=root>Na hevaṁ vattabbe …pe… </span><br><p id=kv8.2:4.5><span class=root>atthi kāmabhavūpagaṁ kammanti? </span><br><p id=kv8.2:4.6><span class=root>Āmantā. </span><br><p id=kv8.2:4.7><span class=root>Atthi antarābhavūpagaṁ kammanti? </span><br><p id=kv8.2:4.8><span class=root>Na hevaṁ vattabbe …pe… </span><br><p id=kv8.2:4.9><span class=root>atthi kāmabhavūpagā sattāti? </span><br><p id=kv8.2:4.10><span class=root>Āmantā. </span><br><p id=kv8.2:4.11><span class=root>Atthi antarābhavūpagā sattāti? </span><br><p id=kv8.2:4.12><span class=root>Na hevaṁ vattabbe …pe… </span><br><p id=kv8.2:4.13><span class=root>kāmabhave sattā jāyanti jīyanti mīyanti cavanti upapajjantīti? </span><br><p id=kv8.2:4.14><span class=root>Āmantā. </span><br><p id=kv8.2:4.15><span class=root>Antarābhave sattā jāyanti jīyanti mīyanti cavanti upapajjantīti? </span><br><p id=kv8.2:4.16><span class=root>Na hevaṁ vattabbe …pe… </span><br><p id=kv8.2:4.17><span class=root>kāmabhave atthi rūpaṁ vedanā saññā saṅkhārā viññāṇanti? </span><br><p id=kv8.2:4.18><span class=root>Āmantā. </span><br><p id=kv8.2:4.19><span class=root>Antarābhave atthi rūpaṁ vedanā saññā saṅkhārā viññāṇanti? </span><br><p id=kv8.2:4.20><span class=root>Na hevaṁ vattabbe …pe… </span><br><p id=kv8.2:4.21><span class=root>kāmabhavo pañcavokārabhavoti? </span><br><p id=kv8.2:4.22><span class=root>Āmantā. </span><br><p id=kv8.2:4.23><span class=root>Antarābhavo pañcavokārabhavoti? </span><br><p id=kv8.2:4.24><span class=root>Na hevaṁ vattabbe …pe…. </span><br><p id=kv8.2:5.1><span class=root>Atthi rūpabhavo, rūpabhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:5.2><span class=root>Āmantā. </span><br><p id=kv8.2:5.3><span class=root>Atthi antarābhavo, antarābhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:5.4><span class=root>Na hevaṁ vattabbe …pe… </span><br><p id=kv8.2:5.5><span class=root>atthi rūpabhavūpagaṁ kammanti? </span><br><p id=kv8.2:5.6><span class=root>Āmantā. </span><br><p id=kv8.2:5.7><span class=root>Atthi antarābhavūpagaṁ kammanti? </span><br><p id=kv8.2:5.8><span class=root>Na hevaṁ vattabbe …pe… </span><br><p id=kv8.2:5.9><span class=root>atthi rūpabhavūpagā sattāti? </span><br><p id=kv8.2:5.10><span class=root>Āmantā. </span><br><p id=kv8.2:5.11><span class=root>Atthi antarābhavūpagā sattāti? </span><br><p id=kv8.2:5.12><span class=root>Na hevaṁ vattabbe …pe… </span><br><p id=kv8.2:5.13><span class=root>rūpabhave sattā jāyanti jīyanti mīyanti cavanti upapajjantīti? </span><br><p id=kv8.2:5.14><span class=root>Āmantā. </span><br><p id=kv8.2:5.15><span class=root>Antarābhave sattā jāyanti jīyanti mīyanti cavanti upapajjantīti? </span><br><p id=kv8.2:5.16><span class=root>Na hevaṁ vattabbe …pe… </span><br><p id=kv8.2:5.17><span class=root>rūpabhave atthi rūpaṁ vedanā saññā saṅkhārā viññāṇanti? </span><br><p id=kv8.2:5.18><span class=root>Āmantā. </span><br><p id=kv8.2:5.19><span class=root>Antarābhave atthi rūpaṁ vedanā saññā saṅkhārā viññāṇanti? </span><br><p id=kv8.2:5.20><span class=root>Na hevaṁ vattabbe …pe… </span><br><p id=kv8.2:5.21><span class=root>rūpabhavo pañcavokārabhavoti? </span><br><p id=kv8.2:5.22><span class=root>Āmantā. </span><br><p id=kv8.2:5.23><span class=root>Antarābhavo pañcavokārabhavoti? </span><br><p id=kv8.2:5.24><span class=root>Na hevaṁ vattabbe …pe…. </span><br><p id=kv8.2:6.1><span class=root>Atthi arūpabhavo, arūpabhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:6.2><span class=root>Āmantā. </span><br><p id=kv8.2:6.3><span class=root>Atthi antarābhavo, antarābhavo bhavo gati sattāvāso saṁsāro yoni viññāṇaṭṭhiti attabhāvapaṭilābhoti? </span><br><p id=kv8.2:6.4><span class=root>Na hevaṁ vattabbe …pe… </span><br><p id=kv8.2:6.5><span class=root>atthi arūpabhavūpagaṁ kammanti? </span><br><p id=kv8.2:6.6><span class=root>Āmantā. </span><br><p id=kv8.2:6.7><span class=root>Atthi antarābhavūpagaṁ kammanti? </span><br><p id=kv8.2:6.8><span class=root>Na hevaṁ vattabbe …pe… </span><br><p id=kv8.2:6.9><span class=root>atthi arūpabhavūpagā sattāti? </span><br><p id=kv8.2:6.10><span class=root>Āmantā. </span><br><p id=kv8.2:6.11><span class=root>Atthi antarābhavūpagā sattāti? </span><br><p id=kv8.2:6.12><span class=root>Na hevaṁ vattabbe …pe… </span><br><p id=kv8.2:6.13><span class=root>arūpabhave sattā jāyanti jīyanti mīyanti cavanti upapajjantīti? </span><br><p id=kv8.2:6.14><span class=root>Āmantā. </span><br><p id=kv8.2:6.15><span class=root>Antarābhave sattā jāyanti jīyanti mīyanti cavanti upapajjantīti? </span><br><p id=kv8.2:6.16><span class=root>Na hevaṁ vattabbe …pe… </span><br><p id=kv8.2:6.17><span class=root>arūpabhave atthi vedanā saññā saṅkhārā viññāṇanti? </span><br><p id=kv8.2:6.18><span class=root>Āmantā. </span><br><p id=kv8.2:6.19><span class=root>Antarābhave atthi vedanā saññā saṅkhārā viññāṇanti? </span><br><p id=kv8.2:6.20><span class=root>Na hevaṁ vattabbe …pe… </span><br><p id=kv8.2:6.21><span class=root>arūpabhavo catuvokārabhavoti? </span><br><p id=kv8.2:6.22><span class=root>Āmantā. </span><br><p id=kv8.2:6.23><span class=root>Antarābhavo catuvokārabhavoti? </span><br><p id=kv8.2:6.24><span class=root>Na hevaṁ vattabbe …pe…. </span><br><p id=kv8.2:7.1><span class=root>Atthi antarābhavoti? </span><br><p id=kv8.2:7.2><span class=root>Āmantā. </span><br><p id=kv8.2:7.3><span class=root>Sabbesaññeva sattānaṁ atthi antarābhavoti? </span><br><p id=kv8.2:7.4><span class=root>Na hevaṁ vattabbe …pe… </span><br><p id=kv8.2:7.5><span class=root>sabbesaññeva sattānaṁ natthi antarābhavoti? </span><br><p id=kv8.2:7.6><span class=root>Āmantā. </span><br><p id=kv8.2:7.7><span class=root>Hañci sabbesaññeva sattānaṁ natthi antarābhavo, no ca vata re vattabbe—</span><br><p id=kv8.2:7.8><span class=root>“atthi antarābhavo”ti. </span><br><p id=kv8.2:8.1><span class=root>Atthi antarābhavoti? </span><br><p id=kv8.2:8.2><span class=root>Āmantā. </span><br><p id=kv8.2:8.3><span class=root>Ānantariyassa puggalassa atthi antarābhavoti? </span><br><p id=kv8.2:8.4><span class=root>Na hevaṁ vattabbe …pe… </span><br><p id=kv8.2:8.5><span class=root>ānantariyassa puggalassa natthi antarābhavoti? </span><br><p id=kv8.2:8.6><span class=root>Āmantā. </span><br><p id=kv8.2:8.7><span class=root>Hañci ānantariyassa puggalassa natthi antarābhavo, no ca vata re vattabbe—</span><br><p id=kv8.2:8.8><span class=root>“atthi antarābhavo”ti. </span><br><p id=kv8.2:9.1><span class=root>Na ānantariyassa puggalassa atthi antarābhavoti? </span><br><p id=kv8.2:9.2><span class=root>Āmantā. </span><br><p id=kv8.2:9.3><span class=root>Ānantariyassa puggalassa atthi antarābhavoti? </span><br><p id=kv8.2:9.4><span class=root>Na hevaṁ vattabbe …pe… </span><br><p id=kv8.2:9.5><span class=root>ānantariyassa puggalassa natthi antarābhavoti? </span><br><p id=kv8.2:9.6><span class=root>Āmantā. </span><br><p id=kv8.2:9.7><span class=root>Na ānantariyassa puggalassa natthi antarābhavoti? </span><br><p id=kv8.2:9.8><span class=root>Na hevaṁ vattabbe …pe… </span><br><p id=kv8.2:9.9><span class=root>nirayūpagassa puggalassa …pe… </span><br><p id=kv8.2:9.10><span class=root>asaññasattūpagassa puggalassa …pe… </span><br><p id=kv8.2:9.11><span class=root>arūpūpagassa puggalassa atthi antarābhavoti? </span><br><p id=kv8.2:9.12><span class=root>Na hevaṁ vattabbe …pe… </span><br><p id=kv8.2:9.13><span class=root>arūpūpagassa puggalassa natthi antarābhavoti? </span><br><p id=kv8.2:9.14><span class=root>Āmantā. </span><br><p id=kv8.2:9.15><span class=root>Hañci arūpūpagassa puggalassa natthi antarābhavo, no ca vata re vattabbe—</span><br><p id=kv8.2:9.16><span class=root>“atthi antarābhavo”ti. </span><br><p id=kv8.2:10.1><span class=root>Na arūpūpagassa puggalassa atthi antarābhavoti? </span><br><p id=kv8.2:10.2><span class=root>Āmantā. </span><br><p id=kv8.2:10.3><span class=root>Arūpūpagassa puggalassa atthi antarābhavoti? </span><br><p id=kv8.2:10.4><span class=root>Na hevaṁ vattabbe …pe… </span><br><p id=kv8.2:10.5><span class=root>arūpūpagassa puggalassa natthi antarābhavoti? </span><br><p id=kv8.2:10.6><span class=root>Āmantā. </span><br><p id=kv8.2:10.7><span class=root>Na arūpūpagassa puggalassa natthi antarābhavoti? </span><br><p id=kv8.2:10.8><span class=root>Na hevaṁ vattabbe …pe…. </span><br><p id=kv8.2:11.1><span class=root>Na vattabbaṁ atthi antarābhavoti? </span><br><p id=kv8.2:11.2><span class=root>Āmantā. </span><br><p id=kv8.2:11.3><span class=root>Nanu antarāparinibbāyī puggalo atthīti? </span><br><p id=kv8.2:11.4><span class=root>Āmantā. </span><br><p id=kv8.2:11.5><span class=root>Hañci antarāparinibbāyī puggalo atthi, tena vata re vattabbe—</span><br><p id=kv8.2:11.6><span class=root>“atthi antarābhavo”ti. </span><br><p id=kv8.2:12.1><span class=root>Antarāparinibbāyī puggalo atthīti katvā atthi antarābhavoti? </span><br><p id=kv8.2:12.2><span class=root>Āmantā. </span><br><p id=kv8.2:12.3><span class=root>Upahaccaparinibbāyī puggalo atthīti katvā atthi upahaccabhavoti? </span><br><p id=kv8.2:12.4><span class=root>Na hevaṁ vattabbe …pe… </span><br><p id=kv8.2:12.5><span class=root>antarāparinibbāyī puggalo atthīti katvā atthi antarābhavoti? </span><br><p id=kv8.2:12.6><span class=root>Āmantā. </span><br><p id=kv8.2:12.7><span class=root>Asaṅkhāraparinibbāyī puggalo …pe… </span><br><p id=kv8.2:12.8><span class=root>sasaṅkhāraparinibbāyī puggalo atthīti katvā atthi sasaṅkhārabhavoti? </span><br><p id=kv8.2:12.9><span class=root>Na hevaṁ vattabbe …pe…. </span><br><p id=kv8.2:12.10><span class=root>Antarābhavakathā niṭṭhitā. </span><br></main><footer class="container footer"><small><a href=/about>Contact info</a></small></footer>