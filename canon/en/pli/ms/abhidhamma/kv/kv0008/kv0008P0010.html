<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0008.html> Mahāpaṇṇāsaka Aṭṭhamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0008/kv0008P0009.html>Previous</a><a href=/canon/en/pli/ms/abhidhamma/kv/kv0008/kv0008P0011.html>Next</a></div><p id=kv8.10:0.1><span class=root>Kathāvatthu </span><br><p id=kv8.10:0.2><span class=root>Mahāpaṇṇāsaka </span><br><p id=kv8.10:0.3><span class=root>Aṭṭhamavagga </span><br><p id=kv8.10:0.4><span class="root big-bold">Jīvitindriyakathā </span><br><p id=kv8.10:1.1><span class=root>Natthi rūpajīvitindriyanti? </span><br><p id=kv8.10:1.2><span class=root>Āmantā. </span><br><p id=kv8.10:1.3><span class=root>Natthi rūpīnaṁ dhammānaṁ āyu ṭhiti yapanā yāpanā iriyanā vattanā pālanāti? </span><br><p id=kv8.10:1.4><span class=root>Na hevaṁ vattabbe …pe… </span><br><p id=kv8.10:1.5><span class=root>atthi rūpīnaṁ dhammānaṁ āyu ṭhiti yapanā yāpanā iriyanā vattanā pālanāti? </span><br><p id=kv8.10:1.6><span class=root>Āmantā. </span><br><p id=kv8.10:1.7><span class=root>Hañci atthi rūpīnaṁ dhammānaṁ āyu ṭhiti yapanā yāpanā iriyanā vattanā pālanā, no ca vata re vattabbe—</span><br><p id=kv8.10:1.8><span class=root>“natthi rūpajīvitindriyan”ti. </span><br><p id=kv8.10:2.1><span class=root>Atthi arūpīnaṁ dhammānaṁ āyu ṭhiti yapanā yāpanā iriyanā vattanā pālanā, atthi arūpajīvitindriyanti? </span><br><p id=kv8.10:2.2><span class=root>Āmantā. </span><br><p id=kv8.10:2.3><span class=root>Atthi rūpīnaṁ dhammānaṁ āyu ṭhiti yapanā yāpanā iriyanā vattanā pālanā, atthi rūpajīvitindriyanti? </span><br><p id=kv8.10:2.4><span class=root>Na hevaṁ vattabbe …pe… </span><br><p id=kv8.10:2.5><span class=root>atthi rūpīnaṁ dhammānaṁ āyu ṭhiti yapanā yāpanā iriyanā vattanā pālanā, natthi rūpajīvitindriyanti? </span><br><p id=kv8.10:2.6><span class=root>Āmantā. </span><br><p id=kv8.10:2.7><span class=root>Atthi arūpīnaṁ dhammānaṁ āyu ṭhiti yapanā yāpanā iriyanā vattanā pālanā, natthi arūpajīvitindriyanti? </span><br><p id=kv8.10:2.8><span class=root>Na hevaṁ vattabbe …pe…. </span><br><p id=kv8.10:3.1><span class=root>Arūpīnaṁ dhammānaṁ āyu arūpajīvitindriyanti? </span><br><p id=kv8.10:3.2><span class=root>Āmantā. </span><br><p id=kv8.10:3.3><span class=root>Rūpīnaṁ dhammānaṁ āyu rūpajīvitindriyanti? </span><br><p id=kv8.10:3.4><span class=root>Na hevaṁ vattabbe …pe… </span><br><p id=kv8.10:3.5><span class=root>rūpīnaṁ dhammānaṁ āyu na vattabbaṁ—</span><br><p id=kv8.10:3.6><span class=root>“rūpajīvitindriyan”ti? </span><br><p id=kv8.10:3.7><span class=root>Āmantā. </span><br><p id=kv8.10:3.8><span class=root>Arūpīnaṁ dhammānaṁ āyu na vattabbaṁ—</span><br><p id=kv8.10:3.9><span class=root>“arūpajīvitindriyan”ti? </span><br><p id=kv8.10:3.10><span class=root>Na hevaṁ vattabbe …pe…. </span><br><p id=kv8.10:4.1><span class=root>Rūpīnaṁ dhammānaṁ āyu arūpajīvitindriyanti? </span><br><p id=kv8.10:4.2><span class=root>Āmantā. </span><br><p id=kv8.10:4.3><span class=root>Arūpīnaṁ dhammānaṁ āyu rūpajīvitindriyanti? </span><br><p id=kv8.10:4.4><span class=root>Na hevaṁ vattabbe …pe…. </span><br><p id=kv8.10:5.1><span class=root>Arūpīnaṁ dhammānaṁ āyu na vattabbaṁ—</span><br><p id=kv8.10:5.2><span class=root>“rūpajīvitindriyan”ti? </span><br><p id=kv8.10:5.3><span class=root>Āmantā. </span><br><p id=kv8.10:5.4><span class=root>Rūpīnaṁ dhammānaṁ āyu na vattabbaṁ—</span><br><p id=kv8.10:5.5><span class=root>“arūpajīvitindriyan”ti? </span><br><p id=kv8.10:5.6><span class=root>Na hevaṁ vattabbe …pe…. </span><br><p id=kv8.10:6.1><span class=root>Rūpīnañca arūpīnañca dhammānaṁ āyu arūpajīvitindriyanti? </span><br><p id=kv8.10:6.2><span class=root>Āmantā. </span><br><p id=kv8.10:6.3><span class=root>Rūpīnañca arūpīnañca dhammānaṁ āyu rūpajīvitindriyanti? </span><br><p id=kv8.10:6.4><span class=root>Na hevaṁ vattabbe …pe…. </span><br><p id=kv8.10:7.1><span class=root>Rūpīnañca arūpīnañca dhammānaṁ āyu na vattabbaṁ—</span><br><p id=kv8.10:7.2><span class=root>“rūpajīvitindriyan”ti? </span><br><p id=kv8.10:7.3><span class=root>Āmantā. </span><br><p id=kv8.10:7.4><span class=root>Rūpīnañca arūpīnañca dhammānaṁ āyu na vattabbaṁ—</span><br><p id=kv8.10:7.5><span class=root>“arūpajīvitindriyan”ti? </span><br><p id=kv8.10:7.6><span class=root>Na hevaṁ vattabbe …pe… </span><br><p id=kv8.10:7.7><span class=root>natthi rūpajīvitindriyanti? </span><br><p id=kv8.10:7.8><span class=root>Āmantā. </span><br><p id=kv8.10:7.9><span class=root>Nirodhaṁ samāpannassa natthi jīvitindriyanti? </span><br><p id=kv8.10:7.10><span class=root>Na hevaṁ vattabbe …pe…. </span><br><p id=kv8.10:8.1><span class=root>Nirodhaṁ samāpannassa atthi jīvitindriyanti? </span><br><p id=kv8.10:8.2><span class=root>Āmantā. </span><br><p id=kv8.10:8.3><span class=root>Hañci nirodhaṁ samāpannassa atthi jīvitindriyaṁ, no ca vata re vattabbe—</span><br><p id=kv8.10:8.4><span class=root>“natthi rūpajīvitindriyan”ti. </span><br><p id=kv8.10:9.1><span class=root>Nirodhaṁ samāpannassa atthi jīvitindriyanti? </span><br><p id=kv8.10:9.2><span class=root>Āmantā. </span><br><p id=kv8.10:9.3><span class=root>Katamakkhandhapariyāpannanti? </span><br><p id=kv8.10:9.4><span class=root>Saṅkhārakkhandhapariyāpannanti. </span><br><p id=kv8.10:9.5><span class=root>Nirodhaṁ samāpannassa atthi saṅkhārakkhandhoti? </span><br><p id=kv8.10:9.6><span class=root>Na hevaṁ vattabbe …pe…. </span><br><p id=kv8.10:10.1><span class=root>Nirodhaṁ samāpannassa atthi saṅkhārakkhandhoti? </span><br><p id=kv8.10:10.2><span class=root>Āmantā. </span><br><p id=kv8.10:10.3><span class=root>Nirodhaṁ samāpannassa atthi vedanākkhandho …pe… </span><br><p id=kv8.10:10.4><span class=root>saññākkhandho …pe… </span><br><p id=kv8.10:10.5><span class=root>viññāṇakkhandhoti? </span><br><p id=kv8.10:10.6><span class=root>Na hevaṁ vattabbe …pe…. </span><br><p id=kv8.10:11.1><span class=root>Nirodhaṁ samāpannassa atthi vedanākkhandho …pe… </span><br><p id=kv8.10:11.2><span class=root>saññākkhandho …pe… </span><br><p id=kv8.10:11.3><span class=root>viññāṇakkhandhoti? </span><br><p id=kv8.10:11.4><span class=root>Āmantā. </span><br><p id=kv8.10:11.5><span class=root>Na nirodhaṁ samāpannoti? </span><br><p id=kv8.10:11.6><span class=root>Na hevaṁ vattabbe …pe…. </span><br><p id=kv8.10:12.1><span class=root>Natthi rūpajīvitindriyanti? </span><br><p id=kv8.10:12.2><span class=root>Āmantā. </span><br><p id=kv8.10:12.3><span class=root>Asaññasattānaṁ natthi jīvitindriyanti? </span><br><p id=kv8.10:12.4><span class=root>Na hevaṁ vattabbe …pe…. </span><br><p id=kv8.10:13.1><span class=root>Asaññasattānaṁ atthi jīvitindriyanti? </span><br><p id=kv8.10:13.2><span class=root>Āmantā. </span><br><p id=kv8.10:13.3><span class=root>Hañci asaññasattānaṁ atthi jīvitindriyaṁ, no ca vata re vattabbe—</span><br><p id=kv8.10:13.4><span class=root>“natthi rūpajīvitindriyan”ti. </span><br><p id=kv8.10:13.5><span class=root>Asaññasattānaṁ atthi jīvitindriyanti? </span><br><p id=kv8.10:13.6><span class=root>Āmantā. </span><br><p id=kv8.10:13.7><span class=root>Katamakkhandhapariyāpannanti? </span><br><p id=kv8.10:13.8><span class=root>Saṅkhārakkhandhapariyāpannanti. </span><br><p id=kv8.10:13.9><span class=root>Asaññasattānaṁ atthi saṅkhārakkhandhoti? </span><br><p id=kv8.10:13.10><span class=root>Na hevaṁ vattabbe …pe…. </span><br><p id=kv8.10:14.1><span class=root>Asaññasattānaṁ atthi saṅkhārakkhandhoti? </span><br><p id=kv8.10:14.2><span class=root>Āmantā. </span><br><p id=kv8.10:14.3><span class=root>Asaññasattānaṁ atthi vedanākkhandho …pe… </span><br><p id=kv8.10:14.4><span class=root>saññākkhandho …pe… </span><br><p id=kv8.10:14.5><span class=root>viññāṇakkhandhoti? </span><br><p id=kv8.10:14.6><span class=root>Na hevaṁ vattabbe …pe…. </span><br><p id=kv8.10:15.1><span class=root>Asaññasattānaṁ atthi vedanākkhandho …pe… </span><br><p id=kv8.10:15.2><span class=root>saññākkhandho …pe… </span><br><p id=kv8.10:15.3><span class=root>viññāṇakkhandhoti? </span><br><p id=kv8.10:15.4><span class=root>Āmantā. </span><br><p id=kv8.10:15.5><span class=root>Pañcavokārabhavoti? </span><br><p id=kv8.10:15.6><span class=root>Na hevaṁ vattabbe …pe…. </span><br><p id=kv8.10:16.1><span class=root>Upapattesiyena cittena samuṭṭhitaṁ jīvitindriyaṁ upapattesiye citte bhijjamāne ekadesaṁ bhijjatīti? </span><br><p id=kv8.10:16.2><span class=root>Āmantā. </span><br><p id=kv8.10:16.3><span class=root>Upapattesiyena cittena samuṭṭhito phasso upapattesiye citte bhijjamāne ekadeso bhijjatīti? </span><br><p id=kv8.10:16.4><span class=root>Na hevaṁ vattabbe …pe…. </span><br><p id=kv8.10:17.1><span class=root>Upapattesiyena cittena samuṭṭhito phasso upapattesiye citte bhijjamāne anavaseso bhijjatīti? </span><br><p id=kv8.10:17.2><span class=root>Āmantā. </span><br><p id=kv8.10:17.3><span class=root>Upapattesiyena cittena samuṭṭhitaṁ jīvitindriyaṁ upapattesiye citte bhijjamāne anavasesaṁ bhijjatīti? </span><br><p id=kv8.10:17.4><span class=root>Na hevaṁ vattabbe …pe…. </span><br><p id=kv8.10:18.1><span class=root>Dve jīvitindriyānīti? </span><br><p id=kv8.10:18.2><span class=root>Āmantā. </span><br><p id=kv8.10:18.3><span class=root>Dvīhi jīvitehi jīvati, dvīhi maraṇehi mīyatīti? </span><br><p id=kv8.10:18.4><span class=root>Āmantā. </span><br><p id=kv8.10:18.5><span class=root>Jīvitindriyakathā niṭṭhitā. </span><br></main><footer class="container footer"><small><a href=/about/>Contact info</a></small></footer>