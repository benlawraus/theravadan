<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0007.html> Mahāpaṇṇāsaka Sattamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0007/kv0007P0004.html>Previous</a><a href=/canon/en/pli/ms/abhidhamma/kv/kv0007/kv0007P0006.html>Next</a></div><p><div class=verse-container id=kv7.5:0.1><span>Kathāvatthu </span></div><p><div class=verse-container id=kv7.5:0.2><span>Mahāpaṇṇāsaka </span></div><p><div class=verse-container id=kv7.5:0.3><span>Sattamavagga </span></div><p><div class=verse-container id=kv7.5:0.4><span class=big-bold>Paribhogamayapuññakathā </span></div><p><div class=verse-container id=kv7.5:1.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:1.2><span>Āmantā. </span></div><p><div class=verse-container id=kv7.5:1.3><span>Paribhogamayo phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṁ vaḍḍhati, saddhā vaḍḍhati, vīriyaṁ vaḍḍhati, sati vaḍḍhati, samādhi vaḍḍhati, paññā vaḍḍhatīti? </span></div><p><div class=verse-container id=kv7.5:1.4><span>Na hevaṁ vattabbe …pe…. </span></div><p><div class=verse-container id=kv7.5:2.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:2.2><span>Āmantā. </span></div><p><div class=verse-container id=kv7.5:2.3><span>Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṁ viya vaḍḍhati, muñjapuñjo viya vaḍḍhatīti? </span></div><p><div class=verse-container id=kv7.5:2.4><span>Na hevaṁ vattabbe …pe…. </span></div><p><div class=verse-container id=kv7.5:3.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:3.2><span>Āmantā. </span></div><p><div class=verse-container id=kv7.5:3.3><span>Dāyako dānaṁ datvā na samannāharati, hoti puññanti? </span></div><p><div class=verse-container id=kv7.5:3.4><span>Āmantā. </span></div><p><div class=verse-container id=kv7.5:3.5><span>Anāvaṭṭentassa hoti … </span></div><p><div class=verse-container id=kv7.5:3.6><span>anābhogassa hoti … </span></div><p><div class=verse-container id=kv7.5:3.7><span>asamannāharantassa hoti … </span></div><p><div class=verse-container id=kv7.5:3.8><span>amanasikarontassa hoti … </span></div><p><div class=verse-container id=kv7.5:3.9><span>acetayantassa hoti … </span></div><p><div class=verse-container id=kv7.5:3.10><span>apatthayantassa hoti … appaṇidahantassa hotīti? </span></div><p><div class=verse-container id=kv7.5:3.11><span>Na hevaṁ vattabbe …pe… </span></div><p><div class=verse-container id=kv7.5:3.12><span>nanu āvaṭṭentassa hoti … </span></div><p><div class=verse-container id=kv7.5:3.13><span>ābhogassa hoti … </span></div><p><div class=verse-container id=kv7.5:3.14><span>samannāharantassa hoti … </span></div><p><div class=verse-container id=kv7.5:3.15><span>manasikarontassa hoti … </span></div><p><div class=verse-container id=kv7.5:3.16><span>cetayantassa hoti … </span></div><p><div class=verse-container id=kv7.5:3.17><span>patthayantassa hoti … paṇidahantassa hotīti? </span></div><p><div class=verse-container id=kv7.5:3.18><span>Āmantā. </span></div><p><div class=verse-container id=kv7.5:3.19><span>Hañci āvaṭṭentassa hoti … </span></div><p><div class=verse-container id=kv7.5:3.20><span>ābhogassa hoti … </span></div><p><div class=verse-container id=kv7.5:3.21><span>samannāharantassa hoti … </span></div><p><div class=verse-container id=kv7.5:3.22><span>manasikarontassa hoti … </span></div><p><div class=verse-container id=kv7.5:3.23><span>cetayantassa hoti … </span></div><p><div class=verse-container id=kv7.5:3.24><span>patthayantassa hoti … paṇidahantassa hoti, no ca vata re vattabbe—</span></div><p><div class=verse-container id=kv7.5:3.25><span>“paribhogamayaṁ puññaṁ vaḍḍhatī”ti. </span></div><p><div class=verse-container id=kv7.5:4.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:4.2><span>Āmantā. </span></div><p><div class=verse-container id=kv7.5:4.3><span>Dāyako dānaṁ datvā kāmavitakkaṁ vitakketi, byāpādavitakkaṁ vitakketi, vihiṁsāvitakkaṁ vitakketi, hoti puññanti? </span></div><p><div class=verse-container id=kv7.5:4.4><span>Āmantā. </span></div><p><div class=verse-container id=kv7.5:4.5><span>Dvinnaṁ phassānaṁ …pe… </span></div><p><div class=verse-container id=kv7.5:4.6><span>dvinnaṁ cittānaṁ samodhānaṁ hotīti? </span></div><p><div class=verse-container id=kv7.5:4.7><span>Na hevaṁ vattabbe …pe… </span></div><p><div class=verse-container id=kv7.5:4.8><span>dvinnaṁ phassānaṁ …pe… </span></div><p><div class=verse-container id=kv7.5:4.9><span>dvinnaṁ cittānaṁ samodhānaṁ hotīti? </span></div><p><div class=verse-container id=kv7.5:4.10><span>Āmantā. </span></div><p><div class=verse-container id=kv7.5:4.11><span>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span></div><p><div class=verse-container id=kv7.5:4.12><span>Na hevaṁ vattabbe …pe… </span></div><p><div class=verse-container id=kv7.5:4.13><span>kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti? </span></div><p><div class=verse-container id=kv7.5:4.14><span>Āmantā. </span></div><p><div class=verse-container id=kv7.5:4.15><span>Nanu vuttaṁ bhagavatā—</span></div><p><div class=verse-container id=kv7.5:4.16><span>“cattārimāni, bhikkhave, suvidūravidūrāni. </span></div><p><div class=verse-container id=kv7.5:4.17><span>Katamāni cattāri? </span></div><p><div class=verse-container id=kv7.5:4.18><span>Nabhañca, bhikkhave, pathavī ca—</span></div><p><div class=verse-container id=kv7.5:4.19><span>idaṁ paṭhamaṁ suvidūravidūraṁ. </span></div><p><div class=verse-container id=kv7.5:4.20><span>Orimañca, bhikkhave, tīraṁ samuddassa pārimañca tīraṁ—</span></div><p><div class=verse-container id=kv7.5:4.21><span>idaṁ dutiyaṁ suvidūravidūraṁ. </span></div><p><div class=verse-container id=kv7.5:4.22><span>Yato ca, bhikkhave, verocano abbhudeti yattha ca atthameti—</span></div><p><div class=verse-container id=kv7.5:4.23><span>idaṁ tatiyaṁ suvidūravidūraṁ. </span></div><p><div class=verse-container id=kv7.5:4.24><span>Satañca, bhikkhave, dhammo asatañca dhammo—</span></div><p><div class=verse-container id=kv7.5:4.25><span>idaṁ catutthaṁ suvidūravidūraṁ. </span></div><p><div class=verse-container id=kv7.5:4.26><span>Imāni kho, bhikkhave, cattāri suvidūravidūrānīti. </span></div><p><div class=verse-container id=kv7.5:5.1><span>Nabhañca dūre pathavī ca dūre, </span></div><p><div class=verse-container id=kv7.5:5.2><span>Pāraṁ samuddassa tadāhu dūre; </span></div><p><div class=verse-container id=kv7.5:5.3><span>Yato ca verocano abbhudeti, </span></div><p><div class=verse-container id=kv7.5:5.4><span>Pabhaṅkaro yattha ca atthameti; </span></div><p><div class=verse-container id=kv7.5:5.5><span>Tato have dūrataraṁ vadanti, </span></div><p><div class=verse-container id=kv7.5:5.6><span>Satañca dhammaṁ asatañca dhammaṁ. </span></div><p><div class=verse-container id=kv7.5:6.1><span>Abyāyiko hoti sataṁ samāgamo, </span></div><p><div class=verse-container id=kv7.5:6.2><span>Yāvampi tiṭṭheyya tatheva hoti; </span></div><p><div class=verse-container id=kv7.5:6.3><span>Khippañhi veti asataṁ samāgamo, </span></div><p><div class=verse-container id=kv7.5:6.4><span>Tasmā sataṁ dhammo asabbhi ārakā”ti. </span></div><p><div class=verse-container id=kv7.5:7.1><span>Attheva suttantoti? </span></div><p><div class=verse-container id=kv7.5:7.2><span>Āmantā. </span></div><p><div class=verse-container id=kv7.5:7.3><span>Tena hi na vattabbaṁ—</span></div><p><div class=verse-container id=kv7.5:7.4><span>“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantī”ti. </span></div><p><div class=verse-container id=kv7.5:8.1><span>Na vattabbaṁ—</span></div><p><div class=verse-container id=kv7.5:8.2><span>“paribhogamayaṁ puññaṁ vaḍḍhatī”ti? </span></div><p><div class=verse-container id=kv7.5:8.3><span>Āmantā. </span></div><p><div class=verse-container id=kv7.5:8.4><span>Nanu vuttaṁ bhagavatā—</span></div><p><div class=verse-container id=kv7.5:9.1><span>“Ārāmaropā vanaropā, </span></div><p><div class=verse-container id=kv7.5:9.2><span>ye janā setukārakā; </span></div><p><div class=verse-container id=kv7.5:9.3><span>Papañca udapānañca, </span></div><p><div class=verse-container id=kv7.5:9.4><span>ye dadanti upassayaṁ. </span></div><p><div class=verse-container id=kv7.5:10.1><span>Tesaṁ divā ca ratto ca, </span></div><p><div class=verse-container id=kv7.5:10.2><span>sadā puññaṁ pavaḍḍhati; </span></div><p><div class=verse-container id=kv7.5:10.3><span>Dhammaṭṭhā sīlasampannā, </span></div><p><div class=verse-container id=kv7.5:10.4><span>te janā saggagāmino”ti. </span></div><p><div class=verse-container id=kv7.5:11.1><span>Attheva suttantoti? </span></div><p><div class=verse-container id=kv7.5:11.2><span>Āmantā. </span></div><p><div class=verse-container id=kv7.5:11.3><span>Tena hi paribhogamayaṁ puññaṁ vaḍḍhatīti. </span></div><p><div class=verse-container id=kv7.5:12.1><span>Na vattabbaṁ—</span></div><p><div class=verse-container id=kv7.5:12.2><span>“paribhogamayaṁ puññaṁ vaḍḍhatī”ti? </span></div><p><div class=verse-container id=kv7.5:12.3><span>Āmantā. </span></div><p><div class=verse-container id=kv7.5:12.4><span>Nanu vuttaṁ bhagavatā—</span></div><p><div class=verse-container id=kv7.5:12.5><span>“cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṁvattanikā iṭṭhāya kantāya manāpāya hitāya sukhāya saṁvattanti. </span></div><p><div class=verse-container id=kv7.5:12.6><span>Katame cattāro? </span></div><p><div class=verse-container id=kv7.5:12.7><span>Yassa, bhikkhave, bhikkhu cīvaraṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. </span></div><p><div class=verse-container id=kv7.5:12.8><span>Yassa, bhikkhave, bhikkhu piṇḍapātaṁ paribhuñjamāno …pe… </span></div><p><div class=verse-container id=kv7.5:12.9><span>senāsanaṁ paribhuñjamāno …pe… </span></div><p><div class=verse-container id=kv7.5:12.10><span>gilānapaccayabhesajjaparikkhāraṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. </span></div><p><div class=verse-container id=kv7.5:12.11><span>Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṁvattanikā iṭṭhāya kantāya manāpāya hitāya sukhāya saṁvattantī”ti. </span></div><p><div class=verse-container id=kv7.5:12.12><span>Attheva suttantoti? </span></div><p><div class=verse-container id=kv7.5:12.13><span>Āmantā. </span></div><p><div class=verse-container id=kv7.5:12.14><span>Tena hi paribhogamayaṁ puññaṁ vaḍḍhatīti. </span></div><p><div class=verse-container id=kv7.5:13.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:13.2><span>Āmantā. </span></div><p><div class=verse-container id=kv7.5:13.3><span>Dāyako dānaṁ deti, paṭiggāhako paṭiggahetvā na paribhuñjati chaḍḍeti vissajjeti, hoti puññanti? </span></div><p><div class=verse-container id=kv7.5:13.4><span>Āmantā. </span></div><p><div class=verse-container id=kv7.5:13.5><span>Hañci dāyako dānaṁ deti, paṭiggāhako paṭiggahetvā na paribhuñjati chaḍḍeti vissajjeti, hoti puññaṁ; </span></div><p><div class=verse-container id=kv7.5:13.6><span>no ca vata re vattabbe—</span></div><p><div class=verse-container id=kv7.5:13.7><span>“paribhogamayaṁ puññaṁ vaḍḍhatī”ti. </span></div><p><div class=verse-container id=kv7.5:14.1><span>Paribhogamayaṁ puññaṁ vaḍḍhatīti? </span></div><p><div class=verse-container id=kv7.5:14.2><span>Āmantā. </span></div><p><div class=verse-container id=kv7.5:14.3><span>Dāyako dānaṁ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṁ vā vahati, appiyā vā dāyādā haranti, hoti puññanti? </span></div><p><div class=verse-container id=kv7.5:14.4><span>Āmantā. </span></div><p><div class=verse-container id=kv7.5:14.5><span>Hañci dāyako dānaṁ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṁ vā vahati, appiyā vā dāyādā haranti, hoti puññaṁ; </span></div><p><div class=verse-container id=kv7.5:14.6><span>no ca vata re vattabbe—</span></div><p><div class=verse-container id=kv7.5:14.7><span>“paribhogamayaṁ puññaṁ vaḍḍhatī”ti. </span></div><p><div class=verse-container id=kv7.5:14.8><span>Paribhogamayapuññakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0007/kv0007P0004.html>Previous</a><a href=/canon/en/pli/ms/abhidhamma/kv/kv0007/kv0007P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>