<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0007.html> Mahāpaṇṇāsaka Sattamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0007/kv0007P0002.html>Previous</a><a href=/canon/en/pli/ms/abhidhamma/kv/kv0007/kv0007P0004.html>Next</a></div><p><div class=verse-container id=kv7.3:0.1><span>Kathāvatthu </span></div><p><div class=verse-container id=kv7.3:0.2><span>Mahāpaṇṇāsaka </span></div><p><div class=verse-container id=kv7.3:0.3><span>Sattamavagga </span></div><p><div class=verse-container id=kv7.3:0.4><span class=big-bold>Cetasikakathā </span></div><p><div class=verse-container id=kv7.3:1.1><span>Natthi cetasiko dhammoti? </span></div><p><div class=verse-container id=kv7.3:1.2><span>Āmantā. </span></div><p><div class=verse-container id=kv7.3:1.3><span>Nanu atthi keci dhammā cittena sahagatā sahajātā saṁsaṭṭhā sampayuttā ekuppādā ekanirodhā ekavatthukā ekārammaṇāti? </span></div><p><div class=verse-container id=kv7.3:1.4><span>Āmantā. </span></div><p><div class=verse-container id=kv7.3:1.5><span>Hañci atthi keci dhammā cittena sahagatā sahajātā saṁsaṭṭhā sampayuttā ekuppādā ekanirodhā ekavatthukā ekārammaṇā, no ca vata re vattabbe—</span></div><p><div class=verse-container id=kv7.3:1.6><span>“natthi cetasiko dhammo”ti. </span></div><p><div class=verse-container id=kv7.3:2.1><span>Phasso cittena sahajātoti? </span></div><p><div class=verse-container id=kv7.3:2.2><span>Āmantā. </span></div><p><div class=verse-container id=kv7.3:2.3><span>Hañci phasso cittena sahajāto, tena vata re vattabbe—</span></div><p><div class=verse-container id=kv7.3:2.4><span>“phasso cetasiko”ti. </span></div><p><div class=verse-container id=kv7.3:2.5><span>Vedanā …pe… </span></div><p><div class=verse-container id=kv7.3:2.6><span>saññā … </span></div><p><div class=verse-container id=kv7.3:2.7><span>cetanā … </span></div><p><div class=verse-container id=kv7.3:2.8><span>saddhā … </span></div><p><div class=verse-container id=kv7.3:2.9><span>vīriyaṁ … </span></div><p><div class=verse-container id=kv7.3:2.10><span>sati … </span></div><p><div class=verse-container id=kv7.3:2.11><span>samādhi … </span></div><p><div class=verse-container id=kv7.3:2.12><span>paññā … </span></div><p><div class=verse-container id=kv7.3:2.13><span>rāgo … </span></div><p><div class=verse-container id=kv7.3:2.14><span>doso … </span></div><p><div class=verse-container id=kv7.3:2.15><span>moho …pe… </span></div><p><div class=verse-container id=kv7.3:2.16><span>anottappaṁ cittena sahajātanti? </span></div><p><div class=verse-container id=kv7.3:2.17><span>Āmantā. </span></div><p><div class=verse-container id=kv7.3:2.18><span>Hañci anottappaṁ cittena sahajātaṁ, tena vata re vattabbe—</span></div><p><div class=verse-container id=kv7.3:2.19><span>“anottappaṁ cetasikan”ti. </span></div><p><div class=verse-container id=kv7.3:3.1><span>Cittena sahajātāti katvā cetasikāti? </span></div><p><div class=verse-container id=kv7.3:3.2><span>Āmantā. </span></div><p><div class=verse-container id=kv7.3:3.3><span>Phassena sahajātāti katvā phassasikāti? </span></div><p><div class=verse-container id=kv7.3:3.4><span>Āmantā. </span></div><p><div class=verse-container id=kv7.3:3.5><span>Cittena sahajātāti katvā cetasikāti? </span></div><p><div class=verse-container id=kv7.3:3.6><span>Āmantā. </span></div><p><div class=verse-container id=kv7.3:3.7><span>Vedanāya … </span></div><p><div class=verse-container id=kv7.3:3.8><span>saññāya … </span></div><p><div class=verse-container id=kv7.3:3.9><span>cetanāya … </span></div><p><div class=verse-container id=kv7.3:3.10><span>saddhāya … </span></div><p><div class=verse-container id=kv7.3:3.11><span>vīriyena … </span></div><p><div class=verse-container id=kv7.3:3.12><span>satiyā … </span></div><p><div class=verse-container id=kv7.3:3.13><span>samādhinā … </span></div><p><div class=verse-container id=kv7.3:3.14><span>paññāya … </span></div><p><div class=verse-container id=kv7.3:3.15><span>rāgena … </span></div><p><div class=verse-container id=kv7.3:3.16><span>dosena … </span></div><p><div class=verse-container id=kv7.3:3.17><span>mohena …pe… </span></div><p><div class=verse-container id=kv7.3:3.18><span>anottappena sahajātāti katvā anottappāsikāti? </span></div><p><div class=verse-container id=kv7.3:3.19><span>Āmantā. </span></div><p><div class=verse-container id=kv7.3:4.1><span>Natthi cetasiko dhammoti? </span></div><p><div class=verse-container id=kv7.3:4.2><span>Āmantā. </span></div><p><div class=verse-container id=kv7.3:4.3><span>Nanu vuttaṁ bhagavatā—</span></div><p><div class=verse-container id=kv7.3:5.1><span>“Cittañhidaṁ cetasikā ca dhammā, </span></div><p><div class=verse-container id=kv7.3:5.2><span>Anattato saṁviditassa honti; </span></div><p><div class=verse-container id=kv7.3:5.3><span>Hīnappaṇītaṁ tadubhaye viditvā, </span></div><p><div class=verse-container id=kv7.3:5.4><span>Sammaddaso vedi palokadhamman”ti. </span></div><p><div class=verse-container id=kv7.3:6.1><span>Attheva suttantoti? </span></div><p><div class=verse-container id=kv7.3:6.2><span>Āmantā. </span></div><p><div class=verse-container id=kv7.3:6.3><span>Tena hi atthi cetasiko dhammoti. </span></div><p><div class=verse-container id=kv7.3:7.1><span>Natthi cetasiko dhammoti? </span></div><p><div class=verse-container id=kv7.3:7.2><span>Āmantā. </span></div><p><div class=verse-container id=kv7.3:7.3><span>Nanu vuttaṁ bhagavatā—</span></div><p><div class=verse-container id=kv7.3:7.4><span>“idha, kevaṭṭa, bhikkhu parasattānaṁ parapuggalānaṁ cittampi ādisati cetasikampi ādisati vitakkitampi ādisati vicāritampi ādisati—</span></div><p><div class=verse-container id=kv7.3:7.5><span>‘evampi te mano, itthampi te mano, itipi te cittan’”ti. </span></div><p><div class=verse-container id=kv7.3:7.6><span>Attheva suttantoti? </span></div><p><div class=verse-container id=kv7.3:7.7><span>Āmantā. </span></div><p><div class=verse-container id=kv7.3:7.8><span>Tena hi atthi cetasiko dhammoti. </span></div><p><div class=verse-container id=kv7.3:7.9><span>Cetasikakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0007/kv0007P0002.html>Previous</a><a href=/canon/en/pli/ms/abhidhamma/kv/kv0007/kv0007P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>