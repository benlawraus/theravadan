<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0007.html> Mahāpaṇṇāsaka Sattamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0007/kv0007P0005.html>Previous</a><a href=/canon/en/pli/ms/abhidhamma/kv/kv0007/kv0007P0007.html>Next</a></div><p><div class=verse-container id=kv7.6:0.1><span>Kathāvatthu </span></div><p><div class=verse-container id=kv7.6:0.2><span>Mahāpaṇṇāsaka </span></div><p><div class=verse-container id=kv7.6:0.3><span>Sattamavagga </span></div><p><div class=verse-container id=kv7.6:0.4><span class=big-bold>Itodinnakathā </span></div><p><div class=verse-container id=kv7.6:1.1><span>Ito dinnena tattha yāpentīti? </span></div><p><div class=verse-container id=kv7.6:1.2><span>Āmantā. </span></div><p><div class=verse-container id=kv7.6:1.3><span>Ito cīvaraṁ denti taṁ cīvaraṁ tattha paribhuñjantīti? </span></div><p><div class=verse-container id=kv7.6:1.4><span>Na hevaṁ vattabbe …pe… </span></div><p><div class=verse-container id=kv7.6:1.5><span>ito piṇḍapātaṁ denti, ito senāsanaṁ denti, ito gilānapaccayabhesajjaparikkhāraṁ denti, ito khādanīyaṁ denti, ito bhojanīyaṁ denti, ito pānīyaṁ denti; </span></div><p><div class=verse-container id=kv7.6:1.6><span>taṁ pānīyaṁ tattha paribhuñjantīti? </span></div><p><div class=verse-container id=kv7.6:1.7><span>Na hevaṁ vattabbe …pe…. </span></div><p><div class=verse-container id=kv7.6:2.1><span>Ito dinnena tattha yāpentīti? </span></div><p><div class=verse-container id=kv7.6:2.2><span>Āmantā. </span></div><p><div class=verse-container id=kv7.6:2.3><span>Añño aññassa kārako parakataṁ sukhadukkhaṁ añño karoti, añño paṭisaṁvedetīti? </span></div><p><div class=verse-container id=kv7.6:2.4><span>Na hevaṁ vattabbe …pe…. </span></div><p><div class=verse-container id=kv7.6:3.1><span>Na vattabbaṁ—</span></div><p><div class=verse-container id=kv7.6:3.2><span>“ito dinnena tattha yāpentī”ti? </span></div><p><div class=verse-container id=kv7.6:3.3><span>Āmantā. </span></div><p><div class=verse-container id=kv7.6:3.4><span>Nanu petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhantīti? </span></div><p><div class=verse-container id=kv7.6:3.5><span>Āmantā. </span></div><p><div class=verse-container id=kv7.6:3.6><span>Hañci petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhanti; </span></div><p><div class=verse-container id=kv7.6:3.7><span>tena vata re vattabbe—</span></div><p><div class=verse-container id=kv7.6:3.8><span>“ito dinnena tattha yāpentī”ti. </span></div><p><div class=verse-container id=kv7.6:4.1><span>Na vattabbaṁ—</span></div><p><div class=verse-container id=kv7.6:4.2><span>“ito dinnena tattha yāpentī”ti? </span></div><p><div class=verse-container id=kv7.6:4.3><span>Āmantā. </span></div><p><div class=verse-container id=kv7.6:4.4><span>Nanu vuttaṁ bhagavatā—</span></div><p><div class=verse-container id=kv7.6:5.1><span>“Unname udakaṁ vuṭṭhaṁ, </span></div><p><div class=verse-container id=kv7.6:5.2><span>yathāninnaṁ pavattati; </span></div><p><div class=verse-container id=kv7.6:5.3><span>Evameva ito dinnaṁ, </span></div><p><div class=verse-container id=kv7.6:5.4><span>petānaṁ upakappati. </span></div><p><div class=verse-container id=kv7.6:6.1><span>Yathā vārivahā pūrā, </span></div><p><div class=verse-container id=kv7.6:6.2><span>paripūrenti sāgaraṁ; </span></div><p><div class=verse-container id=kv7.6:6.3><span>Evameva ito dinnaṁ, </span></div><p><div class=verse-container id=kv7.6:6.4><span>petānaṁ upakappati. </span></div><p><div class=verse-container id=kv7.6:7.1><span>Na hi tattha kasī atthi, </span></div><p><div class=verse-container id=kv7.6:7.2><span>gorakkhettha na vijjati; </span></div><p><div class=verse-container id=kv7.6:7.3><span>Vaṇijjā tādisī natthi, </span></div><p><div class=verse-container id=kv7.6:7.4><span>hiraññena kayākayaṁ; </span></div><p><div class=verse-container id=kv7.6:7.5><span>Ito dinnena yāpenti, </span></div><p><div class=verse-container id=kv7.6:7.6><span>petā kālaṅkatā tahin”ti. </span></div><p><div class=verse-container id=kv7.6:8.1><span>Attheva suttantoti? </span></div><p><div class=verse-container id=kv7.6:8.2><span>Āmantā. </span></div><p><div class=verse-container id=kv7.6:8.3><span>Tena hi ito dinnena tattha yāpentīti. </span></div><p><div class=verse-container id=kv7.6:9.1><span>Na vattabbaṁ—</span></div><p><div class=verse-container id=kv7.6:9.2><span>“ito dinnena tattha yāpentī”ti? </span></div><p><div class=verse-container id=kv7.6:9.3><span>Āmantā. </span></div><p><div class=verse-container id=kv7.6:9.4><span>Nanu vuttaṁ bhagavatā—</span></div><p><div class=verse-container id=kv7.6:9.5><span>“pañcimāni, bhikkhave, ṭhānāni sampassantā mātāpitaro puttaṁ icchanti kule jāyamānaṁ. </span></div><p><div class=verse-container id=kv7.6:9.6><span>Katamāni pañca? </span></div><p><div class=verse-container id=kv7.6:9.7><span>Bhaṭo vā no bharissati, kiccaṁ vā no karissati, kulavaṁso ciraṁ ṭhassati, dāyajjaṁ paṭipajjissati, atha vā pana petānaṁ kālaṅkatānaṁ dakkhiṇaṁ anuppadassati—</span></div><p><div class=verse-container id=kv7.6:9.8><span>imāni kho, bhikkhave, pañca ṭhānāni sampassantā mātāpitaro puttaṁ icchanti kule jāyamānanti. </span></div><p><div class=verse-container id=kv7.6:10.1><span>Pañca ṭhānāni sampassaṁ, </span></div><p><div class=verse-container id=kv7.6:10.2><span>puttaṁ icchanti paṇḍitā; </span></div><p><div class=verse-container id=kv7.6:10.3><span>Bhaṭo vā no bharissati, </span></div><p><div class=verse-container id=kv7.6:10.4><span>kiccaṁ vā no karissati. </span></div><p><div class=verse-container id=kv7.6:11.1><span>Kulavaṁso ciraṁ tiṭṭhe, </span></div><p><div class=verse-container id=kv7.6:11.2><span>dāyajjaṁ paṭipajjati; </span></div><p><div class=verse-container id=kv7.6:11.3><span>Atha vā pana petānaṁ, </span></div><p><div class=verse-container id=kv7.6:11.4><span>dakkhiṇaṁ anuppadassati. </span></div><p><div class=verse-container id=kv7.6:12.1><span>Ṭhānānetāni sampassaṁ, </span></div><p><div class=verse-container id=kv7.6:12.2><span>puttaṁ icchanti paṇḍitā; </span></div><p><div class=verse-container id=kv7.6:12.3><span>Tasmā santo sappurisā, </span></div><p><div class=verse-container id=kv7.6:12.4><span>kataññū katavedino. </span></div><p><div class=verse-container id=kv7.6:13.1><span>Bharanti mātāpitaro, </span></div><p><div class=verse-container id=kv7.6:13.2><span>pubbe katamanussaraṁ; </span></div><p><div class=verse-container id=kv7.6:13.3><span>Karonti tesaṁ kiccāni, </span></div><p><div class=verse-container id=kv7.6:13.4><span>yathā taṁ pubbakārinaṁ. </span></div><p><div class=verse-container id=kv7.6:14.1><span>Ovādakārī bhaṭaposī, </span></div><p><div class=verse-container id=kv7.6:14.2><span>kulavaṁsaṁ ahāpayaṁ; </span></div><p><div class=verse-container id=kv7.6:14.3><span>Saddho sīlena sampanno, </span></div><p><div class=verse-container id=kv7.6:14.4><span>putto hoti pasaṁsiyo”ti. </span></div><p><div class=verse-container id=kv7.6:15.1><span>Attheva suttantoti? </span></div><p><div class=verse-container id=kv7.6:15.2><span>Āmantā. </span></div><p><div class=verse-container id=kv7.6:15.3><span>Tena hi ito dinnena tattha yāpentīti. </span></div><p><div class=verse-container id=kv7.6:15.4><span>Ito dinnakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0007/kv0007P0005.html>Previous</a><a href=/canon/en/pli/ms/abhidhamma/kv/kv0007/kv0007P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>