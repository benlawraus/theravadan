<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0001.html> Mahāpaṇṇāsaka Paṭhamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0001/kv0001P0002.html>Previous</a><a href=/canon/en/pli/ms/abhidhamma/kv/kv0001/kv0001P0004.html>Next</a></div><p id=kv1.3:0.1><span class=root>Kathāvatthu </span><br><p id=kv1.3:0.2><span class=root>Mahāpaṇṇāsaka </span><br><p id=kv1.3:0.3><span class=root>Paṭhamavagga </span><br><p id=kv1.3:0.4><span class="root big-bold">Brahmacariyakathā </span><br><p id=kv1.3:1.0><span class=root>Suddhabrahmacariyakathā </span><br><p id=kv1.3:1.1><span class=root>Natthi devesu brahmacariyavāsoti? </span><br><p id=kv1.3:1.2><span class=root>Āmantā. </span><br><p id=kv1.3:1.3><span class=root>Sabbe devā jaḷā elamūgā aviññū hatthasaṁvācikā nappaṭibalā subhāsitadubbhāsitānaṁ atthamaññātuṁ, sabbe devā na buddhe pasannā na dhamme pasannā na saṅghe pasannā, na buddhaṁ bhagavantaṁ payirupāsanti, na buddhaṁ bhagavantaṁ pañhaṁ pucchanti, na buddhena bhagavatā pañhe vissajjite attamanā, sabbe devā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ, sabbe devā mātughātakā pitughātakā arahantaghātakā ruhiruppādakā saṅghabhedakā, sabbe devā pāṇātipātino adinnādāyino kāmesumicchācārino musāvādino pisuṇāvācā pharusāvācā samphappalāpino abhijjhāluno byāpannacittā micchādiṭṭhikāti? </span><br><p id=kv1.3:1.4><span class=root>Na hevaṁ vattabbe …pe…. </span><br><p id=kv1.3:2.1><span class=root>Nanu atthi devā ajaḷā anelamūgā viññū na hatthasaṁvācikā paṭibalā subhāsitadubbhāsitānaṁ atthamaññātuṁ, atthi devā buddhe pasannā dhamme pasannā saṅghe pasannā, buddhaṁ bhagavantaṁ payirupāsanti, buddhaṁ bhagavantaṁ pañhaṁ pucchanti, buddhena bhagavatā pañhe vissajjite attamanā honti, atthi devā na kammāvaraṇena samannāgatā na kilesāvaraṇena samannāgatā na vipākāvaraṇena samannāgatā saddhā chandikā paññavanto bhabbā niyāmaṁ okkamituṁ kusalesu dhammesu sammattaṁ, atthi devā na mātughātakā na pitughātakā na arahantaghātakā na ruhiruppādakā na saṅghabhedakā, atthi devā na pāṇātipātino na adinnādāyino na kāmesumicchācārino na musāvādino na pisuṇāvācā na pharusāvācā na samphappalāpino na abhijjhāluno abyāpannacittā sammādiṭṭhikāti? </span><br><p id=kv1.3:2.2><span class=root>Āmantā. </span><br><p id=kv1.3:3.1><span class=root>Hañci atthi devā ajaḷā anelamūgā viññū na hatthasaṁvācikā paṭibalā subhāsitadubbhāsitānaṁ atthamaññātuṁ …pe… </span><br><p id=kv1.3:3.2><span class=root>atthi devā buddhe pasannā …pe… </span><br><p id=kv1.3:3.3><span class=root>sammādiṭṭhikā, no ca vata re vattabbe—</span><br><p id=kv1.3:3.4><span class=root>“natthi devesu brahmacariyavāso”ti. </span><br><p id=kv1.3:4.1><span class=root>Atthi devesu brahmacariyavāsoti? </span><br><p id=kv1.3:4.2><span class=root>Āmantā. </span><br><p id=kv1.3:4.3><span class=root>Atthi tattha pabbajjā muṇḍiyaṁ kāsāvadhāraṇā pattadhāraṇā, devesu sammāsambuddhā uppajjanti, paccekasambuddhā uppajjanti, sāvakayugaṁ uppajjatīti? </span><br><p id=kv1.3:4.4><span class=root>Na hevaṁ vattabbe …pe…. </span><br><p id=kv1.3:5.1><span class=root>Devesu pabbajjā natthīti, natthi devesu brahmacariyavāsoti? </span><br><p id=kv1.3:5.2><span class=root>Āmantā. </span><br><p id=kv1.3:5.3><span class=root>Yattha atthi pabbajjā tattheva brahmacariyavāso, yattha natthi pabbajjā natthi tattha brahmacariyavāsoti? </span><br><p id=kv1.3:5.4><span class=root>Na hevaṁ vattabbe …pe… </span><br><p id=kv1.3:5.5><span class=root>yattha atthi pabbajjā tattheva brahmacariyavāso, yattha natthi pabbajjā natthi tattha brahmacariyavāsoti? </span><br><p id=kv1.3:5.6><span class=root>Āmantā. </span><br><p id=kv1.3:5.7><span class=root>Yo pabbajati tasseva brahmacariyavāso, yo na pabbajati natthi tassa brahmacariyavāsoti? </span><br><p id=kv1.3:5.8><span class=root>Na hevaṁ vattabbe …pe…. </span><br><p id=kv1.3:6.1><span class=root>Devesu muṇḍiyaṁ natthīti, natthi devesu brahmacariyavāsoti? </span><br><p id=kv1.3:6.2><span class=root>Āmantā. </span><br><p id=kv1.3:6.3><span class=root>Yattha atthi muṇḍiyaṁ tattheva brahmacariyavāso, yattha natthi muṇḍiyaṁ natthi tattha brahmacariyavāsoti? </span><br><p id=kv1.3:6.4><span class=root>Na hevaṁ vattabbe …pe… </span><br><p id=kv1.3:6.5><span class=root>yattha atthi muṇḍiyaṁ tattheva brahmacariyavāso, yattha natthi muṇḍiyaṁ natthi tattha brahmacariyavāsoti? </span><br><p id=kv1.3:6.6><span class=root>Āmantā. </span><br><p id=kv1.3:6.7><span class=root>Yo muṇḍo hoti tasseva brahmacariyavāso, yo muṇḍo na hoti natthi tassa brahmacariyavāsoti? </span><br><p id=kv1.3:6.8><span class=root>Na hevaṁ vattabbe …pe…. </span><br><p id=kv1.3:7.1><span class=root>Devesu kāsāvadhāraṇā natthīti, natthi devesu brahmacariyavāsoti? </span><br><p id=kv1.3:7.2><span class=root>Āmantā. </span><br><p id=kv1.3:7.3><span class=root>Yattha atthi kāsāvadhāraṇā tattheva brahmacariyavāso, yattha natthi kāsāvadhāraṇā natthi tattha brahmacariyavāsoti? </span><br><p id=kv1.3:7.4><span class=root>Na hevaṁ vattabbe …pe… </span><br><p id=kv1.3:7.5><span class=root>yattha atthi kāsāvadhāraṇā tattheva brahmacariyavāso, yattha natthi kāsāvadhāraṇā natthi tattha brahmacariyavāsoti? </span><br><p id=kv1.3:7.6><span class=root>Āmantā. </span><br><p id=kv1.3:7.7><span class=root>Yo kāsāvaṁ dhāreti tasseva brahmacariyavāso, yo kāsāvaṁ na dhāreti natthi tassa brahmacariyavāsoti? </span><br><p id=kv1.3:7.8><span class=root>Na hevaṁ vattabbe …pe…. </span><br><p id=kv1.3:8.1><span class=root>Devesu pattadhāraṇā natthīti, natthi devesu brahmacariyavāsoti? </span><br><p id=kv1.3:8.2><span class=root>Āmantā. </span><br><p id=kv1.3:8.3><span class=root>Yattha atthi pattadhāraṇā tattheva brahmacariyavāso, yattha natthi pattadhāraṇā natthi tattha brahmacariyavāsoti? </span><br><p id=kv1.3:8.4><span class=root>Na hevaṁ vattabbe …pe… </span><br><p id=kv1.3:8.5><span class=root>yattha atthi pattadhāraṇā tattheva brahmacariyavāso, yattha natthi pattadhāraṇā natthi tattha brahmacariyavāsoti? </span><br><p id=kv1.3:8.6><span class=root>Āmantā? </span><br><p id=kv1.3:8.7><span class=root>Yo pattaṁ dhāreti tasseva brahmacariyavāso, yo pattaṁ na dhāreti natthi tassa brahmacariyavāsoti? </span><br><p id=kv1.3:8.8><span class=root>Na hevaṁ vattabbe …pe…. </span><br><p id=kv1.3:9.1><span class=root>Devesu sammāsambuddhā nuppajjantīti, natthi devesu brahmacariyavāsoti? </span><br><p id=kv1.3:9.2><span class=root>Āmantā. </span><br><p id=kv1.3:9.3><span class=root>Yattha sammāsambuddhā uppajjanti tattheva brahmacariyavāso, yattha sammāsambuddhā nuppajjanti natthi tattha brahmacariyavāsoti? </span><br><p id=kv1.3:9.4><span class=root>Na hevaṁ vattabbe …pe… </span><br><p id=kv1.3:9.5><span class=root>yattha sammāsambuddhā uppajjanti tattheva brahmacariyavāso, yattha sammāsambuddhā nuppajjanti natthi tattha brahmacariyavāsoti? </span><br><p id=kv1.3:9.6><span class=root>Āmantā. </span><br><p id=kv1.3:9.7><span class=root>Lumbiniyā bhagavā jāto, bodhiyā mūle abhisambuddho, bārāṇasiyaṁ bhagavatā dhammacakkaṁ pavattitaṁ; </span><br><p id=kv1.3:9.8><span class=root>tattheva brahmacariyavāso, natthaññatra brahmacariyavāsoti? </span><br><p id=kv1.3:9.9><span class=root>Na hevaṁ vattabbe …pe…. </span><br><p id=kv1.3:10.1><span class=root>Devesu paccekasambuddhā nuppajjantīti, natthi devesu brahmacariyavāsoti? </span><br><p id=kv1.3:10.2><span class=root>Āmantā. </span><br><p id=kv1.3:10.3><span class=root>Yattha paccekasambuddhā uppajjanti tattheva brahmacariyavāso, yattha paccekasambuddhā nuppajjanti natthi tattha brahmacariyavāsoti? </span><br><p id=kv1.3:10.4><span class=root>Na hevaṁ vattabbe …pe… </span><br><p id=kv1.3:10.5><span class=root>yattha paccekasambuddhā uppajjanti tattheva brahmacariyavāso, yattha paccekasambuddhā nuppajjanti natthi tattha brahmacariyavāsoti? </span><br><p id=kv1.3:10.6><span class=root>Āmantā. </span><br><p id=kv1.3:10.7><span class=root>Majjhimesu janapadesu paccekasambuddhā uppajjanti, tattheva brahmacariyavāso, natthaññatra brahmacariyavāsoti? </span><br><p id=kv1.3:10.8><span class=root>Na hevaṁ vattabbe …pe…. </span><br><p id=kv1.3:11.1><span class=root>Devesu sāvakayugaṁ nuppajjatīti, natthi devesu brahmacariyavāsoti? </span><br><p id=kv1.3:11.2><span class=root>Āmantā. </span><br><p id=kv1.3:11.3><span class=root>Yattha sāvakayugaṁ uppajjati tattheva brahmacariyavāso, yattha sāvakayugaṁ nuppajjati natthi tattha brahmacariyavāsoti? </span><br><p id=kv1.3:11.4><span class=root>Na hevaṁ vattabbe …pe… </span><br><p id=kv1.3:11.5><span class=root>yattha sāvakayugaṁ uppajjati tattheva brahmacariyavāso, yattha sāvakayugaṁ nuppajjati natthi tattha brahmacariyavāsoti? </span><br><p id=kv1.3:11.6><span class=root>Āmantā. </span><br><p id=kv1.3:11.7><span class=root>Magadhesu sāvakayugaṁ uppannaṁ, tattheva brahmacariyavāso, natthaññatra brahmacariyavāsoti? </span><br><p id=kv1.3:11.8><span class=root>Na hevaṁ vattabbe …pe…. </span><br><p id=kv1.3:12.1><span class=root>Atthi devesu brahmacariyavāsoti? </span><br><p id=kv1.3:12.2><span class=root>Āmantā. </span><br><p id=kv1.3:12.3><span class=root>Sabbadevesu atthi brahmacariyavāsoti? </span><br><p id=kv1.3:12.4><span class=root>Na hevaṁ vattabbe …pe…. </span><br><p id=kv1.3:13.1><span class=root>Atthi manussesu brahmacariyavāsoti? </span><br><p id=kv1.3:13.2><span class=root>Āmantā. </span><br><p id=kv1.3:13.3><span class=root>Sabbamanussesu atthi brahmacariyavāsoti? </span><br><p id=kv1.3:13.4><span class=root>Na hevaṁ vattabbe …pe…. </span><br><p id=kv1.3:14.1><span class=root>Atthi devesu brahmacariyavāsoti? </span><br><p id=kv1.3:14.2><span class=root>Āmantā. </span><br><p id=kv1.3:14.3><span class=root>Asaññasattesu devesu atthi brahmacariyavāsoti? </span><br><p id=kv1.3:14.4><span class=root>Na hevaṁ vattabbe …pe…. </span><br><p id=kv1.3:15.1><span class=root>Atthi manussesu brahmacariyavāsoti? </span><br><p id=kv1.3:15.2><span class=root>Āmantā. </span><br><p id=kv1.3:15.3><span class=root>Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti? </span><br><p id=kv1.3:15.4><span class=root>Na hevaṁ vattabbe. </span><br><p id=kv1.3:16.1><span class=root>Atthi devesu brahmacariyavāsoti? </span><br><p id=kv1.3:16.2><span class=root>Atthi yattha atthi, atthi yattha natthīti. </span><br><p id=kv1.3:16.3><span class=root>Asaññasattesu devesu atthi yattha atthi, atthi yattha natthi brahmacariyavāso, saññasattesu devesu atthi yattha atthi, atthi yattha natthi brahmacariyavāsoti? </span><br><p id=kv1.3:16.4><span class=root>Na hevaṁ vattabbe. </span><br><p id=kv1.3:17.1><span class=root>Devesu atthi yattha atthi, atthi yattha natthi brahmacariyavāsoti? </span><br><p id=kv1.3:17.2><span class=root>Āmantā. </span><br><p id=kv1.3:17.3><span class=root>Kattha atthi, kattha natthīti? </span><br><p id=kv1.3:17.4><span class=root>Asaññasattesu devesu natthi brahmacariyavāso, saññasattesu devesu atthi brahmacariyavāsoti. </span><br><p id=kv1.3:17.5><span class=root>Asaññasattesu devesu natthi brahmacariyavāsoti? </span><br><p id=kv1.3:17.6><span class=root>Āmantā. </span><br><p id=kv1.3:17.7><span class=root>Saññasattesu devesu natthi brahmacariyavāsoti? </span><br><p id=kv1.3:17.8><span class=root>Na hevaṁ vattabbe. </span><br><p id=kv1.3:18.1><span class=root>Saññasattesu devesu atthi brahmacariyavāsoti? </span><br><p id=kv1.3:18.2><span class=root>Āmantā. </span><br><p id=kv1.3:18.3><span class=root>Asaññasattesu devesu atthi brahmacariyavāsoti? </span><br><p id=kv1.3:18.4><span class=root>Na hevaṁ vattabbe. </span><br><p id=kv1.3:19.1><span class=root>Atthi manussesu brahmacariyavāsoti? </span><br><p id=kv1.3:19.2><span class=root>Atthi yattha atthi, atthi yattha natthīti. </span><br><p id=kv1.3:19.3><span class=root>Paccantimesu janapadesu atthi yattha atthi, atthi yattha natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānaṁ, majjhimesu janapadesu atthi yattha atthi, atthi yattha natthi brahmacariyavāsoti? </span><br><p id=kv1.3:19.4><span class=root>Na hevaṁ vattabbe. </span><br><p id=kv1.3:20.1><span class=root>Manussesu atthi yattha atthi, atthi yattha natthi brahmacariyavāsoti? </span><br><p id=kv1.3:20.2><span class=root>Āmantā. </span><br><p id=kv1.3:20.3><span class=root>Kattha atthi, kattha natthīti? </span><br><p id=kv1.3:20.4><span class=root>Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānaṁ, majjhimesu janapadesu atthi brahmacariyavāsoti. </span><br><p id=kv1.3:20.5><span class=root>Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti? </span><br><p id=kv1.3:20.6><span class=root>Āmantā. </span><br><p id=kv1.3:20.7><span class=root>Majjhimesu janapadesu natthi brahmacariyavāsoti? </span><br><p id=kv1.3:20.8><span class=root>Na hevaṁ vattabbe. </span><br><p id=kv1.3:21.1><span class=root>Majjhimesu janapadesu atthi brahmacariyavāsoti? </span><br><p id=kv1.3:21.2><span class=root>Āmantā. </span><br><p id=kv1.3:21.3><span class=root>Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti? </span><br><p id=kv1.3:21.4><span class=root>Na hevaṁ vattabbe. </span><br><p id=kv1.3:22.1><span class=root>Atthi devesu brahmacariyavāsoti? </span><br><p id=kv1.3:22.2><span class=root>Āmantā. </span><br><p id=kv1.3:22.3><span class=root>Nanu vuttaṁ bhagavatā—</span><br><p id=kv1.3:22.4><span class=root>“tīhi, bhikkhave, ṭhānehi jambudīpakā manussā uttarakuruke ca manusse adhigaṇhanti deve ca tāvatiṁse. </span><br><p id=kv1.3:22.5><span class=root>Katamehi tīhi? </span><br><p id=kv1.3:22.6><span class=root>Sūrā, satimanto, idha brahmacariyavāso”ti. </span><br><p id=kv1.3:22.7><span class=root>Attheva suttantoti? </span><br><p id=kv1.3:22.8><span class=root>Āmantā. </span><br><p id=kv1.3:22.9><span class=root>Tena hi natthi devesu brahmacariyavāsoti. </span><br><p id=kv1.3:23.1><span class=root>Sāvatthiyaṁ vuttaṁ bhagavatā—</span><br><p id=kv1.3:23.2><span class=root>“idha brahmacariyavāso”ti? </span><br><p id=kv1.3:23.3><span class=root>Āmantā. </span><br><p id=kv1.3:23.4><span class=root>Sāvatthiyaṁyeva brahmacariyavāso, natthi aññatra brahmacariyavāsoti? </span><br><p id=kv1.3:23.5><span class=root>Na hevaṁ vattabbe. </span><br><p id=kv1.3:24.1><span class=root>Anāgāmissa puggalassa pañcorambhāgiyāni saṁyojanāni pahīnāni, pañcuddhambhāgiyāni saṁyojanāni appahīnāni, ito cutassa tattha upapannassa kuhiṁ phaluppattīti? </span><br><p id=kv1.3:24.2><span class=root>Tattheva. </span><br><p id=kv1.3:24.3><span class=root>Hañci anāgāmissa puggalassa pañcorambhāgiyāni saṁyojanāni pahīnāni, pañcuddhambhāgiyāni saṁyojanāni appahīnāni, ito cutassa tattha upapannassa tahiṁ phaluppatti; </span><br><p id=kv1.3:24.4><span class=root>no ca vata re vattabbe—</span><br><p id=kv1.3:24.5><span class=root>“natthi devesu brahmacariyavāso”ti. </span><br><p id=kv1.3:25.1><span class=root>Anāgāmissa puggalassa pañcorambhāgiyāni saṁyojanāni pahīnāni, pañcuddhambhāgiyāni saṁyojanāni appahīnāni, ito cutassa tattha upapannassa kuhiṁ bhāroharaṇaṁ, kuhiṁ dukkhapariññātaṁ, kuhiṁ kilesappahānaṁ, kuhiṁ nirodhasacchikiriyā, kuhiṁ akuppapaṭivedhoti? </span><br><p id=kv1.3:25.2><span class=root>Tattheva. </span><br><p id=kv1.3:25.3><span class=root>Hañci anāgāmissa puggalassa pañcorambhāgiyāni saṁyojanāni pahīnāni, pañcuddhambhāgiyāni saṁyojanāni appahīnāni, ito cutassa tattha upapannassa tahiṁ akuppapaṭivedho; </span><br><p id=kv1.3:25.4><span class=root>no ca vata re vattabbe—</span><br><p id=kv1.3:25.5><span class=root>“natthi devesu brahmacariyavāso”ti. </span><br><p id=kv1.3:26.1><span class=root>Anāgāmissa puggalassa pañcorambhāgiyāni saṁyojanāni pahīnāni, pañcuddhambhāgiyāni saṁyojanāni appahīnāni, ito cutassa tattha upapannassa tahiṁ phaluppatti, tahiṁ bhāroharaṇaṁ, tahiṁ dukkhapariññātaṁ, tahiṁ kilesappahānaṁ, tahiṁ nirodhasacchikiriyā, tahiṁ akuppapaṭivedho; </span><br><p id=kv1.3:26.2><span class=root>kenaṭṭhena vadesi—</span><br><p id=kv1.3:26.3><span class=root>“natthi devesu brahmacariyavāso”ti? </span><br><p id=kv1.3:26.4><span class=root>Handa hi anāgāmī puggalo idha bhāvitena maggena tattha phalaṁ sacchikarotīti. </span><br><p id=kv1.3:27.0><span class=root>Saṁsandanabrahmacariyakathā </span><br><p id=kv1.3:27.1><span class=root>Anāgāmī puggalo idha bhāvitena maggena tattha phalaṁ sacchikarotīti? </span><br><p id=kv1.3:27.2><span class=root>Āmantā. </span><br><p id=kv1.3:27.3><span class=root>Sotāpanno puggalo tattha bhāvitena maggena idha phalaṁ sacchikarotīti? </span><br><p id=kv1.3:27.4><span class=root>Na hevaṁ vattabbe. </span><br><p id=kv1.3:28.1><span class=root>Anāgāmī puggalo idha bhāvitena maggena tattha phalaṁ sacchikarotīti? </span><br><p id=kv1.3:28.2><span class=root>Āmantā. </span><br><p id=kv1.3:28.3><span class=root>Sakadāgāmī puggalo idha parinibbāyipuggalo tattha bhāvitena maggena idha phalaṁ sacchikarotīti? </span><br><p id=kv1.3:28.4><span class=root>Na hevaṁ vattabbe. </span><br><p id=kv1.3:29.1><span class=root>Sotāpanno puggalo idha bhāvitena maggena idha phalaṁ sacchikarotīti? </span><br><p id=kv1.3:29.2><span class=root>Āmantā. </span><br><p id=kv1.3:29.3><span class=root>Anāgāmī puggalo tattha bhāvitena maggena tattha phalaṁ sacchikarotīti? </span><br><p id=kv1.3:29.4><span class=root>Na hevaṁ vattabbe. </span><br><p id=kv1.3:30.1><span class=root>Sakadāgāmī puggalo idha parinibbāyipuggalo idha bhāvitena maggena idha phalaṁ sacchikarotīti? </span><br><p id=kv1.3:30.2><span class=root>Āmantā. </span><br><p id=kv1.3:30.3><span class=root>Anāgāmī puggalo tattha bhāvitena maggena tattha phalaṁ sacchikarotīti? </span><br><p id=kv1.3:30.4><span class=root>Na hevaṁ vattabbe …pe…. </span><br><p id=kv1.3:31.1><span class=root>Idha vihāya niṭṭhassa puggalassa maggo ca bhāvīyati, na ca kilesā pahīyantīti? </span><br><p id=kv1.3:31.2><span class=root>Āmantā. </span><br><p id=kv1.3:31.3><span class=root>Sotāpattiphalasacchikiriyāya paṭipannassa puggalassa maggo ca bhāvīyati, na ca kilesā pahīyantīti? </span><br><p id=kv1.3:31.4><span class=root>Na hevaṁ vattabbe …pe…. </span><br><p id=kv1.3:32.1><span class=root>Idha vihāya niṭṭhassa puggalassa maggo ca bhāvīyati, na ca kilesā pahīyantīti? </span><br><p id=kv1.3:32.2><span class=root>Āmantā. </span><br><p id=kv1.3:32.3><span class=root>Sakadāgāmiphalasacchikiriyāya paṭipannassa puggalassa …pe… </span><br><p id=kv1.3:32.4><span class=root>arahattasacchikiriyāya paṭipannassa puggalassa maggo ca bhāvīyati, na ca kilesā pahīyantīti? </span><br><p id=kv1.3:32.5><span class=root>Na hevaṁ vattabbe …pe…. </span><br><p id=kv1.3:33.1><span class=root>Sotāpattiphalasacchikiriyāya paṭipannassa puggalassa apubbaṁ acarimaṁ maggo ca bhāvīyati, kilesā ca pahīyantīti? </span><br><p id=kv1.3:33.2><span class=root>Āmantā. </span><br><p id=kv1.3:33.3><span class=root>Idha vihāya niṭṭhassa puggalassa apubbaṁ acarimaṁ maggo ca bhāvīyati, kilesā ca pahīyantīti? </span><br><p id=kv1.3:33.4><span class=root>Na hevaṁ vattabbe. </span><br><p id=kv1.3:34.1><span class=root>Sakadāgāmiphalasacchikiriyāya paṭipannassa puggalassa …pe… </span><br><p id=kv1.3:34.2><span class=root>arahattasacchikiriyāya paṭipannassa puggalassa apubbaṁ acarimaṁ maggo ca bhāvīyati, kilesā ca pahīyantīti? </span><br><p id=kv1.3:34.3><span class=root>Āmantā. </span><br><p id=kv1.3:34.4><span class=root>Idha vihāya niṭṭhassa puggalassa apubbaṁ acarimaṁ maggo ca bhāvīyati, kilesā ca pahīyantīti? </span><br><p id=kv1.3:34.5><span class=root>Na hevaṁ vattabbe. </span><br><p id=kv1.3:35.1><span class=root>Anāgāmī puggalo katakaraṇīyo bhāvitabhāvano tattha upapajjatīti? </span><br><p id=kv1.3:35.2><span class=root>Āmantā. </span><br><p id=kv1.3:35.3><span class=root>Arahā upapajjatīti? </span><br><p id=kv1.3:35.4><span class=root>Na hevaṁ vattabbe. </span><br><p id=kv1.3:36.1><span class=root>Arahā upapajjatīti? </span><br><p id=kv1.3:36.2><span class=root>Āmantā. </span><br><p id=kv1.3:36.3><span class=root>Atthi arahato punabbhavoti? </span><br><p id=kv1.3:36.4><span class=root>Na hevaṁ vattabbe. </span><br><p id=kv1.3:37.1><span class=root>Atthi arahato punabbhavoti? </span><br><p id=kv1.3:37.2><span class=root>Āmantā. </span><br><p id=kv1.3:37.3><span class=root>Arahā bhavena bhavaṁ gacchati, gatiyā gatiṁ gacchati, saṁsārena saṁsāraṁ gacchati, upapattiyā upapattiṁ gacchatīti? </span><br><p id=kv1.3:37.4><span class=root>Na hevaṁ vattabbe. </span><br><p id=kv1.3:38.1><span class=root>Anāgāmī puggalo katakaraṇīyo bhāvitabhāvano anohaṭabhāro tattha upapajjatīti? </span><br><p id=kv1.3:38.2><span class=root>Āmantā. </span><br><p id=kv1.3:38.3><span class=root>Bhāroharaṇāya puna maggaṁ bhāvetīti? </span><br><p id=kv1.3:38.4><span class=root>Na hevaṁ vattabbe. </span><br><p id=kv1.3:39.1><span class=root>Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjatīti? </span><br><p id=kv1.3:39.2><span class=root>Āmantā. </span><br><p id=kv1.3:39.3><span class=root>Akuppapaṭivedhāya puna maggaṁ bhāvetīti? </span><br><p id=kv1.3:39.4><span class=root>Na hevaṁ vattabbe. </span><br><p id=kv1.3:40.1><span class=root>Anāgāmī puggalo katakaraṇīyo bhāvitabhāvano anohaṭabhāro tattha upapajjati, na ca bhāroharaṇāya puna maggaṁ bhāvetīti? </span><br><p id=kv1.3:40.2><span class=root>Āmantā. </span><br><p id=kv1.3:40.3><span class=root>Anohaṭabhāro ca tattha parinibbāyatīti? </span><br><p id=kv1.3:40.4><span class=root>Na hevaṁ vattabbe. </span><br><p id=kv1.3:41.1><span class=root>Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjati, na ca akuppapaṭivedhāya puna maggaṁ bhāvetīti? </span><br><p id=kv1.3:41.2><span class=root>Āmantā. </span><br><p id=kv1.3:41.3><span class=root>Appaṭividdhākuppo ca tattha parinibbāyatīti? </span><br><p id=kv1.3:41.4><span class=root>Na hevaṁ vattabbe. </span><br><p id=kv1.3:41.5><span class=root>Yathā migo sallena viddho dūrampi gantvā kālaṁ karoti, evamevaṁ anāgāmī puggalo idha bhāvitena maggena tattha phalaṁ sacchikarotīti. </span><br><p id=kv1.3:42.1><span class=root>Yathā migo sallena viddho dūrampi gantvā sasallova kālaṁ karoti, evamevaṁ anāgāmī puggalo idha bhāvitena maggena tattha sasallova parinibbāyatīti? </span><br><p id=kv1.3:42.2><span class=root>Na hevaṁ vattabbe …pe…. </span><br><p id=kv1.3:42.3><span class=root>Brahmacariyakathā niṭṭhitā. </span><br></main><footer class="container footer"><small><a href=/about>Contact info</a></small></footer>