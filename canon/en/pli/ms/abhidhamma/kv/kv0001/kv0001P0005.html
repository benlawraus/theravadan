<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0001.html> Mahāpaṇṇāsaka Paṭhamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0001/kv0001P0004.html>Previous</a><a href=/canon/en/pli/ms/abhidhamma/kv/kv0001/kv0001P0006.html>Next</a></div><p id=kv1.5:0.1><span class=root>Kathāvatthu </span><br><p id=kv1.5:0.2><span class=root>Mahāpaṇṇāsaka </span><br><p id=kv1.5:0.3><span class=root>Paṭhamavagga </span><br><p id=kv1.5:0.4><span class="root big-bold">Jahatikathā </span><br><p id=kv1.5:1.0><span class=root>Nasuttāharaṇakathā </span><br><p id=kv1.5:1.1><span class=root>Jahati puthujjano kāmarāgabyāpādanti? </span><br><p id=kv1.5:1.2><span class=root>Āmantā. </span><br><p id=kv1.5:1.3><span class=root>Accantaṁ jahati, anavasesaṁ jahati, appaṭisandhiyaṁ jahati, samūlaṁ jahati, sataṇhaṁ jahati, sānusayaṁ jahati, ariyena ñāṇena jahati, ariyena maggena jahati, akuppaṁ paṭivijjhanto jahati, anāgāmiphalaṁ sacchikaronto jahatīti? </span><br><p id=kv1.5:1.4><span class=root>Na hevaṁ vattabbe …pe…. </span><br><p id=kv1.5:2.1><span class=root>Vikkhambheti puthujjano kāmarāgabyāpādanti? </span><br><p id=kv1.5:2.2><span class=root>Āmantā. </span><br><p id=kv1.5:2.3><span class=root>Accantaṁ vikkhambheti, anavasesaṁ vikkhambheti, appaṭisandhiyaṁ vikkhambheti, samūlaṁ vikkhambheti, sataṇhaṁ vikkhambheti, sānusayaṁ vikkhambheti, ariyena ñāṇena vikkhambheti, ariyena maggena vikkhambheti, akuppaṁ paṭivijjhanto vikkhambheti, anāgāmiphalaṁ sacchikaronto vikkhambhetīti? </span><br><p id=kv1.5:2.4><span class=root>Na hevaṁ vattabbe …pe…. </span><br><p id=kv1.5:3.1><span class=root>Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ jahati, anavasesaṁ jahati …pe… </span><br><p id=kv1.5:3.2><span class=root>anāgāmiphalaṁ sacchikaronto jahatīti? </span><br><p id=kv1.5:3.3><span class=root>Āmantā. </span><br><p id=kv1.5:3.4><span class=root>Jahati puthujjano kāmarāgabyāpādaṁ, so ca accantaṁ jahati, anavasesaṁ jahati …pe… </span><br><p id=kv1.5:3.5><span class=root>anāgāmiphalaṁ sacchikaronto jahatīti? </span><br><p id=kv1.5:3.6><span class=root>Na hevaṁ vattabbe …pe…. </span><br><p id=kv1.5:4.1><span class=root>Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ vikkhambheti, anavasesaṁ vikkhambheti …pe… </span><br><p id=kv1.5:4.2><span class=root>anāgāmiphalaṁ sacchikaronto vikkhambhetīti? </span><br><p id=kv1.5:4.3><span class=root>Āmantā. </span><br><p id=kv1.5:4.4><span class=root>Vikkhambheti puthujjano kāmarāgabyāpādaṁ, so ca accantaṁ vikkhambheti, anavasesaṁ vikkhambheti …pe… </span><br><p id=kv1.5:4.5><span class=root>anāgāmiphalaṁ sacchikaronto vikkhambhetīti? </span><br><p id=kv1.5:4.6><span class=root>Na hevaṁ vattabbe …pe…. </span><br><p id=kv1.5:5.1><span class=root>Jahati puthujjano kāmarāgabyāpādaṁ, so ca na accantaṁ jahati, na anavasesaṁ jahati …pe… </span><br><p id=kv1.5:5.2><span class=root>na anāgāmiphalaṁ sacchikaronto jahatīti? </span><br><p id=kv1.5:5.3><span class=root>Āmantā. </span><br><p id=kv1.5:5.4><span class=root>Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ jahati …pe… </span><br><p id=kv1.5:5.5><span class=root>na anāgāmiphalaṁ sacchikaronto jahatīti? </span><br><p id=kv1.5:5.6><span class=root>Na hevaṁ vattabbe …pe…. </span><br><p id=kv1.5:6.1><span class=root>Vikkhambheti puthujjano kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti …pe… </span><br><p id=kv1.5:6.2><span class=root>na anāgāmiphalaṁ sacchikaronto vikkhambhetīti? </span><br><p id=kv1.5:6.3><span class=root>Āmantā. </span><br><p id=kv1.5:6.4><span class=root>Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti …pe… </span><br><p id=kv1.5:6.5><span class=root>na anāgāmiphalaṁ sacchikaronto vikkhambhetīti? </span><br><p id=kv1.5:6.6><span class=root>Na hevaṁ vattabbe …pe…. </span><br><p id=kv1.5:7.1><span class=root>Jahati puthujjano kāmarāgabyāpādanti? </span><br><p id=kv1.5:7.2><span class=root>Āmantā. </span><br><p id=kv1.5:7.3><span class=root>Katamena maggenāti? </span><br><p id=kv1.5:7.4><span class=root>Rūpāvacarena maggenāti. </span><br><p id=kv1.5:7.5><span class=root>Rūpāvacaro maggo niyyāniko khayagāmī bodhagāmī apacayagāmī anāsavo asaṁyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṅkilesiyoti? </span><br><p id=kv1.5:7.6><span class=root>Na hevaṁ vattabbe. </span><br><p id=kv1.5:7.7><span class=root>Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṁyojaniyo …pe… saṅkilesiyoti? </span><br><p id=kv1.5:7.8><span class=root>Āmantā. </span><br><p id=kv1.5:7.9><span class=root>Hañci rūpāvacaro maggo aniyyāniko na khayagāmī …pe… </span><br><p id=kv1.5:7.10><span class=root>saṅkilesiyo, no ca vata re vattabbe—</span><br><p id=kv1.5:7.11><span class=root>“jahati puthujjano rūpāvacarena maggena kāmarāgabyāpādan”ti. </span><br><p id=kv1.5:8.1><span class=root>Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo …pe… </span><br><p id=kv1.5:8.2><span class=root>asaṅkilesiyoti? </span><br><p id=kv1.5:8.3><span class=root>Āmantā. </span><br><p id=kv1.5:8.4><span class=root>Jahati puthujjano rūpāvacarena maggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo …pe… </span><br><p id=kv1.5:8.5><span class=root>asaṅkilesiyoti? </span><br><p id=kv1.5:8.6><span class=root>Na hevaṁ vattabbe …pe…. </span><br><p id=kv1.5:9.1><span class=root>Jahati puthujjano rūpāvacarena maggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo …pe… </span><br><p id=kv1.5:9.2><span class=root>saṅkilesiyoti? </span><br><p id=kv1.5:9.3><span class=root>Āmantā. </span><br><p id=kv1.5:9.4><span class=root>Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo …pe… </span><br><p id=kv1.5:9.5><span class=root>saṅkilesiyoti? </span><br><p id=kv1.5:9.6><span class=root>Na hevaṁ vattabbe …pe…. </span><br><p id=kv1.5:10.1><span class=root>Puthujjano kāmesu vītarāgo saha dhammābhisamayā anāgāmiphale saṇṭhātīti? </span><br><p id=kv1.5:10.2><span class=root>Āmantā. </span><br><p id=kv1.5:10.3><span class=root>Arahatte saṇṭhātīti? </span><br><p id=kv1.5:10.4><span class=root>Na hevaṁ vattabbe …pe…. </span><br><p id=kv1.5:11.1><span class=root>Puthujjano kāmesu vītarāgo saha dhammābhisamayā anāgāmiphale saṇṭhātīti? </span><br><p id=kv1.5:11.2><span class=root>Āmantā. </span><br><p id=kv1.5:11.3><span class=root>Apubbaṁ acarimaṁ tayo magge bhāvetīti? </span><br><p id=kv1.5:11.4><span class=root>Na hevaṁ vattabbe …pe…. </span><br><p id=kv1.5:12.1><span class=root>Apubbaṁ acarimaṁ tayo magge bhāvetīti? </span><br><p id=kv1.5:12.2><span class=root>Āmantā. </span><br><p id=kv1.5:12.3><span class=root>Apubbaṁ acarimaṁ tīṇi sāmaññaphalāni sacchikarotīti? </span><br><p id=kv1.5:12.4><span class=root>Na hevaṁ vattabbe …pe…. </span><br><p id=kv1.5:13.1><span class=root>Apubbaṁ acarimaṁ tīṇi sāmaññaphalāni sacchikarotīti? </span><br><p id=kv1.5:13.2><span class=root>Āmantā. </span><br><p id=kv1.5:13.3><span class=root>Tiṇṇaṁ phassānaṁ tissannaṁ vedanānaṁ tissannaṁ saññānaṁ tissannaṁ cetanānaṁ tiṇṇaṁ cittānaṁ tissannaṁ saddhānaṁ tiṇṇaṁ vīriyānaṁ tissannaṁ satīnaṁ tiṇṇaṁ samādhīnaṁ tissannaṁ paññānaṁ samodhānaṁ hotīti? </span><br><p id=kv1.5:13.4><span class=root>Na hevaṁ vattabbe …pe…. </span><br><p id=kv1.5:14.1><span class=root>Puthujjano kāmesu vītarāgo saha dhammābhisamayā anāgāmiphale saṇṭhātīti? </span><br><p id=kv1.5:14.2><span class=root>Āmantā. </span><br><p id=kv1.5:14.3><span class=root>Sotāpattimaggenāti? </span><br><p id=kv1.5:14.4><span class=root>Na hevaṁ vattabbe …pe…. </span><br><p id=kv1.5:15.1><span class=root>Sakadāgāmimaggenāti? </span><br><p id=kv1.5:15.2><span class=root>Na hevaṁ vattabbe. </span><br><p id=kv1.5:15.3><span class=root>Katamena maggenāti? </span><br><p id=kv1.5:15.4><span class=root>Anāgāmimaggenāti. </span><br><p id=kv1.5:15.5><span class=root>Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti? </span><br><p id=kv1.5:15.6><span class=root>Na hevaṁ vattabbe …pe…. </span><br><p id=kv1.5:16.0><span class=root>Suttāharaṇakathā </span><br><p id=kv1.5:16.1><span class=root>Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti? </span><br><p id=kv1.5:16.2><span class=root>Āmantā. </span><br><p id=kv1.5:16.3><span class=root>Nanu tiṇṇaṁ saṁyojanānaṁ pahānā sotāpattiphalaṁ vuttaṁ bhagavatāti? </span><br><p id=kv1.5:16.4><span class=root>Āmantā. </span><br><p id=kv1.5:16.5><span class=root>Hañci tiṇṇaṁ saṁyojanānaṁ pahānā sotāpattiphalaṁ vuttaṁ bhagavatā, no ca vata re vattabbe—</span><br><p id=kv1.5:16.6><span class=root>“anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatī”ti. </span><br><p id=kv1.5:16.7><span class=root>Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti? </span><br><p id=kv1.5:16.8><span class=root>Na hevaṁ vattabbe …pe…. </span><br><p id=kv1.5:17.1><span class=root>Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti? </span><br><p id=kv1.5:17.2><span class=root>Āmantā. </span><br><p id=kv1.5:17.3><span class=root>Nanu kāmarāgabyāpādānaṁ tanubhāvā sakadāgāmiphalaṁ vuttaṁ bhagavatāti? </span><br><p id=kv1.5:17.4><span class=root>Āmantā. </span><br><p id=kv1.5:17.5><span class=root>Hañci kāmarāgabyāpādānaṁ tanubhāvā sakadāgāmiphalaṁ vuttaṁ bhagavatā, no ca vata re vattabbe—</span><br><p id=kv1.5:17.6><span class=root>“anāgāmimaggena oḷārikaṁ kāmarāgaṁ oḷārikaṁ byāpādaṁ jahatī”ti. </span><br><p id=kv1.5:18.1><span class=root>Puthujjano kāmesu vītarāgo saha dhammābhisamayā anāgāmiphale saṇṭhātīti? </span><br><p id=kv1.5:18.2><span class=root>Āmantā. </span><br><p id=kv1.5:18.3><span class=root>Ye keci dhammaṁ abhisamenti, sabbe te saha dhammābhisamayā anāgāmiphale saṇṭhahantīti? </span><br><p id=kv1.5:18.4><span class=root>Na hevaṁ vattabbe …pe…. </span><br><p id=kv1.5:19.1><span class=root>Na vattabbaṁ—</span><br><p id=kv1.5:19.2><span class=root>“jahati puthujjano kāmarāgabyāpādan”ti? </span><br><p id=kv1.5:19.3><span class=root>Āmantā. </span><br><p id=kv1.5:19.4><span class=root>Nanu vuttaṁ bhagavatā—</span><br><p id=kv1.5:20.1><span class=root>“Ahesuṁ te atītaṁse, </span><br><p id=kv1.5:20.2><span class=root>Cha satthāro yasassino; </span><br><p id=kv1.5:20.3><span class=root>Nirāmagandhā karuṇedhimuttā, </span><br><p id=kv1.5:20.4><span class=root>Kāmasaṁyojanātigā. </span><br><p id=kv1.5:21.1><span class=root>Kāmarāgaṁ virājetvā, </span><br><p id=kv1.5:21.2><span class=root>brahmalokūpagā ahu; </span><br><p id=kv1.5:21.3><span class=root>Ahesuṁ sāvakā tesaṁ, </span><br><p id=kv1.5:21.4><span class=root>anekāni satānipi. </span><br><p id=kv1.5:22.1><span class=root>Nirāmagandhā karuṇedhimuttā, </span><br><p id=kv1.5:22.2><span class=root>Kāmasaṁyojanātigā; </span><br><p id=kv1.5:22.3><span class=root>Kāmarāgaṁ virājetvā, </span><br><p id=kv1.5:22.4><span class=root>Brahmalokūpagā ahū”ti. </span><br><p id=kv1.5:23.1><span class=root>Attheva suttantoti? </span><br><p id=kv1.5:23.2><span class=root>Āmantā. </span><br><p id=kv1.5:23.3><span class=root>Tena hi jahati puthujjano kāmarāgabyāpādanti. </span><br><p id=kv1.5:24.1><span class=root>Jahati puthujjano kāmarāgabyāpādanti? </span><br><p id=kv1.5:24.2><span class=root>Āmantā. </span><br><p id=kv1.5:24.3><span class=root>Nanu vuttaṁ bhagavatā—</span><br><p id=kv1.5:24.4><span class=root>“so hi nāma, bhikkhave, sunetto satthā evaṁ dīghāyuko samāno evaṁ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi. </span><br><p id=kv1.5:24.5><span class=root>Taṁ kissa hetu? </span><br><p id=kv1.5:24.6><span class=root>Catunnaṁ dhammānaṁ ananubodhā appaṭivedhā. </span><br><p id=kv1.5:24.7><span class=root>Katamesaṁ catunnaṁ? </span><br><p id=kv1.5:24.8><span class=root>Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā. </span><br><p id=kv1.5:24.9><span class=root>Tayidaṁ, bhikkhave, ariyaṁ sīlaṁ anubuddhaṁ paṭividdhaṁ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti. </span><br><p id=kv1.5:25.1><span class=root>“Sīlaṁ samādhi paññā ca, </span><br><p id=kv1.5:25.2><span class=root>vimutti ca anuttarā; </span><br><p id=kv1.5:25.3><span class=root>Anubuddhā ime dhammā, </span><br><p id=kv1.5:25.4><span class=root>gotamena yasassinā. </span><br><p id=kv1.5:26.1><span class=root>Iti buddho abhiññāya, </span><br><p id=kv1.5:26.2><span class=root>dhammamakkhāsi bhikkhunaṁ; </span><br><p id=kv1.5:26.3><span class=root>Dukkhassantakaro satthā, </span><br><p id=kv1.5:26.4><span class=root>cakkhumā parinibbuto”ti. </span><br><p id=kv1.5:27.1><span class=root>Attheva suttantoti? </span><br><p id=kv1.5:27.2><span class=root>Āmantā. </span><br><p id=kv1.5:27.3><span class=root>Tena hi na vattabbaṁ—</span><br><p id=kv1.5:27.4><span class=root>“jahati puthujjano kāmarāgabyāpādan”ti. </span><br><p id=kv1.5:27.5><span class=root>Jahatikathā niṭṭhitā. </span><br></main><footer class="container footer"><small><a href=/about/>Contact info</a></small></footer>