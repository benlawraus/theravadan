<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0020.html> Niggahapaṇṇāsaka Vīsatimavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0020/kv0020P0001.html>Previous</a><a href=/canon/en/pli/ms/abhidhamma/kv/kv0020/kv0020P0003.html>Next</a></div><p id=kv20.2:0.1><span class=root>Kathāvatthu </span><br><p id=kv20.2:0.2><span class=root>Mahāpaṇṇāsaka </span><br><p id=kv20.2:0.3><span class=root>Vīsatimavagga </span><br><p id=kv20.2:0.4><span class="root big-bold">Ñāṇakathā </span><br><p id=kv20.2:1.1><span class=root>Natthi puthujjanassa ñāṇanti? </span><br><p id=kv20.2:1.2><span class=root>Āmantā. </span><br><p id=kv20.2:1.3><span class=root>Natthi puthujjanassa paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇāti? </span><br><p id=kv20.2:1.4><span class=root>Na hevaṁ vattabbe …pe… </span><br><p id=kv20.2:1.5><span class=root>nanu atthi puthujjanassa paññā pajānanā vicayo …pe… </span><br><p id=kv20.2:1.6><span class=root>paccupalakkhaṇāti? </span><br><p id=kv20.2:1.7><span class=root>Āmantā. </span><br><p id=kv20.2:1.8><span class=root>Hañci atthi puthujjanassa paññā pajānanā vicayo …pe… </span><br><p id=kv20.2:1.9><span class=root>paccupalakkhaṇā, no ca vata re vattabbe—</span><br><p id=kv20.2:1.10><span class=root>“natthi puthujjanassa ñāṇan”ti. </span><br><p id=kv20.2:2.1><span class=root>Natthi puthujjanassa ñāṇanti? </span><br><p id=kv20.2:2.2><span class=root>Āmantā. </span><br><p id=kv20.2:2.3><span class=root>Puthujjano paṭhamaṁ jhānaṁ samāpajjeyyāti? </span><br><p id=kv20.2:2.4><span class=root>Āmantā. </span><br><p id=kv20.2:2.5><span class=root>Hañci puthujjano paṭhamaṁ jhānaṁ samāpajjeyya, no ca vata re vattabbe—</span><br><p id=kv20.2:2.6><span class=root>“natthi puthujjanassa ñāṇan”ti. </span><br><p id=kv20.2:3.1><span class=root>Puthujjano dutiyaṁ jhānaṁ …pe… </span><br><p id=kv20.2:3.2><span class=root>tatiyaṁ jhānaṁ …pe… </span><br><p id=kv20.2:3.3><span class=root>catutthaṁ jhānaṁ …pe… </span><br><p id=kv20.2:3.4><span class=root>ākāsānañcāyatanaṁ samāpajjeyya, </span><br><p id=kv20.2:3.5><span class=root>viññāṇañcāyatanaṁ ākiñcaññāyatanaṁ nevasaññānāsaññāyatanaṁ samāpajjeyya, </span><br><p id=kv20.2:3.6><span class=root>puthujjano dānaṁ dadeyya …pe… </span><br><p id=kv20.2:3.7><span class=root>cīvaraṁ dadeyya, </span><br><p id=kv20.2:3.8><span class=root>piṇḍapātaṁ dadeyya, </span><br><p id=kv20.2:3.9><span class=root>senāsanaṁ dadeyya, </span><br><p id=kv20.2:3.10><span class=root>gilānapaccayabhesajjaparikkhāraṁ dadeyyāti? </span><br><p id=kv20.2:3.11><span class=root>Āmantā. </span><br><p id=kv20.2:3.12><span class=root>Hañci puthujjano gilānapaccayabhesajjaparikkhāraṁ dadeyya, no ca vata re vattabbe—</span><br><p id=kv20.2:3.13><span class=root>“natthi puthujjanassa ñāṇan”ti. </span><br><p id=kv20.2:4.1><span class=root>Atthi puthujjanassa ñāṇanti? </span><br><p id=kv20.2:4.2><span class=root>Āmantā. </span><br><p id=kv20.2:4.3><span class=root>Puthujjano tena ñāṇena dukkhaṁ parijānāti, samudayaṁ pajahati, nirodhaṁ sacchikaroti, maggaṁ bhāvetīti? </span><br><p id=kv20.2:4.4><span class=root>Na hevaṁ vattabbe …pe…. </span><br><p id=kv20.2:4.5><span class=root>Ñāṇakathā niṭṭhitā. </span><br></main><footer class="container footer"><small><a href=/about>Contact info</a></small></footer>