<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0020.html> Niggahapaṇṇāsaka Vīsatimavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0020/kv0020P0002.html>Previous</a><a href=/canon/en/pli/ms/abhidhamma/kv/kv0020/kv0020P0004.html>Next</a></div><p id=kv20.3:0.1><span class=root>Kathāvatthu </span><br><p id=kv20.3:0.2><span class=root>Mahāpaṇṇāsaka </span><br><p id=kv20.3:0.3><span class=root>Vīsatimavagga </span><br><p id=kv20.3:0.4><span class="root big-bold">Nirayapālakathā </span><br><p id=kv20.3:1.1><span class=root>Natthi nirayesu nirayapālāti? </span><br><p id=kv20.3:1.2><span class=root>Āmantā. </span><br><p id=kv20.3:1.3><span class=root>Natthi nirayesu kammakāraṇāti? </span><br><p id=kv20.3:1.4><span class=root>Na hevaṁ vattabbe …pe… </span><br><p id=kv20.3:1.5><span class=root>atthi nirayesu kammakāraṇāti? </span><br><p id=kv20.3:1.6><span class=root>Āmantā. </span><br><p id=kv20.3:1.7><span class=root>Atthi nirayesu nirayapālāti? </span><br><p id=kv20.3:1.8><span class=root>Na hevaṁ vattabbe …pe…. </span><br><p id=kv20.3:2.1><span class=root>Atthi manussesu kammakāraṇā, atthi ca kāraṇikāti? </span><br><p id=kv20.3:2.2><span class=root>Āmantā. </span><br><p id=kv20.3:2.3><span class=root>Atthi nirayesu kammakāraṇā, atthi ca kāraṇikāti? </span><br><p id=kv20.3:2.4><span class=root>Na hevaṁ vattabbe …pe… </span><br><p id=kv20.3:2.5><span class=root>atthi nirayesu kammakāraṇā, natthi ca kāraṇikāti? </span><br><p id=kv20.3:2.6><span class=root>Āmantā. </span><br><p id=kv20.3:2.7><span class=root>Atthi manussesu kammakāraṇā, natthi ca kāraṇikāti? </span><br><p id=kv20.3:2.8><span class=root>Na hevaṁ vattabbe …pe…. </span><br><p id=kv20.3:3.1><span class=root>Atthi nirayesu nirayapālāti? </span><br><p id=kv20.3:3.2><span class=root>Āmantā. </span><br><p id=kv20.3:3.3><span class=root>Nanu vuttaṁ bhagavatā—</span><br><p id=kv20.3:4.1><span class=root>“Na vessabhū nopi ca pettirājā, </span><br><p id=kv20.3:4.2><span class=root>Somo yamo vessavaṇo ca rājā; </span><br><p id=kv20.3:4.3><span class=root>Sakāni kammāni hananti tattha, </span><br><p id=kv20.3:4.4><span class=root>Ito paṇunnaṁ paralokapattan”ti. </span><br><p id=kv20.3:5.1><span class=root>Attheva suttantoti? </span><br><p id=kv20.3:5.2><span class=root>Āmantā. </span><br><p id=kv20.3:5.3><span class=root>Tena hi natthi nirayesu nirayapālāti. </span><br><p id=kv20.3:6.1><span class=root>Natthi nirayesu nirayapālāti? </span><br><p id=kv20.3:6.2><span class=root>Āmantā. </span><br><p id=kv20.3:6.3><span class=root>Nanu vuttaṁ bhagavatā—</span><br><p id=kv20.3:6.4><span class=root>“tamenaṁ, bhikkhave, nirayapālā pañcavidhabandhanaṁ nāma kāraṇaṁ kārenti—</span><br><p id=kv20.3:6.5><span class=root>tattaṁ ayokhīlaṁ hatthe gamenti, tattaṁ ayokhīlaṁ dutiye hatthe gamenti, tattaṁ ayokhīlaṁ pāde gamenti, tattaṁ ayokhīlaṁ dutiye pāde gamenti, tattaṁ ayokhīlaṁ majjheurasmiṁ gamenti; </span><br><p id=kv20.3:6.6><span class=root>so tattha dukkhā tibbā kaṭukā vedanā vedeti; </span><br><p id=kv20.3:6.7><span class=root>na ca tāva kālaṁ karoti yāva na taṁ pāpakammaṁ byantī hotī”ti. </span><br><p id=kv20.3:6.8><span class=root>Attheva suttantoti? </span><br><p id=kv20.3:6.9><span class=root>Āmantā. </span><br><p id=kv20.3:6.10><span class=root>Tena hi atthi nirayesu nirayapālāti. </span><br><p id=kv20.3:7.1><span class=root>Natthi nirayesu nirayapālāti? </span><br><p id=kv20.3:7.2><span class=root>Āmantā. </span><br><p id=kv20.3:7.3><span class=root>Nanu vuttaṁ bhagavatā—</span><br><p id=kv20.3:7.4><span class=root>“tamenaṁ, bhikkhave, nirayapālā saṁvesetvā kuṭhārīhi tacchanti …pe… </span><br><p id=kv20.3:7.5><span class=root>tamenaṁ, bhikkhave, nirayapālā uddhampādaṁ adhosiraṁ ṭhapetvā vāsīhi tacchanti …pe… </span><br><p id=kv20.3:7.6><span class=root>tamenaṁ, bhikkhave, nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi …pe… </span><br><p id=kv20.3:7.7><span class=root>tamenaṁ, bhikkhave, nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi …pe… </span><br><p id=kv20.3:7.8><span class=root>tamenaṁ, bhikkhave, nirayapālā uddhampādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya. </span><br><p id=kv20.3:7.9><span class=root>So tattha pheṇuddehakaṁ paccati, so tattha pheṇuddehakaṁ paccamāno sakimpi uddhaṁ gacchati, sakimpi adho gacchati, sakimpi tiriyaṁ gacchati. </span><br><p id=kv20.3:7.10><span class=root>So tattha dukkhā tibbā kaṭukā vedanā vedayati, na ca tāva kālaṁ karoti yāva na taṁ pāpakammaṁ byantīhoti. </span><br><p id=kv20.3:7.11><span class=root>Tamenaṁ, bhikkhave, nirayapālā mahāniraye pakkhipanti. </span><br><p id=kv20.3:7.12><span class=root>So kho pana, bhikkhave, mahānirayo—</span><br><p id=kv20.3:8.1><span class=root>Catukkaṇṇo catudvāro, </span><br><p id=kv20.3:8.2><span class=root>vibhatto bhāgaso mito; </span><br><p id=kv20.3:8.3><span class=root>Ayopākārapariyanto, </span><br><p id=kv20.3:8.4><span class=root>ayasā paṭikujjito. </span><br><p id=kv20.3:9.1><span class=root>Tassa ayomayā bhūmi, </span><br><p id=kv20.3:9.2><span class=root>Jalitā tejasā yutā; </span><br><p id=kv20.3:9.3><span class=root>Samantā yojanasataṁ, </span><br><p id=kv20.3:9.4><span class=root>Pharitvā tiṭṭhati sabbadā”ti. </span><br><p id=kv20.3:10.1><span class=root>Attheva suttantoti? </span><br><p id=kv20.3:10.2><span class=root>Āmantā. </span><br><p id=kv20.3:10.3><span class=root>Tena hi atthi nirayesu nirayapālāti. </span><br><p id=kv20.3:10.4><span class=root>Nirayapālakathā niṭṭhitā. </span><br></main><footer class="container footer"><small><a href=/about/>Contact info</a></small></footer>