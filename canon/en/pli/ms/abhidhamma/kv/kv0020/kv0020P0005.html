<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0020.html> Niggahapaṇṇāsaka Vīsatimavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0020/kv0020P0004.html>Previous</a><a href=/canon/en/pli/ms/abhidhamma/kv/kv0020/kv0020P0006.html>Next</a></div><p><div class=verse-container id=kv20.5:0.1><span>Kathāvatthu </span></div><p><div class=verse-container id=kv20.5:0.2><span>Mahāpaṇṇāsaka </span></div><p><div class=verse-container id=kv20.5:0.3><span>Vīsatimavagga </span></div><p><div class=verse-container id=kv20.5:0.4><span class=big-bold>Maggakathā </span></div><p><div class=verse-container id=kv20.5:1.1><span>Pañcaṅgiko maggoti? </span></div><p><div class=verse-container id=kv20.5:1.2><span>Āmantā. </span></div><p><div class=verse-container id=kv20.5:1.3><span>Nanu aṭṭhaṅgiko maggo vutto bhagavatā, seyyathidaṁ—</span></div><p><div class=verse-container id=kv20.5:1.4><span>sammādiṭṭhi …pe… sammāsamādhīti? </span></div><p><div class=verse-container id=kv20.5:1.5><span>Āmantā. </span></div><p><div class=verse-container id=kv20.5:1.6><span>Hañci aṭṭhaṅgiko maggo vutto bhagavatā, seyyathidaṁ—</span></div><p><div class=verse-container id=kv20.5:1.7><span>sammādiṭṭhi …pe… sammāsamādhi, no ca vata re vattabbe—</span></div><p><div class=verse-container id=kv20.5:1.8><span>“pañcaṅgiko maggo”ti. </span></div><p><div class=verse-container id=kv20.5:2.1><span>Pañcaṅgiko maggoti? </span></div><p><div class=verse-container id=kv20.5:2.2><span>Āmantā. </span></div><p><div class=verse-container id=kv20.5:2.3><span>Nanu vuttaṁ bhagavatā—</span></div><p><div class=verse-container id=kv20.5:3.1><span>“Maggānaṁ aṭṭhaṅgiko seṭṭho, </span></div><p><div class=verse-container id=kv20.5:3.2><span>Saccānaṁ caturo padā; </span></div><p><div class=verse-container id=kv20.5:3.3><span>Virāgo seṭṭho dhammānaṁ, </span></div><p><div class=verse-container id=kv20.5:3.4><span>Dvipadānañca cakkhumā”ti. </span></div><p><div class=verse-container id=kv20.5:4.1><span>Attheva suttantoti? </span></div><p><div class=verse-container id=kv20.5:4.2><span>Āmantā. </span></div><p><div class=verse-container id=kv20.5:4.3><span>Tena hi aṭṭhaṅgiko maggoti. </span></div><p><div class=verse-container id=kv20.5:5.1><span>Sammāvācā maggaṅgaṁ, sā ca na maggoti? </span></div><p><div class=verse-container id=kv20.5:5.2><span>Āmantā. </span></div><p><div class=verse-container id=kv20.5:5.3><span>Sammādiṭṭhi maggaṅgaṁ, sā ca na maggoti? </span></div><p><div class=verse-container id=kv20.5:5.4><span>Na hevaṁ vattabbe …pe… </span></div><p><div class=verse-container id=kv20.5:5.5><span>sammāvācā maggaṅgaṁ, sā ca na maggoti? </span></div><p><div class=verse-container id=kv20.5:5.6><span>Āmantā. </span></div><p><div class=verse-container id=kv20.5:5.7><span>Sammāsaṅkappo …pe… </span></div><p><div class=verse-container id=kv20.5:5.8><span>sammāvāyāmo …pe… </span></div><p><div class=verse-container id=kv20.5:5.9><span>sammāsati …pe… </span></div><p><div class=verse-container id=kv20.5:5.10><span>sammāsamādhi maggaṅgaṁ, so ca na maggoti? </span></div><p><div class=verse-container id=kv20.5:5.11><span>Na hevaṁ vattabbe …pe…. </span></div><p><div class=verse-container id=kv20.5:6.1><span>Sammākammanto …pe… </span></div><p><div class=verse-container id=kv20.5:6.2><span>sammāājīvo maggaṅgaṁ, so ca na maggoti? </span></div><p><div class=verse-container id=kv20.5:6.3><span>Āmantā. </span></div><p><div class=verse-container id=kv20.5:6.4><span>sammādiṭṭhi …pe… sammāsamādhi maggaṅgaṁ, so ca na maggoti? </span></div><p><div class=verse-container id=kv20.5:6.5><span>Na hevaṁ vattabbe …pe…. </span></div><p><div class=verse-container id=kv20.5:7.1><span>Sammādiṭṭhi maggaṅgaṁ, sā ca maggoti? </span></div><p><div class=verse-container id=kv20.5:7.2><span>Āmantā. </span></div><p><div class=verse-container id=kv20.5:7.3><span>Sammāvācā maggaṅgaṁ, sā ca maggoti? </span></div><p><div class=verse-container id=kv20.5:7.4><span>Na hevaṁ vattabbe …pe… </span></div><p><div class=verse-container id=kv20.5:7.5><span>sammādiṭṭhi maggaṅgaṁ, sā ca maggoti? </span></div><p><div class=verse-container id=kv20.5:7.6><span>Āmantā. </span></div><p><div class=verse-container id=kv20.5:7.7><span>Sammākammanto …pe… </span></div><p><div class=verse-container id=kv20.5:7.8><span>sammāājīvo maggaṅgaṁ, so ca maggoti? </span></div><p><div class=verse-container id=kv20.5:7.9><span>Na hevaṁ vattabbe …pe…. </span></div><p><div class=verse-container id=kv20.5:8.1><span>Sammāsaṅkappo …pe… </span></div><p><div class=verse-container id=kv20.5:8.2><span>sammāvāyāmo …pe… </span></div><p><div class=verse-container id=kv20.5:8.3><span>sammāsati …pe… </span></div><p><div class=verse-container id=kv20.5:8.4><span>sammāsamādhi maggaṅgaṁ, so ca maggoti? </span></div><p><div class=verse-container id=kv20.5:8.5><span>Āmantā. </span></div><p><div class=verse-container id=kv20.5:8.6><span>Sammāvācā …pe… </span></div><p><div class=verse-container id=kv20.5:8.7><span>sammākammanto …pe… </span></div><p><div class=verse-container id=kv20.5:8.8><span>sammāājīvo maggaṅgaṁ, so ca maggoti? </span></div><p><div class=verse-container id=kv20.5:8.9><span>Na hevaṁ vattabbe …pe…. </span></div><p><div class=verse-container id=kv20.5:9.1><span>Ariyo aṭṭhaṅgiko maggoti? </span></div><p><div class=verse-container id=kv20.5:9.2><span>Āmantā. </span></div><p><div class=verse-container id=kv20.5:9.3><span>Nanu vuttaṁ bhagavatā—</span></div><p><div class=verse-container id=kv20.5:9.4><span>“pubbeva kho panassa kāyakammaṁ vacīkammaṁ ājīvo suparisuddho hoti; </span></div><p><div class=verse-container id=kv20.5:9.5><span>evamassāyaṁ ariyo aṭṭhaṅgiko maggo bhāvanāpāripūriṁ gacchatī”ti. </span></div><p><div class=verse-container id=kv20.5:9.6><span>Attheva suttantoti? </span></div><p><div class=verse-container id=kv20.5:9.7><span>Āmantā. </span></div><p><div class=verse-container id=kv20.5:9.8><span>Tena hi pañcaṅgiko maggoti. </span></div><p><div class=verse-container id=kv20.5:10.1><span>Pañcaṅgiko maggoti? </span></div><p><div class=verse-container id=kv20.5:10.2><span>Āmantā. </span></div><p><div class=verse-container id=kv20.5:10.3><span>Nanu vuttaṁ bhagavatā—</span></div><p><div class=verse-container id=kv20.5:10.4><span>“yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. </span></div><p><div class=verse-container id=kv20.5:10.5><span>Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi …pe… tatiyopi …pe… catutthopi tattha samaṇo upalabbhati. </span></div><p><div class=verse-container id=kv20.5:10.6><span>Imasmiṁ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo. Suññā parappavādā samaṇebhi aññehī”ti. </span></div><p><div class=verse-container id=kv20.5:10.7><span>Attheva suttantoti? </span></div><p><div class=verse-container id=kv20.5:10.8><span>Āmantā. </span></div><p><div class=verse-container id=kv20.5:10.9><span>Tena hi aṭṭhaṅgiko maggoti. </span></div><p><div class=verse-container id=kv20.5:10.10><span>Maggakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0020/kv0020P0004.html>Previous</a><a href=/canon/en/pli/ms/abhidhamma/kv/kv0020/kv0020P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>