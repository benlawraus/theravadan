<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0011.html> Anusayapaṇṇāsaka Ekādasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0011/kv0011P0004.html>Previous</a><a href=/canon/en/pli/ms/abhidhamma/kv/kv0011/kv0011P0006.html>Next</a></div><p><div class=verse-container id=kv11.5:0.1><span>Kathāvatthu </span></div><p><div class=verse-container id=kv11.5:0.2><span>Mahāpaṇṇāsaka </span></div><p><div class=verse-container id=kv11.5:0.3><span>Ekādasamavagga </span></div><p><div class=verse-container id=kv11.5:0.4><span class=big-bold>Iddhibalakathā </span></div><p><div class=verse-container id=kv11.5:1.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:1.2><span>Āmantā. </span></div><p><div class=verse-container id=kv11.5:1.3><span>Iddhimayiko so āyu, iddhimayikā sā gati, iddhimayiko so attabhāvappaṭilābhoti? </span></div><p><div class=verse-container id=kv11.5:1.4><span>Na hevaṁ vattabbe …pe…. </span></div><p><div class=verse-container id=kv11.5:2.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:2.2><span>Āmantā. </span></div><p><div class=verse-container id=kv11.5:2.3><span>Atītaṁ kappaṁ tiṭṭheyya, anāgataṁ kappaṁ tiṭṭheyyāti? </span></div><p><div class=verse-container id=kv11.5:2.4><span>Na hevaṁ vattabbe …pe… </span></div><p><div class=verse-container id=kv11.5:2.5><span>iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:2.6><span>Āmantā. </span></div><p><div class=verse-container id=kv11.5:2.7><span>Dve kappe tiṭṭheyya, tayo kappe tiṭṭheyya, cattāro kappe tiṭṭheyyāti? </span></div><p><div class=verse-container id=kv11.5:2.8><span>Na hevaṁ vattabbe …pe… </span></div><p><div class=verse-container id=kv11.5:2.9><span>iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:2.10><span>Āmantā. </span></div><p><div class=verse-container id=kv11.5:2.11><span>Sati jīvite jīvitāvasese tiṭṭheyya, asati jīvite jīvitāvasese tiṭṭheyyāti? </span></div><p><div class=verse-container id=kv11.5:2.12><span>Sati jīvite jīvitāvasese tiṭṭheyyāti. </span></div><p><div class=verse-container id=kv11.5:2.13><span>Hañci sati jīvite jīvitāvasese tiṭṭheyya, no ca vata re vattabbe—</span></div><p><div class=verse-container id=kv11.5:2.14><span>“iddhibalena samannāgato kappaṁ tiṭṭheyyā”ti. </span></div><p><div class=verse-container id=kv11.5:2.15><span>Asati jīvite jīvitāvasese tiṭṭheyyāti, mato tiṭṭheyya, kālaṅkato tiṭṭheyyāti? </span></div><p><div class=verse-container id=kv11.5:2.16><span>Na hevaṁ vattabbe …pe…. </span></div><p><div class=verse-container id=kv11.5:3.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:3.2><span>Āmantā. </span></div><p><div class=verse-container id=kv11.5:3.3><span>Uppanno phasso mā nirujjhīti labbhā iddhiyā paggahetunti? </span></div><p><div class=verse-container id=kv11.5:3.4><span>Na hevaṁ vattabbe …pe… </span></div><p><div class=verse-container id=kv11.5:3.5><span>uppannā vedanā …pe… </span></div><p><div class=verse-container id=kv11.5:3.6><span>uppannā saññā …pe… </span></div><p><div class=verse-container id=kv11.5:3.7><span>uppannā cetanā …pe… </span></div><p><div class=verse-container id=kv11.5:3.8><span>uppannaṁ cittaṁ … </span></div><p><div class=verse-container id=kv11.5:3.9><span>uppannā saddhā … </span></div><p><div class=verse-container id=kv11.5:3.10><span>uppannaṁ vīriyaṁ … </span></div><p><div class=verse-container id=kv11.5:3.11><span>uppannā sati … </span></div><p><div class=verse-container id=kv11.5:3.12><span>uppanno samādhi …pe… </span></div><p><div class=verse-container id=kv11.5:3.13><span>uppannā paññā mā nirujjhīti labbhā iddhiyā paggahetunti? </span></div><p><div class=verse-container id=kv11.5:3.14><span>Na hevaṁ vattabbe …pe…. </span></div><p><div class=verse-container id=kv11.5:4.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:4.2><span>Āmantā. </span></div><p><div class=verse-container id=kv11.5:4.3><span>Rūpaṁ niccaṁ hotūti labbhā iddhiyā paggahetunti? </span></div><p><div class=verse-container id=kv11.5:4.4><span>Na hevaṁ vattabbe …pe… </span></div><p><div class=verse-container id=kv11.5:4.5><span>vedanā …pe… </span></div><p><div class=verse-container id=kv11.5:4.6><span>saññā … </span></div><p><div class=verse-container id=kv11.5:4.7><span>saṅkhārā … </span></div><p><div class=verse-container id=kv11.5:4.8><span>viññāṇaṁ niccaṁ hotūti labbhā iddhiyā paggahetunti? </span></div><p><div class=verse-container id=kv11.5:4.9><span>Na hevaṁ vattabbe …pe…. </span></div><p><div class=verse-container id=kv11.5:5.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:5.2><span>Āmantā. </span></div><p><div class=verse-container id=kv11.5:5.3><span>Jātidhammā sattā mā jāyiṁsūti labbhā iddhiyā paggahetunti? </span></div><p><div class=verse-container id=kv11.5:5.4><span>Na hevaṁ vattabbe …pe… </span></div><p><div class=verse-container id=kv11.5:5.5><span>jarādhammā sattā mā jīriṁsūti …pe… </span></div><p><div class=verse-container id=kv11.5:5.6><span>byādhidhammā sattā mā byādhiyiṁsūti …pe… </span></div><p><div class=verse-container id=kv11.5:5.7><span>maraṇadhammā sattā mā mīyiṁsūti labbhā iddhiyā paggahetunti? </span></div><p><div class=verse-container id=kv11.5:5.8><span>Na hevaṁ vattabbe …pe…. </span></div><p><div class=verse-container id=kv11.5:6.1><span>Na vattabbaṁ—</span></div><p><div class=verse-container id=kv11.5:6.2><span>“iddhibalena samannāgato kappaṁ tiṭṭheyyā”ti? </span></div><p><div class=verse-container id=kv11.5:6.3><span>Āmantā. </span></div><p><div class=verse-container id=kv11.5:6.4><span>Nanu vuttaṁ bhagavatā—</span></div><p><div class=verse-container id=kv11.5:6.5><span>“yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā”ti. </span></div><p><div class=verse-container id=kv11.5:6.6><span>Attheva suttantoti? </span></div><p><div class=verse-container id=kv11.5:6.7><span>Āmantā. </span></div><p><div class=verse-container id=kv11.5:6.8><span>Tena hi iddhibalena samannāgato kappaṁ tiṭṭheyyāti. </span></div><p><div class=verse-container id=kv11.5:7.1><span>Iddhibalena samannāgato kappaṁ tiṭṭheyyāti? </span></div><p><div class=verse-container id=kv11.5:7.2><span>Āmantā. </span></div><p><div class=verse-container id=kv11.5:7.3><span>Nanu vuttaṁ bhagavatā—</span></div><p><div class=verse-container id=kv11.5:7.4><span>“catunnaṁ, bhikkhave, dhammānaṁ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ. </span></div><p><div class=verse-container id=kv11.5:7.5><span>Katamesaṁ catunnaṁ? </span></div><p><div class=verse-container id=kv11.5:7.6><span>‘Jarādhammo mā jīrī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ. </span></div><p><div class=verse-container id=kv11.5:7.7><span>‘Byādhidhammo mā byādhiyī’ti …pe… </span></div><p><div class=verse-container id=kv11.5:7.8><span>‘maraṇadhammo mā mīyī’ti …pe… </span></div><p><div class=verse-container id=kv11.5:7.9><span>yāni kho pana tāni pubbe katāni pāpakāni kammāni saṅkilesikāni ponobbhavikāni sadarāni dukkhavipākāni āyatiṁ jātijarāmaraṇiyāni, ‘tesaṁ vipāko mā nibbattī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ. </span></div><p><div class=verse-container id=kv11.5:7.10><span>Imesaṁ kho, bhikkhave, catunnaṁ dhammānaṁ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmin”ti. </span></div><p><div class=verse-container id=kv11.5:7.11><span>Attheva suttantoti? </span></div><p><div class=verse-container id=kv11.5:7.12><span>Āmantā. </span></div><p><div class=verse-container id=kv11.5:7.13><span>Tena hi na vattabbaṁ—</span></div><p><div class=verse-container id=kv11.5:7.14><span>“iddhibalena samannāgato kappaṁ tiṭṭheyyā”ti. </span></div><p><div class=verse-container id=kv11.5:7.15><span>Iddhibalakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0011/kv0011P0004.html>Previous</a><a href=/canon/en/pli/ms/abhidhamma/kv/kv0011/kv0011P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>