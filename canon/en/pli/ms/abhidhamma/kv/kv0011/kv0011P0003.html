<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0011.html> Anusayapaṇṇāsaka Ekādasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0011/kv0011P0002.html>Previous</a><a href=/canon/en/pli/ms/abhidhamma/kv/kv0011/kv0011P0004.html>Next</a></div><p id=kv11.3:0.1><span class=root>Kathāvatthu </span><br><p id=kv11.3:0.2><span class=root>Mahāpaṇṇāsaka </span><br><p id=kv11.3:0.3><span class=root>Ekādasamavagga </span><br><p id=kv11.3:0.4><span class="root big-bold">Ñāṇaṁcittavippayuttantikathā </span><br><p id=kv11.3:1.1><span class=root>Ñāṇaṁ cittavippayuttanti? </span><br><p id=kv11.3:1.2><span class=root>Āmantā. </span><br><p id=kv11.3:1.3><span class=root>Rūpaṁ nibbānaṁ cakkhāyatanaṁ …pe… phoṭṭhabbāyatananti? </span><br><p id=kv11.3:1.4><span class=root>Na hevaṁ vattabbe …pe… </span><br><p id=kv11.3:1.5><span class=root>ñāṇaṁ cittavippayuttanti? </span><br><p id=kv11.3:1.6><span class=root>Āmantā. </span><br><p id=kv11.3:1.7><span class=root>Paññā paññindriyaṁ paññābalaṁ sammādiṭṭhi dhammavicayasambojjhaṅgo cittavippayuttoti? </span><br><p id=kv11.3:1.8><span class=root>Na hevaṁ vattabbe …pe… </span><br><p id=kv11.3:1.9><span class=root>paññā paññindriyaṁ paññābalaṁ sammādiṭṭhi dhammavicayasambojjhaṅgo cittasampayuttoti? </span><br><p id=kv11.3:1.10><span class=root>Āmantā. </span><br><p id=kv11.3:1.11><span class=root>Ñāṇaṁ cittasampayuttanti? </span><br><p id=kv11.3:1.12><span class=root>Na hevaṁ vattabbe …pe…. </span><br><p id=kv11.3:2.1><span class=root>Ñāṇaṁ cittavippayuttanti? </span><br><p id=kv11.3:2.2><span class=root>Āmantā. </span><br><p id=kv11.3:2.3><span class=root>Katamakkhandhapariyāpannanti? </span><br><p id=kv11.3:2.4><span class=root>Saṅkhārakkhandhapariyāpannanti. </span><br><p id=kv11.3:2.5><span class=root>Saṅkhārakkhandho cittavippayuttoti? </span><br><p id=kv11.3:2.6><span class=root>Na hevaṁ vattabbe …pe… </span><br><p id=kv11.3:2.7><span class=root>saṅkhārakkhandho cittavippayuttoti? </span><br><p id=kv11.3:2.8><span class=root>Āmantā. </span><br><p id=kv11.3:2.9><span class=root>Vedanākkhandho saññākkhandho cittavippayuttoti? </span><br><p id=kv11.3:2.10><span class=root>Na hevaṁ vattabbe …pe… </span><br><p id=kv11.3:2.11><span class=root>ñāṇaṁ saṅkhārakkhandhapariyāpannaṁ cittavippayuttanti? </span><br><p id=kv11.3:2.12><span class=root>Āmantā. </span><br><p id=kv11.3:2.13><span class=root>Paññā saṅkhārakkhandhapariyāpannā cittavippayuttāti? </span><br><p id=kv11.3:2.14><span class=root>Na hevaṁ vattabbe …pe… </span><br><p id=kv11.3:2.15><span class=root>paññā saṅkhārakkhandhapariyāpannā cittasampayuttāti? </span><br><p id=kv11.3:2.16><span class=root>Āmantā. </span><br><p id=kv11.3:2.17><span class=root>Ñāṇaṁ saṅkhārakkhandhapariyāpannaṁ cittasampayuttanti? </span><br><p id=kv11.3:2.18><span class=root>Na hevaṁ vattabbe …pe… </span><br><p id=kv11.3:2.19><span class=root>ñāṇaṁ saṅkhārakkhandhapariyāpannaṁ cittavippayuttaṁ, paññā saṅkhārakkhandhapariyāpannā cittasampayuttāti? </span><br><p id=kv11.3:2.20><span class=root>Āmantā. </span><br><p id=kv11.3:2.21><span class=root>Saṅkhārakkhandho ekadeso cittasampayutto ekadeso cittavippayuttoti? </span><br><p id=kv11.3:2.22><span class=root>Na hevaṁ vattabbe …pe… </span><br><p id=kv11.3:2.23><span class=root>saṅkhārakkhandho ekadeso cittasampayutto ekadeso cittavippayuttoti? </span><br><p id=kv11.3:2.24><span class=root>Āmantā. </span><br><p id=kv11.3:2.25><span class=root>Vedanākkhandho saññākkhandho ekadeso cittasampayutto ekadeso cittavippayuttoti? </span><br><p id=kv11.3:2.26><span class=root>Na hevaṁ vattabbe …pe…. </span><br><p id=kv11.3:3.1><span class=root>Na vattabbaṁ—</span><br><p id=kv11.3:3.2><span class=root>“ñāṇaṁ cittavippayuttan”ti? </span><br><p id=kv11.3:3.3><span class=root>Āmantā. </span><br><p id=kv11.3:3.4><span class=root>Arahā cakkhuviññāṇasamaṅgī “ñāṇī”ti vattabboti? </span><br><p id=kv11.3:3.5><span class=root>Āmantā. </span><br><p id=kv11.3:3.6><span class=root>Ñāṇaṁ tena cittena sampayuttanti? </span><br><p id=kv11.3:3.7><span class=root>Na hevaṁ vattabbe. </span><br><p id=kv11.3:3.8><span class=root>Tena hi ñāṇaṁ cittavippayuttanti. </span><br><p id=kv11.3:4.1><span class=root>Arahā cakkhuviññāṇasamaṅgī “paññavā”ti vattabboti? </span><br><p id=kv11.3:4.2><span class=root>Āmantā. </span><br><p id=kv11.3:4.3><span class=root>Paññā tena cittena sampayuttāti? </span><br><p id=kv11.3:4.4><span class=root>Na hevaṁ vattabbe. </span><br><p id=kv11.3:4.5><span class=root>Tena hi paññā cittavippayuttāti. </span><br><p id=kv11.3:4.6><span class=root>Ñāṇaṁ cittavippayuttantikathā niṭṭhitā. </span><br></main><footer class="container footer"><small><a href=/about/>Contact info</a></small></footer>