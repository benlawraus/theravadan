<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0017.html> Mahāpaṇṇāsaka Sattarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0017/kv0017P0005.html>Previous</a><a href=/canon/en/pli/ms/abhidhamma/kv/kv0017/kv0017P0007.html>Next</a></div><p id=kv17.6:0.1><span class=root>Kathāvatthu </span><br><p id=kv17.6:0.2><span class=root>Mahāpaṇṇāsaka </span><br><p id=kv17.6:0.3><span class=root>Sattarasamavagga </span><br><p id=kv17.6:0.4><span class="root big-bold">Navattabbaṁsaṅghodakkhiṇaṁpaṭiggaṇhātikathā </span><br><p id=kv17.6:1.1><span class=root>Na vattabbaṁ—</span><br><p id=kv17.6:1.2><span class=root>“saṅgho dakkhiṇaṁ paṭiggaṇhātī”ti? </span><br><p id=kv17.6:1.3><span class=root>Āmantā. </span><br><p id=kv17.6:1.4><span class=root>Nanu saṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassāti? </span><br><p id=kv17.6:1.5><span class=root>Āmantā. </span><br><p id=kv17.6:1.6><span class=root>Hañci saṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa, tena vata re vattabbe—</span><br><p id=kv17.6:1.7><span class=root>“saṅgho dakkhiṇaṁ paṭiggaṇhātī”ti. </span><br><p id=kv17.6:2.1><span class=root>Na vattabbaṁ—</span><br><p id=kv17.6:2.2><span class=root>“saṅgho dakkhiṇaṁ paṭiggaṇhātī”ti? </span><br><p id=kv17.6:2.3><span class=root>Āmantā. </span><br><p id=kv17.6:2.4><span class=root>Nanu cattāro purisayugā aṭṭha purisapuggalā dakkhiṇeyyā vuttā bhagavatāti? </span><br><p id=kv17.6:2.5><span class=root>Āmantā. </span><br><p id=kv17.6:2.6><span class=root>Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—</span><br><p id=kv17.6:2.7><span class=root>“saṅgho dakkhiṇaṁ paṭiggaṇhātī”ti. </span><br><p id=kv17.6:3.1><span class=root>Na vattabbaṁ—</span><br><p id=kv17.6:3.2><span class=root>“saṅgho dakkhiṇaṁ paṭiggaṇhātī”ti? </span><br><p id=kv17.6:3.3><span class=root>Āmantā. </span><br><p id=kv17.6:3.4><span class=root>Nanu atthi keci saṅghassa dānaṁ dentīti? </span><br><p id=kv17.6:3.5><span class=root>Āmantā. </span><br><p id=kv17.6:3.6><span class=root>Hañci atthi keci saṅghassa dānaṁ denti, tena vata re vattabbe—</span><br><p id=kv17.6:3.7><span class=root>“saṅgho dakkhiṇaṁ paṭiggaṇhātī”ti. </span><br><p id=kv17.6:3.8><span class=root>Nanu atthi keci saṅghassa cīvaraṁ denti …pe… </span><br><p id=kv17.6:3.9><span class=root>piṇḍapātaṁ denti … </span><br><p id=kv17.6:3.10><span class=root>senāsanaṁ denti … </span><br><p id=kv17.6:3.11><span class=root>gilānapaccayabhesajjaparikkhāraṁ denti … </span><br><p id=kv17.6:3.12><span class=root>khādanīyaṁ denti … </span><br><p id=kv17.6:3.13><span class=root>bhojanīyaṁ denti …pe… </span><br><p id=kv17.6:3.14><span class=root>pānīyaṁ dentīti? </span><br><p id=kv17.6:3.15><span class=root>Āmantā. </span><br><p id=kv17.6:3.16><span class=root>Hañci atthi keci saṅghassa pānīyaṁ denti, tena vata re vattabbe—</span><br><p id=kv17.6:3.17><span class=root>“saṅgho dakkhiṇaṁ paṭiggaṇhātī”ti. </span><br><p id=kv17.6:4.1><span class=root>Na vattabbaṁ—</span><br><p id=kv17.6:4.2><span class=root>“saṅgho dakkhiṇaṁ paṭiggaṇhātī”ti? </span><br><p id=kv17.6:4.3><span class=root>Āmantā. </span><br><p id=kv17.6:4.4><span class=root>Nanu vuttaṁ bhagavatā—</span><br><p id=kv17.6:5.1><span class=root>“Āhutiṁ jātavedova, </span><br><p id=kv17.6:5.2><span class=root>mahāmeghaṁva medanī; </span><br><p id=kv17.6:5.3><span class=root>Saṅgho samādhisampanno, </span><br><p id=kv17.6:5.4><span class=root>paṭiggaṇhāti dakkhiṇan”ti. </span><br><p id=kv17.6:6.1><span class=root>Attheva suttantoti? </span><br><p id=kv17.6:6.2><span class=root>Āmantā. </span><br><p id=kv17.6:6.3><span class=root>Tena hi saṅgho dakkhiṇaṁ paṭiggaṇhātīti. </span><br><p id=kv17.6:7.1><span class=root>Saṅgho dakkhiṇaṁ paṭiggaṇhātīti? </span><br><p id=kv17.6:7.2><span class=root>Āmantā. </span><br><p id=kv17.6:7.3><span class=root>Maggo paṭiggaṇhāti, phalaṁ paṭiggaṇhātīti? </span><br><p id=kv17.6:7.4><span class=root>Na hevaṁ vattabbe …pe…. </span><br><p id=kv17.6:7.5><span class=root>Na vattabbaṁ saṅgho dakkhiṇaṁ paṭiggaṇhātītikathā niṭṭhitā. </span><br></main><footer class="container footer"><small><a href=/about>Contact info</a></small></footer>