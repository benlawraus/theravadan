<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0017.html> Mahāpaṇṇāsaka Sattarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0017/kv0017P0010.html>Previous</a><a href=/canon/en/pli/ms/abhidhamma/kv/kv0018.html>Next</a></div><p id=kv17.11:0.1><span class=root>Kathāvatthu </span><br><p id=kv17.11:0.2><span class=root>Mahāpaṇṇāsaka </span><br><p id=kv17.11:0.3><span class=root>Sattarasamavagga </span><br><p id=kv17.11:0.4><span class="root big-bold">Dakkhiṇāvisuddhikathā </span><br><p id=kv17.11:1.1><span class=root>Dāyakatova dānaṁ visujjhati, no paṭiggāhakatoti? </span><br><p id=kv17.11:1.2><span class=root>Āmantā. </span><br><p id=kv17.11:1.3><span class=root>Nanu atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṁ puññakkhettaṁ lokassāti? </span><br><p id=kv17.11:1.4><span class=root>Āmantā. </span><br><p id=kv17.11:1.5><span class=root>Hañci atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṁ puññakkhettaṁ lokassa, no ca vata re vattabbe—</span><br><p id=kv17.11:1.6><span class=root>“dāyakatova dānaṁ visujjhati, no paṭiggāhakato”ti. </span><br><p id=kv17.11:2.1><span class=root>Dāyakatova dānaṁ visujjhati, no paṭiggāhakatoti? </span><br><p id=kv17.11:2.2><span class=root>Āmantā. </span><br><p id=kv17.11:2.3><span class=root>Nanu cattāro purisayugā aṭṭha purisapuggalā dakkhiṇeyyā vuttā bhagavatāti? </span><br><p id=kv17.11:2.4><span class=root>Āmantā. </span><br><p id=kv17.11:2.5><span class=root>Hañci cattāro purisayugā aṭṭha purisapuggalā dakkhiṇeyyā vuttā bhagavatā, no ca vata re vattabbe—</span><br><p id=kv17.11:2.6><span class=root>“dāyakatova dānaṁ visujjhati, no paṭiggāhakato”ti. </span><br><p id=kv17.11:3.1><span class=root>Dāyakatova dānaṁ visujjhati, no paṭiggāhakatoti? </span><br><p id=kv17.11:3.2><span class=root>Āmantā. </span><br><p id=kv17.11:3.3><span class=root>Nanu atthi keci sotāpanne dānaṁ datvā dakkhiṇaṁ ārādhentīti? </span><br><p id=kv17.11:3.4><span class=root>Āmantā. </span><br><p id=kv17.11:3.5><span class=root>Hañci atthi keci sotāpanne dānaṁ datvā dakkhiṇaṁ ārādhenti, no ca vata re vattabbe—</span><br><p id=kv17.11:3.6><span class=root>“dāyakatova dānaṁ visujjhati, no paṭiggāhakato”ti. </span><br><p id=kv17.11:4.1><span class=root>Nanu atthi keci sakadāgāmissa …pe… </span><br><p id=kv17.11:4.2><span class=root>anāgāmissa …pe… </span><br><p id=kv17.11:4.3><span class=root>arahato dānaṁ datvā dakkhiṇaṁ ārādhentīti? </span><br><p id=kv17.11:4.4><span class=root>Āmantā. </span><br><p id=kv17.11:4.5><span class=root>Hañci atthi keci arahato dānaṁ datvā dakkhiṇaṁ ārādhenti, no ca vata re vattabbe—</span><br><p id=kv17.11:4.6><span class=root>“dāyakatova dānaṁ visujjhati, no paṭiggāhakato”ti. </span><br><p id=kv17.11:5.1><span class=root>Paṭiggāhakato dānaṁ visujjhatīti? </span><br><p id=kv17.11:5.2><span class=root>Āmantā. </span><br><p id=kv17.11:5.3><span class=root>Añño aññassa kārako, parakataṁ sukhadukkhaṁ, añño karoti añño paṭisaṁvedetīti? </span><br><p id=kv17.11:5.4><span class=root>Na hevaṁ vattabbe …pe…. </span><br><p id=kv17.11:6.1><span class=root>Dāyakatova dānaṁ visujjhati, no paṭiggāhakatoti? </span><br><p id=kv17.11:6.2><span class=root>Āmantā. </span><br><p id=kv17.11:6.3><span class=root>Nanu vuttaṁ bhagavatā—</span><br><p id=kv17.11:6.4><span class=root>“catasso kho imā, ānanda, dakkhiṇā visuddhiyo. </span><br><p id=kv17.11:6.5><span class=root>Katamā catasso? </span><br><p id=kv17.11:6.6><span class=root>Atthānanda, dakkhiṇā dāyakato visujjhati, no paṭiggāhakato; </span><br><p id=kv17.11:6.7><span class=root>atthānanda, dakkhiṇā paṭiggāhakato visujjhati, no dāyakato; </span><br><p id=kv17.11:6.8><span class=root>atthānanda, dakkhiṇā dāyakato ceva visujjhati paṭiggāhakato ca; </span><br><p id=kv17.11:6.9><span class=root>atthānanda, dakkhiṇā neva dāyakato visujjhati, no paṭiggāhakato. </span><br><p id=kv17.11:6.10><span class=root>Imā kho, ānanda, catasso dakkhiṇā visuddhiyo”ti. </span><br><p id=kv17.11:6.11><span class=root>Attheva suttantoti? </span><br><p id=kv17.11:6.12><span class=root>Āmantā. </span><br><p id=kv17.11:6.13><span class=root>Tena hi na vattabbaṁ—</span><br><p id=kv17.11:6.14><span class=root>“dāyakatova dānaṁ visujjhati, no paṭiggāhakato”ti. </span><br><p id=kv17.11:6.15><span class=root>Dakkhiṇāvisuddhikathā niṭṭhitā. </span><br><p id=kv17.11:6.16><span class=root>Sattarasamo vaggo. </span><br><p id=kv17.11:6.17><span class=root>Tassuddānaṁ </span><br><p id=kv17.11:7.1><span class=root>Atthi arahato puññūpacayo, </span><br><p id=kv17.11:7.2><span class=root>natthi arahato akālamaccu, </span><br><p id=kv17.11:7.3><span class=root>sabbamidaṁ kammato, </span><br><p id=kv17.11:7.4><span class=root>indriyabaddhaññeva dukkhaṁ, </span><br><p id=kv17.11:7.5><span class=root>ṭhapetvā ariyamaggaṁ avasesā saṅkhārā dukkhā, </span><br><p id=kv17.11:7.6><span class=root>saṅgho dakkhiṇaṁ paṭiggaṇhāti, </span><br><p id=kv17.11:7.7><span class=root>saṅgho dakkhiṇaṁ visodheti, </span><br><p id=kv17.11:7.8><span class=root>saṅgho bhuñjati pivati khādati sāyati, </span><br><p id=kv17.11:7.9><span class=root>saṅghassa dinnaṁ mahapphalaṁ, </span><br><p id=kv17.11:7.10><span class=root>atthi dānaṁ visuddhiyāti. </span><br></main><footer class="container footer"><small><a href=/about/>Contact info</a></small></footer>