<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0017.html> Mahāpaṇṇāsaka Sattarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0017/kv0017P0002.html>Previous</a><a href=/canon/en/pli/ms/abhidhamma/kv/kv0017/kv0017P0004.html>Next</a></div><p><div class=verse-container id=kv17.3:0.1><span>Kathāvatthu </span></div><p><div class=verse-container id=kv17.3:0.2><span>Mahāpaṇṇāsaka </span></div><p><div class=verse-container id=kv17.3:0.3><span>Sattarasamavagga </span></div><p><div class=verse-container id=kv17.3:0.4><span class=big-bold>Sabbamidaṅkammatotikathā </span></div><p><div class=verse-container id=kv17.3:1.1><span>Sabbamidaṁ kammatoti? </span></div><p><div class=verse-container id=kv17.3:1.2><span>Āmantā. </span></div><p><div class=verse-container id=kv17.3:1.3><span>Kammampi kammatoti? </span></div><p><div class=verse-container id=kv17.3:1.4><span>Na hevaṁ vattabbe …pe… </span></div><p><div class=verse-container id=kv17.3:1.5><span>sabbamidaṁ kammatoti? </span></div><p><div class=verse-container id=kv17.3:1.6><span>Āmantā. </span></div><p><div class=verse-container id=kv17.3:1.7><span>Sabbamidaṁ pubbekatahetūti? </span></div><p><div class=verse-container id=kv17.3:1.8><span>Na hevaṁ vattabbe …pe… </span></div><p><div class=verse-container id=kv17.3:1.9><span>sabbamidaṁ kammatoti? </span></div><p><div class=verse-container id=kv17.3:1.10><span>Āmantā. </span></div><p><div class=verse-container id=kv17.3:1.11><span>Sabbamidaṁ kammavipākatoti? </span></div><p><div class=verse-container id=kv17.3:1.12><span>Na hevaṁ vattabbe …pe…. </span></div><p><div class=verse-container id=kv17.3:2.1><span>Sabbamidaṁ kammavipākatoti? </span></div><p><div class=verse-container id=kv17.3:2.2><span>Āmantā. </span></div><p><div class=verse-container id=kv17.3:2.3><span>Kammavipākena pāṇaṁ haneyyāti? </span></div><p><div class=verse-container id=kv17.3:2.4><span>Āmantā. </span></div><p><div class=verse-container id=kv17.3:2.5><span>Pāṇātipāto saphaloti? </span></div><p><div class=verse-container id=kv17.3:2.6><span>Āmantā. </span></div><p><div class=verse-container id=kv17.3:2.7><span>Kammavipāko saphaloti? </span></div><p><div class=verse-container id=kv17.3:2.8><span>Na hevaṁ vattabbe …pe… </span></div><p><div class=verse-container id=kv17.3:2.9><span>kammavipāko aphaloti? </span></div><p><div class=verse-container id=kv17.3:2.10><span>Āmantā. </span></div><p><div class=verse-container id=kv17.3:2.11><span>Pāṇātipāto aphaloti? </span></div><p><div class=verse-container id=kv17.3:2.12><span>Na hevaṁ vattabbe …pe…. </span></div><p><div class=verse-container id=kv17.3:3.1><span>Kammavipākena adinnaṁ ādiyeyya …pe… </span></div><p><div class=verse-container id=kv17.3:3.2><span>musā bhaṇeyya … </span></div><p><div class=verse-container id=kv17.3:3.3><span>pisuṇaṁ bhaṇeyya … </span></div><p><div class=verse-container id=kv17.3:3.4><span>pharusaṁ bhaṇeyya … </span></div><p><div class=verse-container id=kv17.3:3.5><span>samphaṁ palapeyya … </span></div><p><div class=verse-container id=kv17.3:3.6><span>sandhiṁ chindeyya … </span></div><p><div class=verse-container id=kv17.3:3.7><span>nillopaṁ hareyya … </span></div><p><div class=verse-container id=kv17.3:3.8><span>ekāgārikaṁ kareyya … </span></div><p><div class=verse-container id=kv17.3:3.9><span>paripanthe tiṭṭheyya … </span></div><p><div class=verse-container id=kv17.3:3.10><span>paradāraṁ gaccheyya … </span></div><p><div class=verse-container id=kv17.3:3.11><span>gāmaghātakaṁ kareyya … </span></div><p><div class=verse-container id=kv17.3:3.12><span>nigamaghātakaṁ kareyya … </span></div><p><div class=verse-container id=kv17.3:3.13><span>kammavipākena dānaṁ dadeyya … </span></div><p><div class=verse-container id=kv17.3:3.14><span>cīvaraṁ dadeyya … </span></div><p><div class=verse-container id=kv17.3:3.15><span>piṇḍapātaṁ dadeyya … </span></div><p><div class=verse-container id=kv17.3:3.16><span>senāsanaṁ dadeyya … </span></div><p><div class=verse-container id=kv17.3:3.17><span>gilānapaccayabhesajjaparikkhāraṁ dadeyyāti? </span></div><p><div class=verse-container id=kv17.3:3.18><span>Āmantā. </span></div><p><div class=verse-container id=kv17.3:3.19><span>Gilānapaccayabhesajjaparikkhāro saphaloti? </span></div><p><div class=verse-container id=kv17.3:3.20><span>Āmantā. </span></div><p><div class=verse-container id=kv17.3:3.21><span>Kammavipāko saphaloti? </span></div><p><div class=verse-container id=kv17.3:3.22><span>Na hevaṁ vattabbe …pe… </span></div><p><div class=verse-container id=kv17.3:3.23><span>kammavipāko aphaloti? </span></div><p><div class=verse-container id=kv17.3:3.24><span>Āmantā. </span></div><p><div class=verse-container id=kv17.3:3.25><span>Gilānapaccayabhesajjaparikkhāro aphaloti? </span></div><p><div class=verse-container id=kv17.3:3.26><span>Na hevaṁ vattabbe …pe…. </span></div><p><div class=verse-container id=kv17.3:4.1><span>Na vattabbaṁ—</span></div><p><div class=verse-container id=kv17.3:4.2><span>“sabbamidaṁ kammato”ti? </span></div><p><div class=verse-container id=kv17.3:4.3><span>Āmantā. </span></div><p><div class=verse-container id=kv17.3:4.4><span>Nanu vuttaṁ bhagavatā—</span></div><p><div class=verse-container id=kv17.3:5.1><span>“Kammunā vattatī loko, </span></div><p><div class=verse-container id=kv17.3:5.2><span>kammunā vattatī pajā; </span></div><p><div class=verse-container id=kv17.3:5.3><span>Kammanibandhanā sattā, </span></div><p><div class=verse-container id=kv17.3:5.4><span>rathassāṇīva yāyato. </span></div><p><div class=verse-container id=kv17.3:6.1><span>Kammena kittiṁ labhate pasaṁsaṁ, </span></div><p><div class=verse-container id=kv17.3:6.2><span>Kammena jāniñca vadhañca bandhaṁ; </span></div><p><div class=verse-container id=kv17.3:6.3><span>Taṁ kammaṁ nānākaraṇaṁ viditvā, </span></div><p><div class=verse-container id=kv17.3:6.4><span>Kasmā vade natthi kammanti loke”ti. </span></div><p><div class=verse-container id=kv17.3:7.1><span>Attheva suttantoti? </span></div><p><div class=verse-container id=kv17.3:7.2><span>Āmantā. </span></div><p><div class=verse-container id=kv17.3:7.3><span>Tena hi “sabbamidaṁ kammato”ti. </span></div><p><div class=verse-container id=kv17.3:7.4><span>Sabbamidaṁ kammatotikathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0017/kv0017P0002.html>Previous</a><a href=/canon/en/pli/ms/abhidhamma/kv/kv0017/kv0017P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>