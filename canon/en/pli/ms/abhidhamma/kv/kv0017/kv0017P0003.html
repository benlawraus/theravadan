<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0017.html> Mahāpaṇṇāsaka Sattarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0017/kv0017P0002.html>Previous</a><a href=/canon/en/pli/ms/abhidhamma/kv/kv0017/kv0017P0004.html>Next</a></div><p id=kv17.3:0.1><span class=root>Kathāvatthu </span><br><p id=kv17.3:0.2><span class=root>Mahāpaṇṇāsaka </span><br><p id=kv17.3:0.3><span class=root>Sattarasamavagga </span><br><p id=kv17.3:0.4><span class="root big-bold">Sabbamidaṅkammatotikathā </span><br><p id=kv17.3:1.1><span class=root>Sabbamidaṁ kammatoti? </span><br><p id=kv17.3:1.2><span class=root>Āmantā. </span><br><p id=kv17.3:1.3><span class=root>Kammampi kammatoti? </span><br><p id=kv17.3:1.4><span class=root>Na hevaṁ vattabbe …pe… </span><br><p id=kv17.3:1.5><span class=root>sabbamidaṁ kammatoti? </span><br><p id=kv17.3:1.6><span class=root>Āmantā. </span><br><p id=kv17.3:1.7><span class=root>Sabbamidaṁ pubbekatahetūti? </span><br><p id=kv17.3:1.8><span class=root>Na hevaṁ vattabbe …pe… </span><br><p id=kv17.3:1.9><span class=root>sabbamidaṁ kammatoti? </span><br><p id=kv17.3:1.10><span class=root>Āmantā. </span><br><p id=kv17.3:1.11><span class=root>Sabbamidaṁ kammavipākatoti? </span><br><p id=kv17.3:1.12><span class=root>Na hevaṁ vattabbe …pe…. </span><br><p id=kv17.3:2.1><span class=root>Sabbamidaṁ kammavipākatoti? </span><br><p id=kv17.3:2.2><span class=root>Āmantā. </span><br><p id=kv17.3:2.3><span class=root>Kammavipākena pāṇaṁ haneyyāti? </span><br><p id=kv17.3:2.4><span class=root>Āmantā. </span><br><p id=kv17.3:2.5><span class=root>Pāṇātipāto saphaloti? </span><br><p id=kv17.3:2.6><span class=root>Āmantā. </span><br><p id=kv17.3:2.7><span class=root>Kammavipāko saphaloti? </span><br><p id=kv17.3:2.8><span class=root>Na hevaṁ vattabbe …pe… </span><br><p id=kv17.3:2.9><span class=root>kammavipāko aphaloti? </span><br><p id=kv17.3:2.10><span class=root>Āmantā. </span><br><p id=kv17.3:2.11><span class=root>Pāṇātipāto aphaloti? </span><br><p id=kv17.3:2.12><span class=root>Na hevaṁ vattabbe …pe…. </span><br><p id=kv17.3:3.1><span class=root>Kammavipākena adinnaṁ ādiyeyya …pe… </span><br><p id=kv17.3:3.2><span class=root>musā bhaṇeyya … </span><br><p id=kv17.3:3.3><span class=root>pisuṇaṁ bhaṇeyya … </span><br><p id=kv17.3:3.4><span class=root>pharusaṁ bhaṇeyya … </span><br><p id=kv17.3:3.5><span class=root>samphaṁ palapeyya … </span><br><p id=kv17.3:3.6><span class=root>sandhiṁ chindeyya … </span><br><p id=kv17.3:3.7><span class=root>nillopaṁ hareyya … </span><br><p id=kv17.3:3.8><span class=root>ekāgārikaṁ kareyya … </span><br><p id=kv17.3:3.9><span class=root>paripanthe tiṭṭheyya … </span><br><p id=kv17.3:3.10><span class=root>paradāraṁ gaccheyya … </span><br><p id=kv17.3:3.11><span class=root>gāmaghātakaṁ kareyya … </span><br><p id=kv17.3:3.12><span class=root>nigamaghātakaṁ kareyya … </span><br><p id=kv17.3:3.13><span class=root>kammavipākena dānaṁ dadeyya … </span><br><p id=kv17.3:3.14><span class=root>cīvaraṁ dadeyya … </span><br><p id=kv17.3:3.15><span class=root>piṇḍapātaṁ dadeyya … </span><br><p id=kv17.3:3.16><span class=root>senāsanaṁ dadeyya … </span><br><p id=kv17.3:3.17><span class=root>gilānapaccayabhesajjaparikkhāraṁ dadeyyāti? </span><br><p id=kv17.3:3.18><span class=root>Āmantā. </span><br><p id=kv17.3:3.19><span class=root>Gilānapaccayabhesajjaparikkhāro saphaloti? </span><br><p id=kv17.3:3.20><span class=root>Āmantā. </span><br><p id=kv17.3:3.21><span class=root>Kammavipāko saphaloti? </span><br><p id=kv17.3:3.22><span class=root>Na hevaṁ vattabbe …pe… </span><br><p id=kv17.3:3.23><span class=root>kammavipāko aphaloti? </span><br><p id=kv17.3:3.24><span class=root>Āmantā. </span><br><p id=kv17.3:3.25><span class=root>Gilānapaccayabhesajjaparikkhāro aphaloti? </span><br><p id=kv17.3:3.26><span class=root>Na hevaṁ vattabbe …pe…. </span><br><p id=kv17.3:4.1><span class=root>Na vattabbaṁ—</span><br><p id=kv17.3:4.2><span class=root>“sabbamidaṁ kammato”ti? </span><br><p id=kv17.3:4.3><span class=root>Āmantā. </span><br><p id=kv17.3:4.4><span class=root>Nanu vuttaṁ bhagavatā—</span><br><p id=kv17.3:5.1><span class=root>“Kammunā vattatī loko, </span><br><p id=kv17.3:5.2><span class=root>kammunā vattatī pajā; </span><br><p id=kv17.3:5.3><span class=root>Kammanibandhanā sattā, </span><br><p id=kv17.3:5.4><span class=root>rathassāṇīva yāyato. </span><br><p id=kv17.3:6.1><span class=root>Kammena kittiṁ labhate pasaṁsaṁ, </span><br><p id=kv17.3:6.2><span class=root>Kammena jāniñca vadhañca bandhaṁ; </span><br><p id=kv17.3:6.3><span class=root>Taṁ kammaṁ nānākaraṇaṁ viditvā, </span><br><p id=kv17.3:6.4><span class=root>Kasmā vade natthi kammanti loke”ti. </span><br><p id=kv17.3:7.1><span class=root>Attheva suttantoti? </span><br><p id=kv17.3:7.2><span class=root>Āmantā. </span><br><p id=kv17.3:7.3><span class=root>Tena hi “sabbamidaṁ kammato”ti. </span><br><p id=kv17.3:7.4><span class=root>Sabbamidaṁ kammatotikathā niṭṭhitā. </span><br></main><footer class="container footer"><small><a href=/about/>Contact info</a></small></footer>