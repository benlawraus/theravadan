<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0017.html> Mahāpaṇṇāsaka Sattarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0017.html>Previous</a><a href=/canon/en/pli/ms/abhidhamma/kv/kv0017/kv0017P0002.html>Next</a></div><p id=kv17.1:0.1><span class=root>Kathāvatthu </span><br><p id=kv17.1:0.2><span class=root>Niggahapaṇṇāsaka </span><br><p id=kv17.1:0.3><span class=root>Sattarasamavagga </span><br><p id=kv17.1:0.4><span class="root big-bold">Atthiarahatopuññūpacayotikathā </span><br><p id=kv17.1:1.1><span class=root>Atthi arahato puññūpacayoti? </span><br><p id=kv17.1:1.2><span class=root>Āmantā. </span><br><p id=kv17.1:1.3><span class=root>Atthi arahato apuññūpacayoti? </span><br><p id=kv17.1:1.4><span class=root>Na hevaṁ vattabbe …pe… </span><br><p id=kv17.1:1.5><span class=root>natthi arahato apuññūpacayoti? </span><br><p id=kv17.1:1.6><span class=root>Āmantā. </span><br><p id=kv17.1:1.7><span class=root>Natthi arahato puññūpacayoti? </span><br><p id=kv17.1:1.8><span class=root>Na hevaṁ vattabbe …pe…. </span><br><p id=kv17.1:2.1><span class=root>Atthi arahato puññūpacayoti? </span><br><p id=kv17.1:2.2><span class=root>Āmantā. </span><br><p id=kv17.1:2.3><span class=root>Arahā puññābhisaṅkhāraṁ abhisaṅkharoti, āneñjābhisaṅkhāraṁ abhisaṅkharoti, gatisaṁvattaniyaṁ kammaṁ karoti, bhavasaṁvattaniyaṁ kammaṁ karoti, issariyasaṁvattaniyaṁ kammaṁ karoti, adhipaccasaṁvattaniyaṁ kammaṁ karoti, mahābhogasaṁvattaniyaṁ kammaṁ karoti, mahāparivārasaṁvattaniyaṁ kammaṁ karoti, devasobhagyasaṁvattaniyaṁ kammaṁ karoti, manussasobhagyasaṁvattaniyaṁ kammaṁ karotīti? </span><br><p id=kv17.1:2.4><span class=root>Na hevaṁ vattabbe …pe…. </span><br><p id=kv17.1:3.1><span class=root>Atthi arahato puññūpacayoti? </span><br><p id=kv17.1:3.2><span class=root>Āmantā. </span><br><p id=kv17.1:3.3><span class=root>Arahā ācinātīti? </span><br><p id=kv17.1:3.4><span class=root>Na hevaṁ vattabbe …pe… </span><br><p id=kv17.1:3.5><span class=root>arahā apacinātīti? </span><br><p id=kv17.1:3.6><span class=root>Na hevaṁ vattabbe …pe… </span><br><p id=kv17.1:3.7><span class=root>arahā pajahatīti …pe… </span><br><p id=kv17.1:3.8><span class=root>arahā upādiyatīti …pe… </span><br><p id=kv17.1:3.9><span class=root>arahā visinetīti …pe… </span><br><p id=kv17.1:3.10><span class=root>arahā ussinetīti …pe… </span><br><p id=kv17.1:3.11><span class=root>arahā vidhūpetīti …pe… </span><br><p id=kv17.1:3.12><span class=root>arahā sandhūpetīti? </span><br><p id=kv17.1:3.13><span class=root>Na hevaṁ vattabbe …pe… </span><br><p id=kv17.1:3.14><span class=root>nanu arahā nevācināti na apacināti apacinitvā ṭhitoti? </span><br><p id=kv17.1:3.15><span class=root>Āmantā. </span><br><p id=kv17.1:3.16><span class=root>Hañci arahā nevācināti nāpacināti apacinitvā ṭhito, no ca vata re vattabbe—</span><br><p id=kv17.1:3.17><span class=root>“atthi arahato puññūpacayo”ti. </span><br><p id=kv17.1:4.1><span class=root>Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito, neva vidhūpeti na sandhūpeti vidhūpetvā ṭhitoti? </span><br><p id=kv17.1:4.2><span class=root>Āmantā. </span><br><p id=kv17.1:4.3><span class=root>Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—</span><br><p id=kv17.1:4.4><span class=root>“atthi arahato puññūpacayo”ti. </span><br><p id=kv17.1:5.1><span class=root>Natthi arahato puññūpacayoti? </span><br><p id=kv17.1:5.2><span class=root>Āmantā. </span><br><p id=kv17.1:5.3><span class=root>Arahā dānaṁ dadeyyāti? </span><br><p id=kv17.1:5.4><span class=root>Āmantā. </span><br><p id=kv17.1:5.5><span class=root>Hañci arahā dānaṁ dadeyya, no ca vata re vattabbe—</span><br><p id=kv17.1:5.6><span class=root>“natthi arahato puññūpacayo”ti. </span><br><p id=kv17.1:6.1><span class=root>Arahā cīvaraṁ dadeyya …pe… </span><br><p id=kv17.1:6.2><span class=root>piṇḍapātaṁ dadeyya … </span><br><p id=kv17.1:6.3><span class=root>senāsanaṁ dadeyya … </span><br><p id=kv17.1:6.4><span class=root>gilānapaccayabhesajjaparikkhāraṁ dadeyya … </span><br><p id=kv17.1:6.5><span class=root>khādanīyaṁ dadeyya … </span><br><p id=kv17.1:6.6><span class=root>bhojanīyaṁ dadeyya … </span><br><p id=kv17.1:6.7><span class=root>pānīyaṁ dadeyya … </span><br><p id=kv17.1:6.8><span class=root>cetiyaṁ vandeyya … </span><br><p id=kv17.1:6.9><span class=root>cetiye mālaṁ āropeyya … </span><br><p id=kv17.1:6.10><span class=root>gandhaṁ āropeyya … </span><br><p id=kv17.1:6.11><span class=root>vilepanaṁ āropeyya …pe… </span><br><p id=kv17.1:6.12><span class=root>cetiyaṁ abhidakkhiṇaṁ kareyyāti? </span><br><p id=kv17.1:6.13><span class=root>Āmantā. </span><br><p id=kv17.1:6.14><span class=root>Hañci arahā cetiyaṁ abhidakkhiṇaṁ kareyya, no ca vata re vattabbe—</span><br><p id=kv17.1:6.15><span class=root>“natthi arahato puññūpacayo”ti. </span><br><p id=kv17.1:6.16><span class=root>Atthi arahato puññūpacayotikathā niṭṭhitā. </span><br></main><footer class="container footer"><small><a href=/about/>Contact info</a></small></footer>