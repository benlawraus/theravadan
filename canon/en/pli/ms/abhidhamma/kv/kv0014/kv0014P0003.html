<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0014.html> Anusayapaṇṇāsaka Cuddasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0014/kv0014P0002.html>Previous</a><a href=/canon/en/pli/ms/abhidhamma/kv/kv0014/kv0014P0004.html>Next</a></div><p><div class=verse-container id=kv14.3:0.1><span>Kathāvatthu </span></div><p><div class=verse-container id=kv14.3:0.2><span>Mahāpaṇṇāsaka </span></div><p><div class=verse-container id=kv14.3:0.3><span>Cuddasamavagga </span></div><p><div class=verse-container id=kv14.3:0.4><span class=big-bold>Anantarapaccayakathā </span></div><p><div class=verse-container id=kv14.3:1.1><span>Cakkhuviññāṇassa anantarā sotaviññāṇaṁ uppajjatīti? </span></div><p><div class=verse-container id=kv14.3:1.2><span>Āmantā. </span></div><p><div class=verse-container id=kv14.3:1.3><span>Yā cakkhuviññāṇassa uppādāya āvaṭṭanā …pe… paṇidhi, sāva sotaviññāṇassa uppādāya āvaṭṭanā …pe… paṇidhīti? </span></div><p><div class=verse-container id=kv14.3:1.4><span>Na hevaṁ vattabbe …pe…. </span></div><p><div class=verse-container id=kv14.3:2.1><span>Cakkhuviññāṇassa anantarā sotaviññāṇaṁ uppajjati, na vattabbaṁ—</span></div><p><div class=verse-container id=kv14.3:2.2><span>“yā cakkhuviññāṇassa uppādāya āvaṭṭanā …pe… paṇidhi, sāva sotaviññāṇassa uppādāya āvaṭṭanā …pe… paṇidhī”ti? </span></div><p><div class=verse-container id=kv14.3:2.3><span>Āmantā. </span></div><p><div class=verse-container id=kv14.3:2.4><span>Sotaviññāṇaṁ anāvaṭṭentassa uppajjati …pe… appaṇidahantassa uppajjatīti? </span></div><p><div class=verse-container id=kv14.3:2.5><span>Na hevaṁ vattabbe …pe…. </span></div><p><div class=verse-container id=kv14.3:2.6><span>Nanu sotaviññāṇaṁ āvaṭṭentassa uppajjati …pe… paṇidahantassa uppajjatīti? </span></div><p><div class=verse-container id=kv14.3:2.7><span>Āmantā. </span></div><p><div class=verse-container id=kv14.3:2.8><span>Hañci sotaviññāṇaṁ āvaṭṭentassa uppajjati …pe… paṇidahantassa uppajjati, no ca vata re vattabbe—</span></div><p><div class=verse-container id=kv14.3:2.9><span>“cakkhuviññāṇassa anantarā sotaviññāṇaṁ uppajjatī”ti. </span></div><p><div class=verse-container id=kv14.3:3.1><span>Cakkhuviññāṇassa anantarā sotaviññāṇaṁ uppajjatīti? </span></div><p><div class=verse-container id=kv14.3:3.2><span>Āmantā. </span></div><p><div class=verse-container id=kv14.3:3.3><span>Cakkhuviññāṇaṁ rūpanimittaṁ manasikaroto uppajjatīti? </span></div><p><div class=verse-container id=kv14.3:3.4><span>Āmantā. </span></div><p><div class=verse-container id=kv14.3:3.5><span>Sotaviññāṇaṁ rūpanimittaṁ manasikaroto uppajjatīti? </span></div><p><div class=verse-container id=kv14.3:3.6><span>Na hevaṁ vattabbe …pe…. </span></div><p><div class=verse-container id=kv14.3:4.1><span>Cakkhuviññāṇaṁ rūpārammaṇaññeva na aññārammaṇanti? </span></div><p><div class=verse-container id=kv14.3:4.2><span>Āmantā. </span></div><p><div class=verse-container id=kv14.3:4.3><span>Sotaviññāṇaṁ rūpārammaṇaññeva na aññārammaṇanti? </span></div><p><div class=verse-container id=kv14.3:4.4><span>Na hevaṁ vattabbe …pe…. </span></div><p><div class=verse-container id=kv14.3:5.1><span>Cakkhuñca paṭicca rūpe ca uppajjati cakkhuviññāṇanti? </span></div><p><div class=verse-container id=kv14.3:5.2><span>Āmantā. </span></div><p><div class=verse-container id=kv14.3:5.3><span>Cakkhuñca paṭicca rūpe ca uppajjati sotaviññāṇanti? </span></div><p><div class=verse-container id=kv14.3:5.4><span>Na hevaṁ vattabbe …pe…. </span></div><p><div class=verse-container id=kv14.3:6.1><span>Cakkhuñca paṭicca rūpe ca uppajjati sotaviññāṇanti? </span></div><p><div class=verse-container id=kv14.3:6.2><span>Āmantā. </span></div><p><div class=verse-container id=kv14.3:6.3><span>“Cakkhuñca paṭicca rūpe ca uppajjati sotaviññāṇan”ti—</span></div><p><div class=verse-container id=kv14.3:6.4><span>attheva suttantoti? </span></div><p><div class=verse-container id=kv14.3:6.5><span>Natthi. </span></div><p><div class=verse-container id=kv14.3:6.6><span>“Cakkhuñca paṭicca rūpe ca uppajjati cakkhuviññāṇan”ti—</span></div><p><div class=verse-container id=kv14.3:6.7><span>attheva suttantoti? </span></div><p><div class=verse-container id=kv14.3:6.8><span>Āmantā. </span></div><p><div class=verse-container id=kv14.3:6.9><span>Hañci “cakkhuñca paṭicca rūpe ca uppajjati cakkhuviññāṇan”ti—</span></div><p><div class=verse-container id=kv14.3:6.10><span>attheva suttanto, no ca vata re vattabbe—</span></div><p><div class=verse-container id=kv14.3:6.11><span>“cakkhuñca paṭicca rūpe ca uppajjati sotaviññāṇan”ti. </span></div><p><div class=verse-container id=kv14.3:7.1><span>Cakkhuviññāṇassa anantarā sotaviññāṇaṁ uppajjatīti? </span></div><p><div class=verse-container id=kv14.3:7.2><span>Āmantā. </span></div><p><div class=verse-container id=kv14.3:7.3><span>Taññeva cakkhuviññāṇaṁ taṁ sotaviññāṇanti? </span></div><p><div class=verse-container id=kv14.3:7.4><span>Na hevaṁ vattabbe …pe…. </span></div><p><div class=verse-container id=kv14.3:8.1><span>Sotaviññāṇassa anantarā ghānaviññāṇaṁ uppajjati …pe… </span></div><p><div class=verse-container id=kv14.3:8.2><span>ghānaviññāṇassa anantarā jivhāviññāṇaṁ uppajjati …pe… </span></div><p><div class=verse-container id=kv14.3:8.3><span>jivhāviññāṇassa anantarā kāyaviññāṇaṁ uppajjatīti? </span></div><p><div class=verse-container id=kv14.3:8.4><span>Āmantā. </span></div><p><div class=verse-container id=kv14.3:8.5><span>Yā jivhāviññāṇassa uppādāya āvaṭṭanā …pe… paṇidhi, sāva kāyaviññāṇassa uppādāya āvaṭṭanā …pe… paṇidhīti? </span></div><p><div class=verse-container id=kv14.3:8.6><span>Na hevaṁ vattabbe …pe… </span></div><p><div class=verse-container id=kv14.3:8.7><span>jivhāviññāṇassa anantarā kāyaviññāṇaṁ uppajjati, na vattabbaṁ—</span></div><p><div class=verse-container id=kv14.3:8.8><span>“yā jivhāviññāṇassa uppādāya āvaṭṭanā …pe… paṇidhi, sāva kāyaviññāṇassa uppādāya āvaṭṭanā …pe… paṇidhī”ti? </span></div><p><div class=verse-container id=kv14.3:8.9><span>Āmantā. </span></div><p><div class=verse-container id=kv14.3:8.10><span>Kāyaviññāṇaṁ anāvaṭṭentassa uppajjati …pe… appaṇidahantassa uppajjatīti? </span></div><p><div class=verse-container id=kv14.3:8.11><span>Na hevaṁ vattabbe …pe… </span></div><p><div class=verse-container id=kv14.3:8.12><span>nanu kāyaviññāṇaṁ āvaṭṭentassa uppajjati …pe… paṇidahantassa uppajjatīti? </span></div><p><div class=verse-container id=kv14.3:8.13><span>Āmantā. </span></div><p><div class=verse-container id=kv14.3:8.14><span>Hañci kāyaviññāṇaṁ āvaṭṭentassa uppajjati …pe… paṇidahantassa uppajjati, no ca vata re vattabbe—</span></div><p><div class=verse-container id=kv14.3:8.15><span>“jivhāviññāṇassa anantarā kāyaviññāṇaṁ uppajjatī”ti. </span></div><p><div class=verse-container id=kv14.3:9.1><span>Jivhāviññāṇassa anantarā kāyaviññāṇaṁ uppajjatīti? </span></div><p><div class=verse-container id=kv14.3:9.2><span>Āmantā. </span></div><p><div class=verse-container id=kv14.3:9.3><span>Jivhāviññāṇaṁ rasanimittaṁ manasikaroto uppajjatīti? </span></div><p><div class=verse-container id=kv14.3:9.4><span>Āmantā. </span></div><p><div class=verse-container id=kv14.3:9.5><span>Kāyaviññāṇaṁ rasanimittaṁ manasikaroto uppajjatīti? </span></div><p><div class=verse-container id=kv14.3:9.6><span>Na hevaṁ vattabbe …pe…. </span></div><p><div class=verse-container id=kv14.3:10.1><span>Jivhāviññāṇaṁ rasārammaṇaññeva na aññārammaṇanti? </span></div><p><div class=verse-container id=kv14.3:10.2><span>Āmantā. </span></div><p><div class=verse-container id=kv14.3:10.3><span>Kāyaviññāṇaṁ rasārammaṇaññeva na aññārammaṇanti? </span></div><p><div class=verse-container id=kv14.3:10.4><span>Na hevaṁ vattabbe …pe…. </span></div><p><div class=verse-container id=kv14.3:11.1><span>Jivhañca paṭicca rase ca uppajjati jivhāviññāṇanti? </span></div><p><div class=verse-container id=kv14.3:11.2><span>Āmantā. </span></div><p><div class=verse-container id=kv14.3:11.3><span>Jivhañca paṭicca rase ca uppajjati kāyaviññāṇanti? </span></div><p><div class=verse-container id=kv14.3:11.4><span>Na hevaṁ vattabbe …pe…. </span></div><p><div class=verse-container id=kv14.3:12.1><span>Jivhañca paṭicca rase ca uppajjati kāyaviññāṇanti? </span></div><p><div class=verse-container id=kv14.3:12.2><span>Āmantā. </span></div><p><div class=verse-container id=kv14.3:12.3><span>“Jivhañca paṭicca rase ca uppajjati kāyaviññāṇan”ti—</span></div><p><div class=verse-container id=kv14.3:12.4><span>attheva suttantoti? </span></div><p><div class=verse-container id=kv14.3:12.5><span>Natthi. </span></div><p><div class=verse-container id=kv14.3:12.6><span>“Jivhañca paṭicca rase ca uppajjati jivhāviññāṇan”ti—</span></div><p><div class=verse-container id=kv14.3:12.7><span>attheva suttantoti? </span></div><p><div class=verse-container id=kv14.3:12.8><span>Āmantā. </span></div><p><div class=verse-container id=kv14.3:12.9><span>Hañci “jivhañca paṭicca rase ca uppajjati jivhāviññāṇan”ti—</span></div><p><div class=verse-container id=kv14.3:12.10><span>attheva suttantoti, no ca vata re vattabbe—</span></div><p><div class=verse-container id=kv14.3:12.11><span>“jivhañca paṭicca rase ca uppajjati kāyaviññāṇan”ti. </span></div><p><div class=verse-container id=kv14.3:13.1><span>Jivhāviññāṇassa anantarā kāyaviññāṇaṁ uppajjatīti? </span></div><p><div class=verse-container id=kv14.3:13.2><span>Āmantā. </span></div><p><div class=verse-container id=kv14.3:13.3><span>Taññeva jivhāviññāṇaṁ taṁ kāyaviññāṇanti? </span></div><p><div class=verse-container id=kv14.3:13.4><span>Na hevaṁ vattabbe …pe…. </span></div><p><div class=verse-container id=kv14.3:14.1><span>Na vattabbaṁ—</span></div><p><div class=verse-container id=kv14.3:14.2><span>“pañcaviññāṇā aññamaññassa samanantarā uppajjantī”ti? </span></div><p><div class=verse-container id=kv14.3:14.3><span>Āmantā. </span></div><p><div class=verse-container id=kv14.3:14.4><span>Nanu atthi koci naccati gāyati vādeti, rūpañca passati, saddañca suṇāti, gandhañca ghāyati, rasañca sāyati, phoṭṭhabbañca phusatīti? </span></div><p><div class=verse-container id=kv14.3:14.5><span>Āmantā. </span></div><p><div class=verse-container id=kv14.3:14.6><span>Hañci atthi koci naccati gāyati vādeti, rūpañca passati, saddañca suṇāti, gandhañca ghāyati, rasañca sāyati, phoṭṭhabbañca phusati, tena vata re vattabbe—</span></div><p><div class=verse-container id=kv14.3:14.7><span>“pañcaviññāṇā aññamaññassa samanantarā uppajjantī”ti. </span></div><p><div class=verse-container id=kv14.3:14.8><span>Anantarapaccayakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0014/kv0014P0002.html>Previous</a><a href=/canon/en/pli/ms/abhidhamma/kv/kv0014/kv0014P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>