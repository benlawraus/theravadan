<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0014.html> Anusayapaṇṇāsaka Cuddasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0014.html>Previous</a><a href=/canon/en/pli/ms/abhidhamma/kv/kv0014/kv0014P0002.html>Next</a></div><p id=kv14.1:0.1><span class=root>Kathāvatthu </span><br><p id=kv14.1:0.2><span class=root>Anusayapaṇṇāsaka </span><br><p id=kv14.1:0.3><span class=root>Cuddasamavagga </span><br><p id=kv14.1:0.4><span class="root big-bold">Kusalākusalapaṭisandahanakathā </span><br><p id=kv14.1:1.1><span class=root>Akusalamūlaṁ paṭisandahati kusalamūlanti? </span><br><p id=kv14.1:1.2><span class=root>Āmantā. </span><br><p id=kv14.1:1.3><span class=root>Yā akusalassa uppādāya āvaṭṭanā …pe… paṇidhi, sāva kusalassa uppādāya āvaṭṭanā …pe… paṇidhīti? </span><br><p id=kv14.1:1.4><span class=root>Na hevaṁ vattabbe …pe…. </span><br><p id=kv14.1:2.1><span class=root>Akusalamūlaṁ paṭisandahati kusalamūlaṁ, na vattabbaṁ—</span><br><p id=kv14.1:2.2><span class=root>“yā akusalassa uppādāya āvaṭṭanā …pe… paṇidhi, sāva kusalassa uppādāya āvaṭṭanā …pe… paṇidhī”ti? </span><br><p id=kv14.1:2.3><span class=root>Āmantā. </span><br><p id=kv14.1:2.4><span class=root>Kusalaṁ anāvaṭṭentassa uppajjati …pe… appaṇidahantassa uppajjatīti? </span><br><p id=kv14.1:2.5><span class=root>Na hevaṁ vattabbe …pe… </span><br><p id=kv14.1:2.6><span class=root>nanu kusalaṁ āvaṭṭentassa uppajjati …pe… paṇidahantassa uppajjatīti? </span><br><p id=kv14.1:2.7><span class=root>Āmantā. </span><br><p id=kv14.1:2.8><span class=root>Hañci kusalaṁ āvaṭṭentassa uppajjati …pe… paṇidahantassa uppajjati, no ca vata re vattabbe—</span><br><p id=kv14.1:2.9><span class=root>“akusalamūlaṁ paṭisandahati kusalamūlan”ti. </span><br><p id=kv14.1:3.1><span class=root>Akusalamūlaṁ paṭisandahati kusalamūlanti? </span><br><p id=kv14.1:3.2><span class=root>Āmantā. </span><br><p id=kv14.1:3.3><span class=root>Akusalamūlaṁ ayoniso manasikaroto uppajjatīti? </span><br><p id=kv14.1:3.4><span class=root>Āmantā. </span><br><p id=kv14.1:3.5><span class=root>Kusalaṁ ayoniso manasikaroto uppajjatīti? </span><br><p id=kv14.1:3.6><span class=root>Na hevaṁ vattabbe …pe… </span><br><p id=kv14.1:3.7><span class=root>nanu kusalaṁ yoniso manasikaroto uppajjatīti? </span><br><p id=kv14.1:3.8><span class=root>Āmantā. </span><br><p id=kv14.1:3.9><span class=root>Hañci kusalaṁ yoniso manasikaroto uppajjati, no ca vata re vattabbe—</span><br><p id=kv14.1:3.10><span class=root>“akusalamūlaṁ paṭisandahati kusalamūlan”ti. </span><br><p id=kv14.1:4.1><span class=root>Akusalamūlaṁ paṭisandahati kusalamūlanti? </span><br><p id=kv14.1:4.2><span class=root>Āmantā. </span><br><p id=kv14.1:4.3><span class=root>Kāmasaññāya anantarā nekkhammasaññā uppajjati, byāpādasaññāya anantarā abyāpādasaññā uppajjati, vihiṁsāsaññāya anantarā avihiṁsāsaññā uppajjati, byāpādassa anantarā mettā uppajjati, vihiṁsāya anantarā karuṇā uppajjati, aratiyā anantarā muditā uppajjati, paṭighassa anantarā upekkhā uppajjatīti? </span><br><p id=kv14.1:4.4><span class=root>Na hevaṁ vattabbe …pe…. </span><br><p id=kv14.1:5.1><span class=root>Kusalamūlaṁ paṭisandahati akusalamūlanti? </span><br><p id=kv14.1:5.2><span class=root>Āmantā. </span><br><p id=kv14.1:5.3><span class=root>Yā kusalassa uppādāya āvaṭṭanā …pe… paṇidhi, sāva akusalassa uppādāya āvaṭṭanā …pe… paṇidhīti? </span><br><p id=kv14.1:5.4><span class=root>Na hevaṁ vattabbe …pe…. </span><br><p id=kv14.1:6.1><span class=root>Kusalamūlaṁ paṭisandahati akusalamūlaṁ, na vattabbaṁ—</span><br><p id=kv14.1:6.2><span class=root>“yā kusalassa uppādāya āvaṭṭanā …pe… paṇidhi, sāva akusalassa uppādāya āvaṭṭanā …pe… paṇidhī”ti? </span><br><p id=kv14.1:6.3><span class=root>Āmantā. </span><br><p id=kv14.1:6.4><span class=root>Akusalaṁ anāvaṭṭentassa uppajjati …pe… appaṇidahantassa uppajjatīti? </span><br><p id=kv14.1:6.5><span class=root>Na hevaṁ vattabbe …pe… </span><br><p id=kv14.1:6.6><span class=root>nanu akusalaṁ āvaṭṭentassa uppajjati …pe… paṇidahantassa uppajjatīti? </span><br><p id=kv14.1:6.7><span class=root>Āmantā. </span><br><p id=kv14.1:6.8><span class=root>Hañci akusalaṁ āvaṭṭentassa uppajjati …pe… paṇidahantassa uppajjati, no ca vata re vattabbe—</span><br><p id=kv14.1:6.9><span class=root>“kusalamūlaṁ paṭisandahati akusalamūlan”ti. </span><br><p id=kv14.1:7.1><span class=root>Kusalamūlaṁ paṭisandahati akusalamūlanti? </span><br><p id=kv14.1:7.2><span class=root>Āmantā. </span><br><p id=kv14.1:7.3><span class=root>Kusalaṁ yoniso manasikaroto uppajjatīti? </span><br><p id=kv14.1:7.4><span class=root>Āmantā. </span><br><p id=kv14.1:7.5><span class=root>Akusalaṁ yoniso manasikaroto uppajjatīti? </span><br><p id=kv14.1:7.6><span class=root>Na hevaṁ vattabbe …pe… </span><br><p id=kv14.1:7.7><span class=root>nanu akusalaṁ ayoniso manasikaroto uppajjatīti? </span><br><p id=kv14.1:7.8><span class=root>Āmantā. </span><br><p id=kv14.1:7.9><span class=root>Hañci akusalaṁ ayoniso manasikaroto uppajjati, no ca vata re vattabbe—</span><br><p id=kv14.1:7.10><span class=root>“kusalamūlaṁ paṭisandahati akusalamūlan”ti. </span><br><p id=kv14.1:8.1><span class=root>Kusalamūlaṁ paṭisandahati akusalamūlanti? </span><br><p id=kv14.1:8.2><span class=root>Āmantā. </span><br><p id=kv14.1:8.3><span class=root>Nekkhammasaññāya anantarā kāmasaññā uppajjati, abyāpādasaññāya anantarā byāpādasaññā uppajjati, avihiṁsāsaññāya anantarā vihiṁsāsaññā uppajjati, mettāya anantarā byāpādo uppajjati, karuṇāya anantarā vihiṁsā uppajjati, muditāya anantarā arati uppajjati, upekkhāya anantarā paṭighaṁ uppajjatīti? </span><br><p id=kv14.1:8.4><span class=root>Na hevaṁ vattabbe …pe…. </span><br><p id=kv14.1:9.1><span class=root>Na vattabbaṁ—</span><br><p id=kv14.1:9.2><span class=root>“akusalamūlaṁ paṭisandahati kusalamūlaṁ, kusalamūlaṁ paṭisandahati akusalamūlan”ti? </span><br><p id=kv14.1:9.3><span class=root>Āmantā. </span><br><p id=kv14.1:9.4><span class=root>Nanu yasmiññeva vatthusmiṁ rajjati tasmiññeva vatthusmiṁ virajjati, yasmiññeva vatthusmiṁ virajjati tasmiññeva vatthusmiṁ rajjatīti? </span><br><p id=kv14.1:9.5><span class=root>Āmantā. </span><br><p id=kv14.1:9.6><span class=root>Hañci yasmiññeva vatthusmiṁ rajjati tasmiññeva vatthusmiṁ virajjati, yasmiññeva vatthusmiṁ virajjati tasmiññeva vatthusmiṁ rajjati, tena vata re vattabbe—</span><br><p id=kv14.1:9.7><span class=root>“akusalamūlaṁ paṭisandahati kusalamūlaṁ, kusalamūlaṁ paṭisandahati akusalamūlan”ti. </span><br><p id=kv14.1:9.8><span class=root>Kusalākusalapaṭisandahanakathā niṭṭhitā. </span><br></main><footer class="container footer"><small><a href=/about>Contact info</a></small></footer>