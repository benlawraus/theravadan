<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0005.html> Mahāpaṇṇāsaka Pañcamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0005/kv0005P0008.html>Previous</a><a href=/canon/en/pli/ms/abhidhamma/kv/kv0005/kv0005P0010.html>Next</a></div><p id=kv5.9:0.1><span class=root>Kathāvatthu </span><br><p id=kv5.9:0.2><span class=root>Mahāpaṇṇāsaka </span><br><p id=kv5.9:0.3><span class=root>Pañcamavagga </span><br><p id=kv5.9:0.4><span class="root big-bold">Paṭuppannañāṇakathā </span><br><p id=kv5.9:1.1><span class=root>Paṭuppanne ñāṇaṁ atthīti? </span><br><p id=kv5.9:1.2><span class=root>Āmantā. </span><br><p id=kv5.9:1.3><span class=root>Tena ñāṇena taṁ ñāṇaṁ jānātīti? </span><br><p id=kv5.9:1.4><span class=root>Na hevaṁ vattabbe …pe… </span><br><p id=kv5.9:1.5><span class=root>tena ñāṇena taṁ ñāṇaṁ jānātīti? </span><br><p id=kv5.9:1.6><span class=root>Āmantā. </span><br><p id=kv5.9:1.7><span class=root>Tena ñāṇena taṁ ñāṇaṁ “ñāṇan”ti jānātīti? </span><br><p id=kv5.9:1.8><span class=root>Na hevaṁ vattabbe …pe… </span><br><p id=kv5.9:1.9><span class=root>tena ñāṇena taṁ ñāṇaṁ “ñāṇan”ti jānātīti? </span><br><p id=kv5.9:1.10><span class=root>Āmantā. </span><br><p id=kv5.9:1.11><span class=root>Taṁ ñāṇaṁ tassa ñāṇassa ārammaṇanti? </span><br><p id=kv5.9:1.12><span class=root>Na hevaṁ vattabbe …pe…. </span><br><p id=kv5.9:2.1><span class=root>Taṁ ñāṇaṁ tassa ñāṇassa ārammaṇanti? </span><br><p id=kv5.9:2.2><span class=root>Āmantā. </span><br><p id=kv5.9:2.3><span class=root>Tena phassena taṁ phassaṁ phusati, tāya vedanāya taṁ vedanaṁ vedeti, tāya saññāya taṁ saññaṁ sañjānāti, tāya cetanāya taṁ cetanaṁ ceteti, tena cittena taṁ cittaṁ cinteti, tena vitakkena taṁ vitakkaṁ vitakketi, tena vicārena taṁ vicāraṁ vicāreti, tāya pītiyā taṁ pītiṁ piyāyati, tāya satiyā taṁ satiṁ sarati, tāya paññāya taṁ paññaṁ pajānāti, tena khaggena taṁ khaggaṁ chindati, tena pharasunā taṁ pharasuṁ tacchati, tāya kudhāriyā taṁ kudhāriṁ tacchati, tāya vāsiyā taṁ vāsiṁ tacchati, tāya sūciyā taṁ sūciṁ sibbeti, tena aṅgulaggena taṁ aṅgulaggaṁ parāmasati, tena nāsikaggena taṁ nāsikaggaṁ parāmasati, tena matthakena taṁ matthakaṁ parāmasati, tena gūthena taṁ gūthaṁ dhovati, tena muttena taṁ muttaṁ dhovati, tena kheḷena taṁ kheḷaṁ dhovati, tena pubbena taṁ pubbaṁ dhovati, tena lohitena taṁ lohitaṁ dhovatīti? </span><br><p id=kv5.9:2.4><span class=root>Na hevaṁ vattabbe …pe…. </span><br><p id=kv5.9:3.1><span class=root>Na vattabbaṁ—</span><br><p id=kv5.9:3.2><span class=root>“paṭuppanne ñāṇaṁ atthī”ti? </span><br><p id=kv5.9:3.3><span class=root>Āmantā. </span><br><p id=kv5.9:3.4><span class=root>Nanu sabbasaṅkhāre aniccato diṭṭhe tampi ñāṇaṁ aniccato diṭṭhaṁ hotīti? </span><br><p id=kv5.9:3.5><span class=root>Āmantā. </span><br><p id=kv5.9:3.6><span class=root>Hañci sabbasaṅkhāre aniccato diṭṭhe tampi ñāṇaṁ aniccato diṭṭhaṁ hoti, tena vata re vattabbe—</span><br><p id=kv5.9:3.7><span class=root>“paṭuppanne ñāṇaṁ atthī”ti. </span><br><p id=kv5.9:3.8><span class=root>Paṭuppannañāṇakathā niṭṭhitā. </span><br></main><footer class="container footer"><small><a href=/about/>Contact info</a></small></footer>