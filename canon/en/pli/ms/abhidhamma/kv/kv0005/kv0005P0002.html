<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0005.html> Mahāpaṇṇāsaka Pañcamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0005/kv0005P0001.html>Previous</a><a href=/canon/en/pli/ms/abhidhamma/kv/kv0005/kv0005P0003.html>Next</a></div><p id=kv5.2:0.1><span class=root>Kathāvatthu </span><br><p id=kv5.2:0.2><span class=root>Mahāpaṇṇāsaka </span><br><p id=kv5.2:0.3><span class=root>Pañcamavagga </span><br><p id=kv5.2:0.4><span class="root big-bold">Asekhañāṇakathā </span><br><p id=kv5.2:1.1><span class=root>Sekhassa asekhaṁ ñāṇaṁ atthīti? </span><br><p id=kv5.2:1.2><span class=root>Āmantā. </span><br><p id=kv5.2:1.3><span class=root>Sekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? </span><br><p id=kv5.2:1.4><span class=root>Na hevaṁ vattabbe …pe… </span><br><p id=kv5.2:1.5><span class=root>nanu sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? </span><br><p id=kv5.2:1.6><span class=root>Āmantā. </span><br><p id=kv5.2:1.7><span class=root>Hañci sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharati, no ca vata re vattabbe—</span><br><p id=kv5.2:1.8><span class=root>“sekhassa asekhaṁ ñāṇaṁ atthī”ti. </span><br><p id=kv5.2:2.1><span class=root>Asekhassa asekhaṁ ñāṇaṁ atthi, asekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? </span><br><p id=kv5.2:2.2><span class=root>Āmantā. </span><br><p id=kv5.2:2.3><span class=root>Sekhassa asekhaṁ ñāṇaṁ atthi, sekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? </span><br><p id=kv5.2:2.4><span class=root>Na hevaṁ vattabbe …pe…. </span><br><p id=kv5.2:3.1><span class=root>Sekhassa asekhaṁ ñāṇaṁ atthi, sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? </span><br><p id=kv5.2:3.2><span class=root>Āmantā. </span><br><p id=kv5.2:3.3><span class=root>Asekhassa asekhaṁ ñāṇaṁ atthi, asekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? </span><br><p id=kv5.2:3.4><span class=root>Na hevaṁ vattabbe …pe…. </span><br><p id=kv5.2:4.1><span class=root>Sekhassa asekhaṁ ñāṇaṁ atthīti? </span><br><p id=kv5.2:4.2><span class=root>Āmantā. </span><br><p id=kv5.2:4.3><span class=root>Gotrabhuno puggalassa sotāpattimagge ñāṇaṁ atthīti? </span><br><p id=kv5.2:4.4><span class=root>Na hevaṁ vattabbe …pe… </span><br><p id=kv5.2:4.5><span class=root>sotāpattiphalasacchikiriyāya paṭipannassa puggalassa sotāpattiphale ñāṇaṁ atthīti? </span><br><p id=kv5.2:4.6><span class=root>Na hevaṁ vattabbe …pe… </span><br><p id=kv5.2:4.7><span class=root>sakadāgāmiphala … anāgāmiphala … arahattasacchikiriyāya paṭipannassa puggalassa arahatte ñāṇaṁ atthīti? </span><br><p id=kv5.2:4.8><span class=root>Na hevaṁ vattabbe …pe…. </span><br><p id=kv5.2:5.1><span class=root>Na vattabbaṁ—</span><br><p id=kv5.2:5.2><span class=root>“sekhassa asekhaṁ ñāṇaṁ atthī”ti? </span><br><p id=kv5.2:5.3><span class=root>Āmantā. </span><br><p id=kv5.2:5.4><span class=root>Nanu āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānātīti? </span><br><p id=kv5.2:5.5><span class=root>Āmantā. </span><br><p id=kv5.2:5.6><span class=root>Hañci āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānāti, tena vata re vattabbe—</span><br><p id=kv5.2:5.7><span class=root>“sekhassa asekhaṁ ñāṇaṁ atthī”ti. </span><br><p id=kv5.2:5.8><span class=root>Asekhañāṇakathā niṭṭhitā. </span><br></main><footer class="container footer"><small><a href=/about/>Contact info</a></small></footer>