<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0002.html> Mahāpaṇṇāsaka Dutiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0002/kv0002P0008.html>Previous</a><a href=/canon/en/pli/ms/abhidhamma/kv/kv0002/kv0002P0010.html>Next</a></div><p id=kv2.9:0.1><span class=root>Kathāvatthu </span><br><p id=kv2.9:0.2><span class=root>Mahāpaṇṇāsaka </span><br><p id=kv2.9:0.3><span class=root>Dutiyavagga </span><br><p id=kv2.9:0.4><span class="root big-bold">Anupubbābhisamayakathā </span><br><p id=kv2.9:1.1><span class=root>Anupubbābhisamayoti? </span><br><p id=kv2.9:1.2><span class=root>Āmantā. </span><br><p id=kv2.9:1.3><span class=root>Anupubbena sotāpattimaggaṁ bhāvetīti? </span><br><p id=kv2.9:1.4><span class=root>Na hevaṁ vattabbe. </span><br><p id=kv2.9:1.5><span class=root>Anupubbena sotāpattimaggaṁ bhāvetīti? </span><br><p id=kv2.9:1.6><span class=root>Āmantā. </span><br><p id=kv2.9:1.7><span class=root>Anupubbena sotāpattiphalaṁ sacchikarotīti? </span><br><p id=kv2.9:1.8><span class=root>Na hevaṁ vattabbe. </span><br><p id=kv2.9:2.1><span class=root>Anupubbābhisamayoti? </span><br><p id=kv2.9:2.2><span class=root>Āmantā. </span><br><p id=kv2.9:2.3><span class=root>Anupubbena sakadāgāmimaggaṁ bhāvetīti? </span><br><p id=kv2.9:2.4><span class=root>Na hevaṁ vattabbe. </span><br><p id=kv2.9:2.5><span class=root>Anupubbena sakadāgāmimaggaṁ bhāvetīti? </span><br><p id=kv2.9:2.6><span class=root>Āmantā. </span><br><p id=kv2.9:2.7><span class=root>Anupubbena sakadāgāmiphalaṁ sacchikarotīti? </span><br><p id=kv2.9:2.8><span class=root>Na hevaṁ vattabbe. </span><br><p id=kv2.9:3.1><span class=root>Anupubbābhisamayoti? </span><br><p id=kv2.9:3.2><span class=root>Āmantā. </span><br><p id=kv2.9:3.3><span class=root>Anupubbena anāgāmimaggaṁ bhāvetīti? </span><br><p id=kv2.9:3.4><span class=root>Na hevaṁ vattabbe. </span><br><p id=kv2.9:3.5><span class=root>Anupubbena anāgāmimaggaṁ bhāvetīti? </span><br><p id=kv2.9:3.6><span class=root>Āmantā. </span><br><p id=kv2.9:3.7><span class=root>Anupubbena anāgāmiphalaṁ sacchikarotīti? </span><br><p id=kv2.9:3.8><span class=root>Na hevaṁ vattabbe. </span><br><p id=kv2.9:4.1><span class=root>Anupubbābhisamayoti? </span><br><p id=kv2.9:4.2><span class=root>Āmantā. </span><br><p id=kv2.9:4.3><span class=root>Anupubbena arahattamaggaṁ bhāvetīti? </span><br><p id=kv2.9:4.4><span class=root>Na hevaṁ vattabbe. </span><br><p id=kv2.9:4.5><span class=root>Anupubbena arahattamaggaṁ bhāvetīti? </span><br><p id=kv2.9:4.6><span class=root>Āmantā. </span><br><p id=kv2.9:4.7><span class=root>Anupubbena arahattaphalaṁ sacchikarotīti? </span><br><p id=kv2.9:4.8><span class=root>Na hevaṁ vattabbe. </span><br><p id=kv2.9:5.1><span class=root>Sotāpattiphalasacchikiriyāya paṭipanno puggalo dukkhadassanena kiṁ jahatīti? </span><br><p id=kv2.9:5.2><span class=root>Sakkāyadiṭṭhiṁ, vicikicchaṁ, sīlabbataparāmāsaṁ, tadekaṭṭhe ca kilese catubhāgaṁ jahatīti. </span><br><p id=kv2.9:5.3><span class=root>Catubhāgaṁ sotāpanno, catubhāgaṁ na sotāpanno, catubhāgaṁ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ sattakkhattuparamo kolaṅkolo ekabījī buddhe aveccappasādena samannāgato, dhamme …pe… saṅghe …pe… ariyakantehi sīlehi samannāgato catubhāgaṁ na ariyakantehi sīlehi samannāgatoti? </span><br><p id=kv2.9:5.4><span class=root>Na hevaṁ vattabbe. </span><br><p id=kv2.9:6.1><span class=root>Samudayadassanena …pe… </span><br><p id=kv2.9:6.2><span class=root>nirodhadassanena …pe… </span><br><p id=kv2.9:6.3><span class=root>maggadassanena kiṁ jahatīti? </span><br><p id=kv2.9:6.4><span class=root>Sakkāyadiṭṭhiṁ, vicikicchaṁ, sīlabbataparāmāsaṁ, tadekaṭṭhe ca kilese catubhāgaṁ jahatīti. </span><br><p id=kv2.9:6.5><span class=root>Catubhāgaṁ sotāpanno, catubhāgaṁ na sotāpanno, catubhāgaṁ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ sattakkhattuparamo kolaṅkolo ekabījī buddhe aveccappasādena samannāgato, dhamme …pe… saṅghe …pe… ariyakantehi sīlehi samannāgato, catubhāgaṁ na ariyakantehi sīlehi samannāgatoti? </span><br><p id=kv2.9:6.6><span class=root>Na hevaṁ vattabbe …pe…. </span><br><p id=kv2.9:7.1><span class=root>Sakadāgāmiphalasacchikiriyāya paṭipanno puggalo dukkhadassanena kiṁ jahatīti? </span><br><p id=kv2.9:7.2><span class=root>Oḷārikaṁ kāmarāgaṁ, oḷārikaṁ byāpādaṁ, tadekaṭṭhe ca kilese catubhāgaṁ jahatīti. </span><br><p id=kv2.9:7.3><span class=root>Catubhāgaṁ sakadāgāmī, catubhāgaṁ na sakadāgāmī, catubhāgaṁ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharatīti? </span><br><p id=kv2.9:7.4><span class=root>Na hevaṁ vattabbe …pe… </span><br><p id=kv2.9:7.5><span class=root>samudayadassanena …pe… </span><br><p id=kv2.9:7.6><span class=root>nirodhadassanena …pe… </span><br><p id=kv2.9:7.7><span class=root>maggadassanena kiṁ jahatīti? </span><br><p id=kv2.9:7.8><span class=root>Oḷārikaṁ kāmarāgaṁ, oḷārikaṁ byāpādaṁ, tadekaṭṭhe ca kilese catubhāgaṁ jahatīti. </span><br><p id=kv2.9:7.9><span class=root>Catubhāgaṁ sakadāgāmī, catubhāgaṁ na sakadāgāmī, catubhāgaṁ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharatīti? </span><br><p id=kv2.9:7.10><span class=root>Na hevaṁ vattabbe …pe…. </span><br><p id=kv2.9:8.1><span class=root>Anāgāmiphalasacchikiriyāya paṭipanno puggalo dukkhadassanena kiṁ jahatīti? </span><br><p id=kv2.9:8.2><span class=root>Aṇusahagataṁ kāmarāgaṁ, aṇusahagataṁ byāpādaṁ, tadekaṭṭhe ca kilese catubhāgaṁ jahatīti. </span><br><p id=kv2.9:8.3><span class=root>Catubhāgaṁ anāgāmī, catubhāgaṁ na anāgāmī, catubhāgaṁ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ antarāparinibbāyī …pe… upahaccaparinibbāyī … asaṅkhāraparinibbāyī … sasaṅkhāraparinibbāyī … uddhaṁsoto akaniṭṭhagāmī, catubhāgaṁ na uddhaṁsoto na akaniṭṭhagāmīti? </span><br><p id=kv2.9:8.4><span class=root>Na hevaṁ vattabbe …pe…. </span><br><p id=kv2.9:9.1><span class=root>Samudayadassanena …pe… </span><br><p id=kv2.9:9.2><span class=root>nirodhadassanena …pe… </span><br><p id=kv2.9:9.3><span class=root>maggadassanena kiṁ jahatīti? </span><br><p id=kv2.9:9.4><span class=root>Aṇusahagataṁ kāmarāgaṁ, aṇusahagataṁ byāpādaṁ, tadekaṭṭhe ca kilese catubhāgaṁ jahatīti. </span><br><p id=kv2.9:9.5><span class=root>Catubhāgaṁ anāgāmī, catubhāgaṁ na anāgāmī, catubhāgaṁ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ antarāparinibbāyī …pe… upahaccaparinibbāyī … asaṅkhāraparinibbāyī … sasaṅkhāraparinibbāyī … uddhaṁsoto akaniṭṭhagāmī, catubhāgaṁ na uddhaṁsoto akaniṭṭhagāmīti? </span><br><p id=kv2.9:9.6><span class=root>Na hevaṁ vattabbe …pe…. </span><br><p id=kv2.9:10.1><span class=root>Arahattasacchikiriyāya paṭipanno puggalo dukkhadassanena kiṁ jahatīti? </span><br><p id=kv2.9:10.2><span class=root>Rūparāgaṁ, arūparāgaṁ, mānaṁ, uddhaccaṁ, avijjaṁ, tadekaṭṭhe ca kilese catubhāgaṁ jahatīti. </span><br><p id=kv2.9:10.3><span class=root>Catubhāgaṁ arahā, catubhāgaṁ na arahā, catubhāgaṁ arahattappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ vītarāgo …pe… vītadoso … vītamoho …pe… katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto ukkhittapaligho saṅkiṇṇaparikho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṁ tassa pariññātaṁ, samudayo pahīno, nirodho sacchikato, maggo bhāvito, abhiññeyyaṁ abhiññātaṁ, pariññeyyaṁ pariññātaṁ, pahātabbaṁ pahīnaṁ, bhāvetabbaṁ bhāvitaṁ …pe… sacchikātabbaṁ sacchikataṁ, catubhāgaṁ sacchikātabbaṁ na sacchikatanti? </span><br><p id=kv2.9:10.4><span class=root>Na hevaṁ vattabbe …pe…. </span><br><p id=kv2.9:11.1><span class=root>Samudayadassanena … nirodhadassanena … maggadassanena kiṁ jahatīti? </span><br><p id=kv2.9:11.2><span class=root>Rūparāgaṁ, arūparāgaṁ, mānaṁ, uddhaccaṁ, avijjaṁ, tadekaṭṭhe ca kilese catubhāgaṁ jahatīti. </span><br><p id=kv2.9:11.3><span class=root>Catubhāgaṁ arahā, catubhāgaṁ na arahā, catubhāgaṁ arahattappatto paṭiladdho adhigato sacchikato upasampajja viharati, kāyena phusitvā viharati, catubhāgaṁ na kāyena phusitvā viharati, catubhāgaṁ vītarāgo …pe… vītadoso … vītamoho … katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto ukkhittapaligho saṅkiṇṇaparikho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṁ tassa pariññātaṁ, samudayo pahīno, nirodho sacchikato, maggo bhāvito, abhiññeyyaṁ abhiññātaṁ, pariññeyyaṁ pariññātaṁ, pahātabbaṁ pahīnaṁ, bhāvitabbaṁ bhāvitaṁ …pe… sacchikātabbaṁ sacchikataṁ, catubhāgaṁ sacchikātabbaṁ na sacchikatanti? </span><br><p id=kv2.9:11.4><span class=root>Na hevaṁ vattabbe …pe…. </span><br><p id=kv2.9:12.1><span class=root>Sotāpattiphalasacchikiriyāya paṭipanno puggalo dukkhaṁ dakkhanto paṭipannakoti vattabboti? </span><br><p id=kv2.9:12.2><span class=root>Āmantā. </span><br><p id=kv2.9:12.3><span class=root>Dukkhe diṭṭhe phale ṭhitoti vattabboti? </span><br><p id=kv2.9:12.4><span class=root>Na hevaṁ vattabbe. </span><br><p id=kv2.9:12.5><span class=root>Samudayaṁ dakkhanto …pe… </span><br><p id=kv2.9:12.6><span class=root>nirodhaṁ dakkhanto paṭipannakoti vattabboti? </span><br><p id=kv2.9:12.7><span class=root>Āmantā. </span><br><p id=kv2.9:12.8><span class=root>Nirodhe diṭṭhe phale ṭhitoti vattabboti? </span><br><p id=kv2.9:12.9><span class=root>Na hevaṁ vattabbe. </span><br><p id=kv2.9:13.1><span class=root>Sotāpattiphalasacchikiriyāya paṭipanno puggalo maggaṁ dakkhanto paṭipannakoti vattabbo, magge diṭṭhe phale ṭhitoti vattabboti? </span><br><p id=kv2.9:13.2><span class=root>Āmantā. </span><br><p id=kv2.9:13.3><span class=root>Dukkhaṁ dakkhanto paṭipannakoti vattabbo, dukkhe diṭṭhe phale ṭhitoti vattabboti? </span><br><p id=kv2.9:13.4><span class=root>Na hevaṁ vattabbe …pe… </span><br><p id=kv2.9:13.5><span class=root>maggaṁ dakkhanto paṭipannakoti vattabbo, magge diṭṭhe phale ṭhitoti vattabboti? </span><br><p id=kv2.9:13.6><span class=root>Āmantā. </span><br><p id=kv2.9:13.7><span class=root>Samudayaṁ dakkhanto …pe… </span><br><p id=kv2.9:13.8><span class=root>nirodhaṁ dakkhanto paṭipannakoti vattabbo, nirodhe diṭṭhe phale ṭhitoti vattabboti? </span><br><p id=kv2.9:13.9><span class=root>Na hevaṁ vattabbe …pe…. </span><br><p id=kv2.9:14.1><span class=root>Sotāpattiphalasacchikiriyāya paṭipanno puggalo dukkhaṁ dakkhanto paṭipannakoti vattabbo, dukkhe diṭṭhe na vattabbaṁ—</span><br><p id=kv2.9:14.2><span class=root>“phale ṭhitoti vattabbo”ti? </span><br><p id=kv2.9:14.3><span class=root>Āmantā. </span><br><p id=kv2.9:14.4><span class=root>Maggaṁ dakkhanto paṭipannakoti vattabbo, magge diṭṭhe na vattabbaṁ—</span><br><p id=kv2.9:14.5><span class=root>“phale ṭhitoti vattabbo”ti? </span><br><p id=kv2.9:14.6><span class=root>Na hevaṁ vattabbe …pe… </span><br><p id=kv2.9:14.7><span class=root>samudayaṁ dakkhanto … </span><br><p id=kv2.9:14.8><span class=root>nirodhaṁ dakkhanto paṭipannakoti vattabbo, nirodhe diṭṭhe na vattabbaṁ—</span><br><p id=kv2.9:14.9><span class=root>“phale ṭhitoti vattabbo”ti? </span><br><p id=kv2.9:14.10><span class=root>Āmantā. </span><br><p id=kv2.9:14.11><span class=root>Maggaṁ dakkhanto “paṭipannako”ti vattabbo, magge diṭṭhe na vattabbaṁ—</span><br><p id=kv2.9:14.12><span class=root>“phale ṭhitoti vattabbo”ti? </span><br><p id=kv2.9:14.13><span class=root>Na hevaṁ vattabbe …pe…. </span><br><p id=kv2.9:15.1><span class=root>Sotāpattiphalasacchikiriyāya paṭipanno puggalo dukkhaṁ dakkhanto paṭipannakoti vattabbo, dukkhe diṭṭhe na vattabbaṁ—</span><br><p id=kv2.9:15.2><span class=root>“phale ṭhitoti vattabbo”ti? </span><br><p id=kv2.9:15.3><span class=root>Āmantā. </span><br><p id=kv2.9:15.4><span class=root>Niratthiyaṁ dukkhadassananti? </span><br><p id=kv2.9:15.5><span class=root>Na hevaṁ vattabbe …pe… </span><br><p id=kv2.9:15.6><span class=root>samudayaṁ dakkhanto …pe… </span><br><p id=kv2.9:15.7><span class=root>nirodhaṁ dakkhanto paṭipannakoti vattabbo, nirodhe diṭṭhe na vattabbaṁ—</span><br><p id=kv2.9:15.8><span class=root>“phale ṭhitoti vattabbo”ti? </span><br><p id=kv2.9:15.9><span class=root>Āmantā. </span><br><p id=kv2.9:15.10><span class=root>Niratthiyaṁ nirodhadassananti? </span><br><p id=kv2.9:15.11><span class=root>Na hevaṁ vattabbe …pe…. </span><br><p id=kv2.9:16.1><span class=root>Dukkhe diṭṭhe cattāri saccāni diṭṭhāni hontīti? </span><br><p id=kv2.9:16.2><span class=root>Āmantā. </span><br><p id=kv2.9:16.3><span class=root>Dukkhasaccaṁ cattāri saccānīti? </span><br><p id=kv2.9:16.4><span class=root>Na hevaṁ vattabbe …pe…. </span><br><p id=kv2.9:17.1><span class=root>Rūpakkhandhe aniccato diṭṭhe pañcakkhandhā aniccato diṭṭhā hontīti? </span><br><p id=kv2.9:17.2><span class=root>Āmantā. </span><br><p id=kv2.9:17.3><span class=root>Rūpakkhandho pañcakkhandhāti? </span><br><p id=kv2.9:17.4><span class=root>Na hevaṁ vattabbe …pe…. </span><br><p id=kv2.9:18.1><span class=root>Cakkhāyatane aniccato diṭṭhe dvādasāyatanāni aniccato diṭṭhāni hontīti? </span><br><p id=kv2.9:18.2><span class=root>Āmantā. </span><br><p id=kv2.9:18.3><span class=root>Cakkhāyatanaṁ dvādasāyatanānīti? </span><br><p id=kv2.9:18.4><span class=root>Na hevaṁ vattabbe …pe…. </span><br><p id=kv2.9:19.1><span class=root>Cakkhudhātuyā aniccato diṭṭhāya aṭṭhārasa dhātuyo aniccato diṭṭhā hontīti? </span><br><p id=kv2.9:19.2><span class=root>Āmantā. </span><br><p id=kv2.9:19.3><span class=root>Cakkhudhātu aṭṭhārasa dhātuyoti? </span><br><p id=kv2.9:19.4><span class=root>Na hevaṁ vattabbe …pe…. </span><br><p id=kv2.9:20.1><span class=root>Cakkhundriye aniccato diṭṭhe bāvīsatindriyāni aniccato diṭṭhāni hontīti? </span><br><p id=kv2.9:20.2><span class=root>Āmantā. </span><br><p id=kv2.9:20.3><span class=root>Cakkhundriyaṁ bāvīsatindriyānīti? </span><br><p id=kv2.9:20.4><span class=root>Na hevaṁ vattabbe …pe…. </span><br><p id=kv2.9:21.1><span class=root>Catūhi ñāṇehi sotāpattiphalaṁ sacchikarotīti? </span><br><p id=kv2.9:21.2><span class=root>Āmantā. </span><br><p id=kv2.9:21.3><span class=root>Cattāri sotāpattiphalānīti? </span><br><p id=kv2.9:21.4><span class=root>Na hevaṁ vattabbe …pe… </span><br><p id=kv2.9:21.5><span class=root>aṭṭhahi ñāṇehi sotāpattiphalaṁ sacchikarotīti? </span><br><p id=kv2.9:21.6><span class=root>Āmantā. </span><br><p id=kv2.9:21.7><span class=root>Aṭṭha sotāpattiphalānīti? </span><br><p id=kv2.9:21.8><span class=root>Na hevaṁ vattabbe …pe… </span><br><p id=kv2.9:21.9><span class=root>dvādasahi ñāṇehi sotāpattiphalaṁ sacchikarotīti? </span><br><p id=kv2.9:21.10><span class=root>Āmantā. </span><br><p id=kv2.9:21.11><span class=root>Dvādasa sotāpattiphalānīti? </span><br><p id=kv2.9:21.12><span class=root>Na hevaṁ vattabbe …pe… </span><br><p id=kv2.9:21.13><span class=root>catucattārīsāya ñāṇehi sotāpattiphalaṁ sacchikarotīti? </span><br><p id=kv2.9:21.14><span class=root>Āmantā. </span><br><p id=kv2.9:21.15><span class=root>Catucattārīsaṁ sotāpattiphalānīti? </span><br><p id=kv2.9:21.16><span class=root>Na hevaṁ vattabbe …pe… </span><br><p id=kv2.9:21.17><span class=root>sattasattatiyā ñāṇehi sotāpattiphalaṁ sacchikarotīti? </span><br><p id=kv2.9:21.18><span class=root>Āmantā. </span><br><p id=kv2.9:21.19><span class=root>Sattasattati sotāpattiphalānīti? </span><br><p id=kv2.9:21.20><span class=root>Na hevaṁ vattabbe …pe…. </span><br><p id=kv2.9:22.1><span class=root>Na vattabbaṁ—</span><br><p id=kv2.9:22.2><span class=root>“anupubbābhisamayo”ti? </span><br><p id=kv2.9:22.3><span class=root>Āmantā. </span><br><p id=kv2.9:22.4><span class=root>Nanu vuttaṁ bhagavatā—</span><br><p id=kv2.9:22.5><span class=root>“seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto; </span><br><p id=kv2.9:22.6><span class=root>evameva kho, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho”ti. </span><br><p id=kv2.9:22.7><span class=root>Attheva suttantoti? </span><br><p id=kv2.9:22.8><span class=root>Āmantā. </span><br><p id=kv2.9:22.9><span class=root>Tena hi anupubbābhisamayoti. </span><br><p id=kv2.9:23.1><span class=root>Na vattabbaṁ—</span><br><p id=kv2.9:23.2><span class=root>“anupubbābhisamayo”ti? </span><br><p id=kv2.9:23.3><span class=root>Āmantā. </span><br><p id=kv2.9:23.4><span class=root>Nanu vuttaṁ bhagavatā—</span><br><p id=kv2.9:24.1><span class=root>“Anupubbena medhāvī, </span><br><p id=kv2.9:24.2><span class=root>thokaṁ thokaṁ khaṇe khaṇe; </span><br><p id=kv2.9:24.3><span class=root>Kammāro rajatasseva, </span><br><p id=kv2.9:24.4><span class=root>niddhame malamattano”ti. </span><br><p id=kv2.9:25.1><span class=root>Attheva suttantoti? </span><br><p id=kv2.9:25.2><span class=root>Āmantā. </span><br><p id=kv2.9:25.3><span class=root>Tena hi anupubbābhisamayoti. </span><br><p id=kv2.9:26.1><span class=root>Anupubbābhisamayoti? </span><br><p id=kv2.9:26.2><span class=root>Āmantā. </span><br><p id=kv2.9:26.3><span class=root>Nanvāyasmā gavampati thero bhikkhū etadavoca—</span><br><p id=kv2.9:26.4><span class=root>“sammukhā metaṁ, āvuso, bhagavato sutaṁ sammukhā paṭiggahitaṁ—</span><br><p id=kv2.9:26.5><span class=root>‘yo, bhikkhave, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passati; </span><br><p id=kv2.9:26.6><span class=root>yo dukkhasamudayaṁ passati dukkhampi so passati, dukkhanirodhampi passati, dukkhanirodhagāminiṁ paṭipadampi passati; </span><br><p id=kv2.9:26.7><span class=root>yo dukkhanirodhaṁ passati dukkhampi so passati, dukkhasamudayampi passati, dukkhanirodhagāminiṁ paṭipadampi passati; </span><br><p id=kv2.9:26.8><span class=root>yo dukkhanirodhagāminiṁ paṭipadaṁ passati dukkhampi so passati, dukkhasamudayampi passati, dukkhanirodhampi passatī’”ti. </span><br><p id=kv2.9:26.9><span class=root>Attheva suttantoti? </span><br><p id=kv2.9:26.10><span class=root>Āmantā. </span><br><p id=kv2.9:26.11><span class=root>Tena hi na vattabbaṁ—</span><br><p id=kv2.9:26.12><span class=root>“anupubbābhisamayo”ti. </span><br><p id=kv2.9:27.1><span class=root>Anupubbābhisamayoti? </span><br><p id=kv2.9:27.2><span class=root>Āmantā. </span><br><p id=kv2.9:27.3><span class=root>Nanu vuttaṁ bhagavatā—</span><br><p id=kv2.9:28.1><span class=root>“Sahāvassa dassanasampadāya, </span><br><p id=kv2.9:28.2><span class=root>Tayassu dhammā jahitā bhavanti; </span><br><p id=kv2.9:28.3><span class=root>Sakkāyadiṭṭhī vicikicchitañca, </span><br><p id=kv2.9:28.4><span class=root>Sīlabbataṁ vāpi yadatthi kiñci; </span><br><p id=kv2.9:28.5><span class=root>Catūhapāyehi ca vippamutto, </span><br><p id=kv2.9:28.6><span class=root>Chaccābhiṭhānāni abhabba kātun”ti. </span><br><p id=kv2.9:29.1><span class=root>Attheva suttantoti? </span><br><p id=kv2.9:29.2><span class=root>Āmantā. </span><br><p id=kv2.9:29.3><span class=root>Tena hi na vattabbaṁ—</span><br><p id=kv2.9:29.4><span class=root>“anupubbābhisamayo”ti. </span><br><p id=kv2.9:30.1><span class=root>Anupubbābhisamayoti? </span><br><p id=kv2.9:30.2><span class=root>Āmantā. </span><br><p id=kv2.9:30.3><span class=root>Nanu vuttaṁ bhagavatā—</span><br><p id=kv2.9:30.4><span class=root>“yasmiṁ, bhikkhave, samaye ariyasāvakassa virajaṁ vītamalaṁ dhammacakkhuṁ udapādi—</span><br><p id=kv2.9:30.5><span class=root>‘yaṁ kiñci samudayadhammaṁ sabbaṁ taṁ nirodhadhamman’ti, saha dassanuppādā, bhikkhave, ariyasāvakassa tīṇi saṁyojanāni pahīyanti—</span><br><p id=kv2.9:30.6><span class=root>sakkāyadiṭṭhi, vicikicchā, sīlabbataparāmāso”ti. </span><br><p id=kv2.9:30.7><span class=root>Attheva suttantoti? </span><br><p id=kv2.9:30.8><span class=root>Āmantā. </span><br><p id=kv2.9:30.9><span class=root>Tena hi na vattabbaṁ—</span><br><p id=kv2.9:30.10><span class=root>“anupubbābhisamayo”ti. </span><br><p id=kv2.9:30.11><span class=root>Anupubbābhisamayakathā niṭṭhitā. </span><br></main><footer class="container footer"><small><a href=/about>Contact info</a></small></footer>