<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0002.html> Mahāpaṇṇāsaka Dutiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0002/kv0002P0007.html>Previous</a><a href=/canon/en/pli/ms/abhidhamma/kv/kv0002/kv0002P0009.html>Next</a></div><p><div class=verse-container id=kv2.8:0.1><span>Kathāvatthu </span></div><p><div class=verse-container id=kv2.8:0.2><span>Mahāpaṇṇāsaka </span></div><p><div class=verse-container id=kv2.8:0.3><span>Dutiyavagga </span></div><p><div class=verse-container id=kv2.8:0.4><span class=big-bold>Kukkuḷakathā </span></div><p><div class=verse-container id=kv2.8:1.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:1.2><span>Āmantā. </span></div><p><div class=verse-container id=kv2.8:1.3><span>Nanu atthi sukhā vedanā, kāyikaṁ sukhaṁ, cetasikaṁ sukhaṁ, dibbaṁ sukhaṁ, mānusakaṁ sukhaṁ, lābhasukhaṁ, sakkārasukhaṁ, yānasukhaṁ, sayanasukhaṁ, issariyasukhaṁ, ādhipaccasukhaṁ, gihisukhaṁ, sāmaññasukhaṁ, sāsavaṁ sukhaṁ, anāsavaṁ sukhaṁ, upadhisukhaṁ, nirūpadhisukhaṁ, sāmisaṁ sukhaṁ, nirāmisaṁ sukhaṁ, sappītikaṁ sukhaṁ, nippītikaṁ sukhaṁ, jhānasukhaṁ, vimuttisukhaṁ, kāmasukhaṁ, nekkhammasukhaṁ, vivekasukhaṁ, upasamasukhaṁ, sambodhasukhanti? </span></div><p><div class=verse-container id=kv2.8:1.4><span>Āmantā. </span></div><p><div class=verse-container id=kv2.8:1.5><span>Hañci atthi sukhā vedanā …pe… </span></div><p><div class=verse-container id=kv2.8:1.6><span>sambodhasukhaṁ, no ca vata re vattabbe—</span></div><p><div class=verse-container id=kv2.8:1.7><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:2.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:2.2><span>Āmantā. </span></div><p><div class=verse-container id=kv2.8:2.3><span>Sabbe saṅkhārā dukkhā vedanā kāyikaṁ dukkhaṁ cetasikaṁ dukkhaṁ sokaparidevadukkhadomanassaupāyāsāti? </span></div><p><div class=verse-container id=kv2.8:2.4><span>Na hevaṁ vattabbe. </span></div><p><div class=verse-container id=kv2.8:3.1><span>Na vattabbaṁ—</span></div><p><div class=verse-container id=kv2.8:3.2><span>“sabbe saṅkhārā anodhiṁ katvā kukkuḷā”ti? </span></div><p><div class=verse-container id=kv2.8:3.3><span>Āmantā. </span></div><p><div class=verse-container id=kv2.8:3.4><span>Nanu vuttaṁ bhagavatā—</span></div><p><div class=verse-container id=kv2.8:3.5><span>“sabbaṁ, bhikkhave, ādittaṁ. </span></div><p><div class=verse-container id=kv2.8:3.6><span>Kiñca, bhikkhave, sabbaṁ ādittaṁ? </span></div><p><div class=verse-container id=kv2.8:3.7><span>Cakkhuṁ, bhikkhave, ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto; </span></div><p><div class=verse-container id=kv2.8:3.8><span>yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi ādittaṁ. </span></div><p><div class=verse-container id=kv2.8:3.9><span>Kena ādittaṁ? </span></div><p><div class=verse-container id=kv2.8:3.10><span>‘Rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi. </span></div><p><div class=verse-container id=kv2.8:3.11><span>Sotaṁ ādittaṁ, saddā ādittā …pe… </span></div><p><div class=verse-container id=kv2.8:3.12><span>ghānaṁ ādittaṁ, gandhā ādittā …pe… </span></div><p><div class=verse-container id=kv2.8:3.13><span>jivhā ādittā, rasā ādittā …pe… </span></div><p><div class=verse-container id=kv2.8:3.14><span>kāyo āditto, phoṭṭhabbā ādittā …pe… </span></div><p><div class=verse-container id=kv2.8:3.15><span>mano āditto, dhammā ādittā, manoviññāṇaṁ ādittaṁ, manosamphasso āditto; </span></div><p><div class=verse-container id=kv2.8:3.16><span>yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi ādittaṁ. </span></div><p><div class=verse-container id=kv2.8:3.17><span>Kena ādittaṁ? </span></div><p><div class=verse-container id=kv2.8:3.18><span>‘Rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmī”ti. </span></div><p><div class=verse-container id=kv2.8:3.19><span>Attheva suttantoti? </span></div><p><div class=verse-container id=kv2.8:3.20><span>Āmantā. </span></div><p><div class=verse-container id=kv2.8:3.21><span>Tena hi vattabbaṁ—</span></div><p><div class=verse-container id=kv2.8:3.22><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:4.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:4.2><span>Āmantā. </span></div><p><div class=verse-container id=kv2.8:4.3><span>Nanu vuttaṁ bhagavatā—</span></div><p><div class=verse-container id=kv2.8:4.4><span>“pañcime, bhikkhave, kāmaguṇā. </span></div><p><div class=verse-container id=kv2.8:4.5><span>Katame pañca? </span></div><p><div class=verse-container id=kv2.8:4.6><span>Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā …pe… </span></div><p><div class=verse-container id=kv2.8:4.7><span>ghānaviññeyyā gandhā … </span></div><p><div class=verse-container id=kv2.8:4.8><span>jivhāviññeyyā rasā … </span></div><p><div class=verse-container id=kv2.8:4.9><span>kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. </span></div><p><div class=verse-container id=kv2.8:4.10><span>Ime kho, bhikkhave, pañca kāmaguṇā”ti. </span></div><p><div class=verse-container id=kv2.8:4.11><span>Attheva suttantoti? </span></div><p><div class=verse-container id=kv2.8:4.12><span>Āmantā. </span></div><p><div class=verse-container id=kv2.8:4.13><span>Tena hi na vattabbaṁ—</span></div><p><div class=verse-container id=kv2.8:4.14><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:5.1><span>Na vattabbaṁ—</span></div><p><div class=verse-container id=kv2.8:5.2><span>“sabbe saṅkhārā anodhiṁ katvā kukkuḷā”ti? </span></div><p><div class=verse-container id=kv2.8:5.3><span>Āmantā. </span></div><p><div class=verse-container id=kv2.8:5.4><span>Nanu vuttaṁ bhagavatā—</span></div><p><div class=verse-container id=kv2.8:5.5><span>“lābhā vo, bhikkhave, suladdhaṁ vo, bhikkhave, khaṇo vo paṭiladdho brahmacariyavāsāya. </span></div><p><div class=verse-container id=kv2.8:5.6><span>Diṭṭhā mayā, bhikkhave, cha phassāyatanikā nāma nirayā. </span></div><p><div class=verse-container id=kv2.8:5.7><span>Tattha yaṁ kiñci cakkhunā rūpaṁ passati, aniṭṭharūpaññeva passati no iṭṭharūpaṁ, akantarūpaññeva passati no kantarūpaṁ, amanāparūpaññeva passati no manāparūpaṁ. </span></div><p><div class=verse-container id=kv2.8:5.8><span>Yaṁ kiñci sotena saddaṁ suṇāti …pe… </span></div><p><div class=verse-container id=kv2.8:5.9><span>ghānena gandhaṁ ghāyati … </span></div><p><div class=verse-container id=kv2.8:5.10><span>jivhāya rasaṁ sāyati … </span></div><p><div class=verse-container id=kv2.8:5.11><span>kāyena phoṭṭhabbaṁ phusati … </span></div><p><div class=verse-container id=kv2.8:5.12><span>manasā dhammaṁ vijānāti, aniṭṭharūpaññeva vijānāti no iṭṭharūpaṁ, akantarūpaññeva vijānāti no kantarūpaṁ, amanāparūpaññeva vijānāti no manāparūpan”ti. </span></div><p><div class=verse-container id=kv2.8:5.13><span>Attheva suttantoti? </span></div><p><div class=verse-container id=kv2.8:5.14><span>Āmantā. </span></div><p><div class=verse-container id=kv2.8:5.15><span>Tena hi vattabbaṁ—</span></div><p><div class=verse-container id=kv2.8:5.16><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:6.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:6.2><span>Āmantā. </span></div><p><div class=verse-container id=kv2.8:6.3><span>Nanu vuttaṁ bhagavatā—</span></div><p><div class=verse-container id=kv2.8:6.4><span>“lābhā vo, bhikkhave, suladdhaṁ vo, bhikkhave, khaṇo vo paṭiladdho brahmacariyavāsāya. </span></div><p><div class=verse-container id=kv2.8:6.5><span>Diṭṭhā mayā, bhikkhave, cha phassāyatanikā nāma saggā. </span></div><p><div class=verse-container id=kv2.8:6.6><span>Tattha yaṁ kiñci cakkhunā rūpaṁ passati, iṭṭharūpaññeva passati no aniṭṭharūpaṁ, kantarūpaññeva passati no akantarūpaṁ, manāparūpaññeva passati no amanāparūpaṁ. </span></div><p><div class=verse-container id=kv2.8:6.7><span>Yaṁ kiñci sotena saddaṁ suṇāti …pe… </span></div><p><div class=verse-container id=kv2.8:6.8><span>ghānena gandhaṁ ghāyati … </span></div><p><div class=verse-container id=kv2.8:6.9><span>jivhāya rasaṁ sāyati … </span></div><p><div class=verse-container id=kv2.8:6.10><span>kāyena phoṭṭhabbaṁ phusati … </span></div><p><div class=verse-container id=kv2.8:6.11><span>manasā dhammaṁ vijānāti, iṭṭharūpaññeva vijānāti no aniṭṭharūpaṁ, kantarūpaññeva vijānāti no akantarūpaṁ, manāparūpaññeva vijānāti no amanāparūpan”ti. </span></div><p><div class=verse-container id=kv2.8:6.12><span>Attheva suttantoti? </span></div><p><div class=verse-container id=kv2.8:6.13><span>Āmantā. </span></div><p><div class=verse-container id=kv2.8:6.14><span>Tena hi na vattabbaṁ—</span></div><p><div class=verse-container id=kv2.8:6.15><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:7.1><span>Na vattabbaṁ—</span></div><p><div class=verse-container id=kv2.8:7.2><span>“sabbe saṅkhārā anodhiṁ katvā kukkuḷā”ti? </span></div><p><div class=verse-container id=kv2.8:7.3><span>Āmantā. </span></div><p><div class=verse-container id=kv2.8:7.4><span>Nanu “yadaniccaṁ taṁ dukkhaṁ”, vuttaṁ bhagavatā—</span></div><p><div class=verse-container id=kv2.8:7.5><span>“sabbe saṅkhārā aniccā”ti? </span></div><p><div class=verse-container id=kv2.8:7.6><span>Āmantā. </span></div><p><div class=verse-container id=kv2.8:7.7><span>Hañci “yadaniccaṁ taṁ dukkhaṁ”, vuttaṁ bhagavatā—</span></div><p><div class=verse-container id=kv2.8:7.8><span>“sabbe saṅkhārā aniccā”, tena vata re vattabbe—</span></div><p><div class=verse-container id=kv2.8:7.9><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:8.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:8.2><span>Āmantā. </span></div><p><div class=verse-container id=kv2.8:8.3><span>Dānaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti? </span></div><p><div class=verse-container id=kv2.8:8.4><span>Na hevaṁ vattabbe. </span></div><p><div class=verse-container id=kv2.8:9.1><span>Sīlaṁ …pe… </span></div><p><div class=verse-container id=kv2.8:9.2><span>uposatho …pe… </span></div><p><div class=verse-container id=kv2.8:9.3><span>bhāvanā …pe… </span></div><p><div class=verse-container id=kv2.8:9.4><span>brahmacariyaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti? </span></div><p><div class=verse-container id=kv2.8:9.5><span>Na hevaṁ vattabbe. </span></div><p><div class=verse-container id=kv2.8:10.1><span>Nanu dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti? </span></div><p><div class=verse-container id=kv2.8:10.2><span>Āmantā. </span></div><p><div class=verse-container id=kv2.8:10.3><span>Hañci dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākaṁ, no ca vata re vattabbe—</span></div><p><div class=verse-container id=kv2.8:10.4><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:11.1><span>Nanu sīlaṁ … </span></div><p><div class=verse-container id=kv2.8:11.2><span>uposatho … </span></div><p><div class=verse-container id=kv2.8:11.3><span>bhāvanā … </span></div><p><div class=verse-container id=kv2.8:11.4><span>brahmacariyaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti? </span></div><p><div class=verse-container id=kv2.8:11.5><span>Āmantā. </span></div><p><div class=verse-container id=kv2.8:11.6><span>Hañci brahmacariyaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti, no ca vata re vattabbe—</span></div><p><div class=verse-container id=kv2.8:11.7><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:12.1><span>Sabbe saṅkhārā anodhiṁ katvā kukkuḷāti? </span></div><p><div class=verse-container id=kv2.8:12.2><span>Āmantā. </span></div><p><div class=verse-container id=kv2.8:12.3><span>Nanu vuttaṁ bhagavatā—</span></div><p><div class=verse-container id=kv2.8:13.1><span>“Sukho viveko tuṭṭhassa, </span></div><p><div class=verse-container id=kv2.8:13.2><span>sutadhammassa passato; </span></div><p><div class=verse-container id=kv2.8:13.3><span>Abyāpajjaṁ sukhaṁ loke, </span></div><p><div class=verse-container id=kv2.8:13.4><span>pāṇabhūtesu saṁyamo. </span></div><p><div class=verse-container id=kv2.8:14.1><span>Sukhā virāgatā loke, </span></div><p><div class=verse-container id=kv2.8:14.2><span>kāmānaṁ samatikkamo; </span></div><p><div class=verse-container id=kv2.8:14.3><span>Asmimānassa yo vinayo, </span></div><p><div class=verse-container id=kv2.8:14.4><span>etaṁ ve paramaṁ sukhaṁ. </span></div><p><div class=verse-container id=kv2.8:15.1><span>Taṁ sukhena sukhaṁ pattaṁ, </span></div><p><div class=verse-container id=kv2.8:15.2><span>accantasukhameva taṁ; </span></div><p><div class=verse-container id=kv2.8:15.3><span>Tisso vijjā anuppattā, </span></div><p><div class=verse-container id=kv2.8:15.4><span>etaṁ ve paramaṁ sukhan”ti. </span></div><p><div class=verse-container id=kv2.8:16.1><span>Attheva suttantoti? </span></div><p><div class=verse-container id=kv2.8:16.2><span>Āmantā. </span></div><p><div class=verse-container id=kv2.8:16.3><span>Tena hi na vattabbaṁ—</span></div><p><div class=verse-container id=kv2.8:16.4><span>“sabbe saṅkhārā anodhiṁ katvā kukkuḷā”ti. </span></div><p><div class=verse-container id=kv2.8:16.5><span>Kukkuḷakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0002/kv0002P0007.html>Previous</a><a href=/canon/en/pli/ms/abhidhamma/kv/kv0002/kv0002P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>