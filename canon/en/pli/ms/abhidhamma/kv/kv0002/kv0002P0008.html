<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0002.html> Mahāpaṇṇāsaka Dutiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0002/kv0002P0007.html>Previous</a><a href=/canon/en/pli/ms/abhidhamma/kv/kv0002/kv0002P0009.html>Next</a></div><p id=kv2.8:0.1><span class=root>Kathāvatthu </span><br><p id=kv2.8:0.2><span class=root>Mahāpaṇṇāsaka </span><br><p id=kv2.8:0.3><span class=root>Dutiyavagga </span><br><p id=kv2.8:0.4><span class="root big-bold">Kukkuḷakathā </span><br><p id=kv2.8:1.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:1.2><span class=root>Āmantā. </span><br><p id=kv2.8:1.3><span class=root>Nanu atthi sukhā vedanā, kāyikaṁ sukhaṁ, cetasikaṁ sukhaṁ, dibbaṁ sukhaṁ, mānusakaṁ sukhaṁ, lābhasukhaṁ, sakkārasukhaṁ, yānasukhaṁ, sayanasukhaṁ, issariyasukhaṁ, ādhipaccasukhaṁ, gihisukhaṁ, sāmaññasukhaṁ, sāsavaṁ sukhaṁ, anāsavaṁ sukhaṁ, upadhisukhaṁ, nirūpadhisukhaṁ, sāmisaṁ sukhaṁ, nirāmisaṁ sukhaṁ, sappītikaṁ sukhaṁ, nippītikaṁ sukhaṁ, jhānasukhaṁ, vimuttisukhaṁ, kāmasukhaṁ, nekkhammasukhaṁ, vivekasukhaṁ, upasamasukhaṁ, sambodhasukhanti? </span><br><p id=kv2.8:1.4><span class=root>Āmantā. </span><br><p id=kv2.8:1.5><span class=root>Hañci atthi sukhā vedanā …pe… </span><br><p id=kv2.8:1.6><span class=root>sambodhasukhaṁ, no ca vata re vattabbe—</span><br><p id=kv2.8:1.7><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:2.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:2.2><span class=root>Āmantā. </span><br><p id=kv2.8:2.3><span class=root>Sabbe saṅkhārā dukkhā vedanā kāyikaṁ dukkhaṁ cetasikaṁ dukkhaṁ sokaparidevadukkhadomanassaupāyāsāti? </span><br><p id=kv2.8:2.4><span class=root>Na hevaṁ vattabbe. </span><br><p id=kv2.8:3.1><span class=root>Na vattabbaṁ—</span><br><p id=kv2.8:3.2><span class=root>“sabbe saṅkhārā anodhiṁ katvā kukkuḷā”ti? </span><br><p id=kv2.8:3.3><span class=root>Āmantā. </span><br><p id=kv2.8:3.4><span class=root>Nanu vuttaṁ bhagavatā—</span><br><p id=kv2.8:3.5><span class=root>“sabbaṁ, bhikkhave, ādittaṁ. </span><br><p id=kv2.8:3.6><span class=root>Kiñca, bhikkhave, sabbaṁ ādittaṁ? </span><br><p id=kv2.8:3.7><span class=root>Cakkhuṁ, bhikkhave, ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto; </span><br><p id=kv2.8:3.8><span class=root>yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi ādittaṁ. </span><br><p id=kv2.8:3.9><span class=root>Kena ādittaṁ? </span><br><p id=kv2.8:3.10><span class=root>‘Rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi. </span><br><p id=kv2.8:3.11><span class=root>Sotaṁ ādittaṁ, saddā ādittā …pe… </span><br><p id=kv2.8:3.12><span class=root>ghānaṁ ādittaṁ, gandhā ādittā …pe… </span><br><p id=kv2.8:3.13><span class=root>jivhā ādittā, rasā ādittā …pe… </span><br><p id=kv2.8:3.14><span class=root>kāyo āditto, phoṭṭhabbā ādittā …pe… </span><br><p id=kv2.8:3.15><span class=root>mano āditto, dhammā ādittā, manoviññāṇaṁ ādittaṁ, manosamphasso āditto; </span><br><p id=kv2.8:3.16><span class=root>yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi ādittaṁ. </span><br><p id=kv2.8:3.17><span class=root>Kena ādittaṁ? </span><br><p id=kv2.8:3.18><span class=root>‘Rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmī”ti. </span><br><p id=kv2.8:3.19><span class=root>Attheva suttantoti? </span><br><p id=kv2.8:3.20><span class=root>Āmantā. </span><br><p id=kv2.8:3.21><span class=root>Tena hi vattabbaṁ—</span><br><p id=kv2.8:3.22><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:4.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:4.2><span class=root>Āmantā. </span><br><p id=kv2.8:4.3><span class=root>Nanu vuttaṁ bhagavatā—</span><br><p id=kv2.8:4.4><span class=root>“pañcime, bhikkhave, kāmaguṇā. </span><br><p id=kv2.8:4.5><span class=root>Katame pañca? </span><br><p id=kv2.8:4.6><span class=root>Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā …pe… </span><br><p id=kv2.8:4.7><span class=root>ghānaviññeyyā gandhā … </span><br><p id=kv2.8:4.8><span class=root>jivhāviññeyyā rasā … </span><br><p id=kv2.8:4.9><span class=root>kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. </span><br><p id=kv2.8:4.10><span class=root>Ime kho, bhikkhave, pañca kāmaguṇā”ti. </span><br><p id=kv2.8:4.11><span class=root>Attheva suttantoti? </span><br><p id=kv2.8:4.12><span class=root>Āmantā. </span><br><p id=kv2.8:4.13><span class=root>Tena hi na vattabbaṁ—</span><br><p id=kv2.8:4.14><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:5.1><span class=root>Na vattabbaṁ—</span><br><p id=kv2.8:5.2><span class=root>“sabbe saṅkhārā anodhiṁ katvā kukkuḷā”ti? </span><br><p id=kv2.8:5.3><span class=root>Āmantā. </span><br><p id=kv2.8:5.4><span class=root>Nanu vuttaṁ bhagavatā—</span><br><p id=kv2.8:5.5><span class=root>“lābhā vo, bhikkhave, suladdhaṁ vo, bhikkhave, khaṇo vo paṭiladdho brahmacariyavāsāya. </span><br><p id=kv2.8:5.6><span class=root>Diṭṭhā mayā, bhikkhave, cha phassāyatanikā nāma nirayā. </span><br><p id=kv2.8:5.7><span class=root>Tattha yaṁ kiñci cakkhunā rūpaṁ passati, aniṭṭharūpaññeva passati no iṭṭharūpaṁ, akantarūpaññeva passati no kantarūpaṁ, amanāparūpaññeva passati no manāparūpaṁ. </span><br><p id=kv2.8:5.8><span class=root>Yaṁ kiñci sotena saddaṁ suṇāti …pe… </span><br><p id=kv2.8:5.9><span class=root>ghānena gandhaṁ ghāyati … </span><br><p id=kv2.8:5.10><span class=root>jivhāya rasaṁ sāyati … </span><br><p id=kv2.8:5.11><span class=root>kāyena phoṭṭhabbaṁ phusati … </span><br><p id=kv2.8:5.12><span class=root>manasā dhammaṁ vijānāti, aniṭṭharūpaññeva vijānāti no iṭṭharūpaṁ, akantarūpaññeva vijānāti no kantarūpaṁ, amanāparūpaññeva vijānāti no manāparūpan”ti. </span><br><p id=kv2.8:5.13><span class=root>Attheva suttantoti? </span><br><p id=kv2.8:5.14><span class=root>Āmantā. </span><br><p id=kv2.8:5.15><span class=root>Tena hi vattabbaṁ—</span><br><p id=kv2.8:5.16><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:6.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:6.2><span class=root>Āmantā. </span><br><p id=kv2.8:6.3><span class=root>Nanu vuttaṁ bhagavatā—</span><br><p id=kv2.8:6.4><span class=root>“lābhā vo, bhikkhave, suladdhaṁ vo, bhikkhave, khaṇo vo paṭiladdho brahmacariyavāsāya. </span><br><p id=kv2.8:6.5><span class=root>Diṭṭhā mayā, bhikkhave, cha phassāyatanikā nāma saggā. </span><br><p id=kv2.8:6.6><span class=root>Tattha yaṁ kiñci cakkhunā rūpaṁ passati, iṭṭharūpaññeva passati no aniṭṭharūpaṁ, kantarūpaññeva passati no akantarūpaṁ, manāparūpaññeva passati no amanāparūpaṁ. </span><br><p id=kv2.8:6.7><span class=root>Yaṁ kiñci sotena saddaṁ suṇāti …pe… </span><br><p id=kv2.8:6.8><span class=root>ghānena gandhaṁ ghāyati … </span><br><p id=kv2.8:6.9><span class=root>jivhāya rasaṁ sāyati … </span><br><p id=kv2.8:6.10><span class=root>kāyena phoṭṭhabbaṁ phusati … </span><br><p id=kv2.8:6.11><span class=root>manasā dhammaṁ vijānāti, iṭṭharūpaññeva vijānāti no aniṭṭharūpaṁ, kantarūpaññeva vijānāti no akantarūpaṁ, manāparūpaññeva vijānāti no amanāparūpan”ti. </span><br><p id=kv2.8:6.12><span class=root>Attheva suttantoti? </span><br><p id=kv2.8:6.13><span class=root>Āmantā. </span><br><p id=kv2.8:6.14><span class=root>Tena hi na vattabbaṁ—</span><br><p id=kv2.8:6.15><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:7.1><span class=root>Na vattabbaṁ—</span><br><p id=kv2.8:7.2><span class=root>“sabbe saṅkhārā anodhiṁ katvā kukkuḷā”ti? </span><br><p id=kv2.8:7.3><span class=root>Āmantā. </span><br><p id=kv2.8:7.4><span class=root>Nanu “yadaniccaṁ taṁ dukkhaṁ”, vuttaṁ bhagavatā—</span><br><p id=kv2.8:7.5><span class=root>“sabbe saṅkhārā aniccā”ti? </span><br><p id=kv2.8:7.6><span class=root>Āmantā. </span><br><p id=kv2.8:7.7><span class=root>Hañci “yadaniccaṁ taṁ dukkhaṁ”, vuttaṁ bhagavatā—</span><br><p id=kv2.8:7.8><span class=root>“sabbe saṅkhārā aniccā”, tena vata re vattabbe—</span><br><p id=kv2.8:7.9><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:8.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:8.2><span class=root>Āmantā. </span><br><p id=kv2.8:8.3><span class=root>Dānaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti? </span><br><p id=kv2.8:8.4><span class=root>Na hevaṁ vattabbe. </span><br><p id=kv2.8:9.1><span class=root>Sīlaṁ …pe… </span><br><p id=kv2.8:9.2><span class=root>uposatho …pe… </span><br><p id=kv2.8:9.3><span class=root>bhāvanā …pe… </span><br><p id=kv2.8:9.4><span class=root>brahmacariyaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti? </span><br><p id=kv2.8:9.5><span class=root>Na hevaṁ vattabbe. </span><br><p id=kv2.8:10.1><span class=root>Nanu dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti? </span><br><p id=kv2.8:10.2><span class=root>Āmantā. </span><br><p id=kv2.8:10.3><span class=root>Hañci dānaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākaṁ, no ca vata re vattabbe—</span><br><p id=kv2.8:10.4><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:11.1><span class=root>Nanu sīlaṁ … </span><br><p id=kv2.8:11.2><span class=root>uposatho … </span><br><p id=kv2.8:11.3><span class=root>bhāvanā … </span><br><p id=kv2.8:11.4><span class=root>brahmacariyaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti? </span><br><p id=kv2.8:11.5><span class=root>Āmantā. </span><br><p id=kv2.8:11.6><span class=root>Hañci brahmacariyaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti, no ca vata re vattabbe—</span><br><p id=kv2.8:11.7><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:12.1><span class=root>Sabbe saṅkhārā anodhiṁ katvā kukkuḷāti? </span><br><p id=kv2.8:12.2><span class=root>Āmantā. </span><br><p id=kv2.8:12.3><span class=root>Nanu vuttaṁ bhagavatā—</span><br><p id=kv2.8:13.1><span class=root>“Sukho viveko tuṭṭhassa, </span><br><p id=kv2.8:13.2><span class=root>sutadhammassa passato; </span><br><p id=kv2.8:13.3><span class=root>Abyāpajjaṁ sukhaṁ loke, </span><br><p id=kv2.8:13.4><span class=root>pāṇabhūtesu saṁyamo. </span><br><p id=kv2.8:14.1><span class=root>Sukhā virāgatā loke, </span><br><p id=kv2.8:14.2><span class=root>kāmānaṁ samatikkamo; </span><br><p id=kv2.8:14.3><span class=root>Asmimānassa yo vinayo, </span><br><p id=kv2.8:14.4><span class=root>etaṁ ve paramaṁ sukhaṁ. </span><br><p id=kv2.8:15.1><span class=root>Taṁ sukhena sukhaṁ pattaṁ, </span><br><p id=kv2.8:15.2><span class=root>accantasukhameva taṁ; </span><br><p id=kv2.8:15.3><span class=root>Tisso vijjā anuppattā, </span><br><p id=kv2.8:15.4><span class=root>etaṁ ve paramaṁ sukhan”ti. </span><br><p id=kv2.8:16.1><span class=root>Attheva suttantoti? </span><br><p id=kv2.8:16.2><span class=root>Āmantā. </span><br><p id=kv2.8:16.3><span class=root>Tena hi na vattabbaṁ—</span><br><p id=kv2.8:16.4><span class=root>“sabbe saṅkhārā anodhiṁ katvā kukkuḷā”ti. </span><br><p id=kv2.8:16.5><span class=root>Kukkuḷakathā niṭṭhitā. </span><br></main><footer class="container footer"><small><a href=/about>Contact info</a></small></footer>