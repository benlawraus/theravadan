<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0002.html> Mahāpaṇṇāsaka Dutiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0002/kv0002P0006.html>Previous</a><a href=/canon/en/pli/ms/abhidhamma/kv/kv0002/kv0002P0008.html>Next</a></div><p><div class=verse-container id=kv2.7:0.1><span>Kathāvatthu </span></div><p><div class=verse-container id=kv2.7:0.2><span>Mahāpaṇṇāsaka </span></div><p><div class=verse-container id=kv2.7:0.3><span>Dutiyavagga </span></div><p><div class=verse-container id=kv2.7:0.4><span class=big-bold>Cittaṭṭhitikathā </span></div><p><div class=verse-container id=kv2.7:1.1><span>Ekaṁ cittaṁ divasaṁ tiṭṭhatīti? </span></div><p><div class=verse-container id=kv2.7:1.2><span>Āmantā. </span></div><p><div class=verse-container id=kv2.7:1.3><span>Upaḍḍhadivaso uppādakkhaṇo, upaḍḍhadivaso vayakkhaṇoti? </span></div><p><div class=verse-container id=kv2.7:1.4><span>Na hevaṁ vattabbe. </span></div><p><div class=verse-container id=kv2.7:2.1><span>Ekaṁ cittaṁ dve divase tiṭṭhatīti? </span></div><p><div class=verse-container id=kv2.7:2.2><span>Āmantā. </span></div><p><div class=verse-container id=kv2.7:2.3><span>Divaso uppādakkhaṇo, divaso vayakkhaṇoti? </span></div><p><div class=verse-container id=kv2.7:2.4><span>Na hevaṁ vattabbe. </span></div><p><div class=verse-container id=kv2.7:3.1><span>Ekaṁ cittaṁ cattāro divase tiṭṭhati … </span></div><p><div class=verse-container id=kv2.7:3.2><span>aṭṭha divase tiṭṭhati … </span></div><p><div class=verse-container id=kv2.7:3.3><span>dasa divase tiṭṭhati … </span></div><p><div class=verse-container id=kv2.7:3.4><span>vīsati divase tiṭṭhati … </span></div><p><div class=verse-container id=kv2.7:3.5><span>māsaṁ tiṭṭhati … </span></div><p><div class=verse-container id=kv2.7:3.6><span>dve māse tiṭṭhati … </span></div><p><div class=verse-container id=kv2.7:3.7><span>cattāro māse tiṭṭhati … </span></div><p><div class=verse-container id=kv2.7:3.8><span>aṭṭha māse tiṭṭhati … </span></div><p><div class=verse-container id=kv2.7:3.9><span>dasa māse tiṭṭhati … </span></div><p><div class=verse-container id=kv2.7:3.10><span>saṁvaccharaṁ tiṭṭhati … </span></div><p><div class=verse-container id=kv2.7:3.11><span>dve vassāni tiṭṭhati … </span></div><p><div class=verse-container id=kv2.7:3.12><span>cattāri vassāni tiṭṭhati … </span></div><p><div class=verse-container id=kv2.7:3.13><span>aṭṭha vassāni tiṭṭhati … </span></div><p><div class=verse-container id=kv2.7:3.14><span>dasa vassāni tiṭṭhati … </span></div><p><div class=verse-container id=kv2.7:3.15><span>vīsati vassāni tiṭṭhati … </span></div><p><div class=verse-container id=kv2.7:3.16><span>tiṁsa vassāni tiṭṭhati … </span></div><p><div class=verse-container id=kv2.7:3.17><span>cattārīsa vassāni tiṭṭhati … </span></div><p><div class=verse-container id=kv2.7:3.18><span>paññāsa vassāni tiṭṭhati … </span></div><p><div class=verse-container id=kv2.7:3.19><span>vassasataṁ tiṭṭhati … </span></div><p><div class=verse-container id=kv2.7:3.20><span>dve vassasatāni tiṭṭhati … </span></div><p><div class=verse-container id=kv2.7:3.21><span>cattāri vassasatāni tiṭṭhati … </span></div><p><div class=verse-container id=kv2.7:3.22><span>pañca vassasatāni tiṭṭhati … </span></div><p><div class=verse-container id=kv2.7:3.23><span>vassasahassaṁ tiṭṭhati … </span></div><p><div class=verse-container id=kv2.7:3.24><span>dve vassasahassāni tiṭṭhati … </span></div><p><div class=verse-container id=kv2.7:3.25><span>cattāri vassasahassāni tiṭṭhati … </span></div><p><div class=verse-container id=kv2.7:3.26><span>aṭṭha vassasahassāni tiṭṭhati … </span></div><p><div class=verse-container id=kv2.7:3.27><span>soḷasa vassasahassāni tiṭṭhati … </span></div><p><div class=verse-container id=kv2.7:3.28><span>kappaṁ tiṭṭhati … </span></div><p><div class=verse-container id=kv2.7:3.29><span>dve kappe tiṭṭhati … </span></div><p><div class=verse-container id=kv2.7:3.30><span>cattāro kappe tiṭṭhati … </span></div><p><div class=verse-container id=kv2.7:3.31><span>aṭṭha kappe tiṭṭhati … </span></div><p><div class=verse-container id=kv2.7:3.32><span>soḷasa kappe tiṭṭhati … </span></div><p><div class=verse-container id=kv2.7:3.33><span>bāttiṁsa kappe tiṭṭhati … </span></div><p><div class=verse-container id=kv2.7:3.34><span>catusaṭṭhi kappe tiṭṭhati … </span></div><p><div class=verse-container id=kv2.7:3.35><span>pañca kappasatāni tiṭṭhati … </span></div><p><div class=verse-container id=kv2.7:3.36><span>kappasahassāni tiṭṭhati … </span></div><p><div class=verse-container id=kv2.7:3.37><span>dve kappasahassāni tiṭṭhati … </span></div><p><div class=verse-container id=kv2.7:3.38><span>cattāri kappasahassāni tiṭṭhati … </span></div><p><div class=verse-container id=kv2.7:3.39><span>aṭṭha kappasahassāni tiṭṭhati … </span></div><p><div class=verse-container id=kv2.7:3.40><span>soḷasa kappasahassāni tiṭṭhati … </span></div><p><div class=verse-container id=kv2.7:3.41><span>vīsati kappasahassāni tiṭṭhati … </span></div><p><div class=verse-container id=kv2.7:3.42><span>cattārīsa kappasahassāni tiṭṭhati … </span></div><p><div class=verse-container id=kv2.7:3.43><span>saṭṭhi kappasahassāni tiṭṭhati … </span></div><p><div class=verse-container id=kv2.7:3.44><span>caturāsīti kappasahassāni tiṭṭhatīti? </span></div><p><div class=verse-container id=kv2.7:3.45><span>Āmantā. </span></div><p><div class=verse-container id=kv2.7:3.46><span>Dvecattārīsa kappasahassāni uppādakkhaṇo, dvecattārīsa kappasahassāni vayakkhaṇoti? </span></div><p><div class=verse-container id=kv2.7:3.47><span>Na hevaṁ vattabbe. </span></div><p><div class=verse-container id=kv2.7:4.1><span>Ekaṁ cittaṁ divasaṁ tiṭṭhatīti? </span></div><p><div class=verse-container id=kv2.7:4.2><span>Āmantā. </span></div><p><div class=verse-container id=kv2.7:4.3><span>Atthaññe dhammā ekāhaṁ bahumpi uppajjitvā nirujjhantīti? </span></div><p><div class=verse-container id=kv2.7:4.4><span>Āmantā. </span></div><p><div class=verse-container id=kv2.7:4.5><span>Te dhammā cittena lahuparivattāti? </span></div><p><div class=verse-container id=kv2.7:4.6><span>Na hevaṁ vattabbe. </span></div><p><div class=verse-container id=kv2.7:5.1><span>Te dhammā cittena lahuparivattāti? </span></div><p><div class=verse-container id=kv2.7:5.2><span>Āmantā. </span></div><p><div class=verse-container id=kv2.7:5.3><span>Nanu vuttaṁ bhagavatā—</span></div><p><div class=verse-container id=kv2.7:5.4><span>“nāhaṁ, bhikkhave, aññaṁ ekadhammampi samanupassāmi evaṁ lahuparivattaṁ yathayidaṁ cittaṁ. </span></div><p><div class=verse-container id=kv2.7:5.5><span>Yāvañcidaṁ, bhikkhave, upamāpi na sukarā yāva lahuparivattaṁ cittan”ti. </span></div><p><div class=verse-container id=kv2.7:5.6><span>Attheva suttantoti? </span></div><p><div class=verse-container id=kv2.7:5.7><span>Āmantā. </span></div><p><div class=verse-container id=kv2.7:5.8><span>Tena hi na vattabbaṁ—</span></div><p><div class=verse-container id=kv2.7:5.9><span>“te dhammā cittena lahuparivattā”ti. </span></div><p><div class=verse-container id=kv2.7:6.1><span>Te dhammā cittena lahuparivattāti? </span></div><p><div class=verse-container id=kv2.7:6.2><span>Āmantā. </span></div><p><div class=verse-container id=kv2.7:6.3><span>Nanu vuttaṁ bhagavatā—</span></div><p><div class=verse-container id=kv2.7:6.4><span>“seyyathāpi, bhikkhave, makkaṭo araññe pavane caramāno sākhaṁ gaṇhati, taṁ muñcitvā aññaṁ gaṇhati, taṁ muñcitvā aññaṁ gaṇhati; </span></div><p><div class=verse-container id=kv2.7:6.5><span>evameva kho, bhikkhave, yamidaṁ vuccati cittaṁ itipi mano itipi viññāṇaṁ itipi taṁ rattiyā ca divasassa ca aññadeva uppajjati aññaṁ nirujjhatī”ti. </span></div><p><div class=verse-container id=kv2.7:6.6><span>Attheva suttantoti? </span></div><p><div class=verse-container id=kv2.7:6.7><span>Āmantā. </span></div><p><div class=verse-container id=kv2.7:6.8><span>Tena hi na vattabbaṁ—</span></div><p><div class=verse-container id=kv2.7:6.9><span>“te dhammā cittena lahuparivattā”ti. </span></div><p><div class=verse-container id=kv2.7:7.1><span>Ekaṁ cittaṁ divasaṁ tiṭṭhatīti? </span></div><p><div class=verse-container id=kv2.7:7.2><span>Āmantā. </span></div><p><div class=verse-container id=kv2.7:7.3><span>Cakkhuviññāṇaṁ divasaṁ tiṭṭhatīti? </span></div><p><div class=verse-container id=kv2.7:7.4><span>Na hevaṁ vattabbe. </span></div><p><div class=verse-container id=kv2.7:7.5><span>Sotaviññāṇaṁ …pe… </span></div><p><div class=verse-container id=kv2.7:7.6><span>ghānaviññāṇaṁ … </span></div><p><div class=verse-container id=kv2.7:7.7><span>jivhāviññāṇaṁ … </span></div><p><div class=verse-container id=kv2.7:7.8><span>kāyaviññāṇaṁ … </span></div><p><div class=verse-container id=kv2.7:7.9><span>akusalaṁ cittaṁ … </span></div><p><div class=verse-container id=kv2.7:7.10><span>rāgasahagataṁ … </span></div><p><div class=verse-container id=kv2.7:7.11><span>dosasahagataṁ … </span></div><p><div class=verse-container id=kv2.7:7.12><span>mohasahagataṁ … </span></div><p><div class=verse-container id=kv2.7:7.13><span>mānasahagataṁ … </span></div><p><div class=verse-container id=kv2.7:7.14><span>diṭṭhisahagataṁ … </span></div><p><div class=verse-container id=kv2.7:7.15><span>vicikicchāsahagataṁ … </span></div><p><div class=verse-container id=kv2.7:7.16><span>thinasahagataṁ … </span></div><p><div class=verse-container id=kv2.7:7.17><span>uddhaccasahagataṁ … </span></div><p><div class=verse-container id=kv2.7:7.18><span>ahirikasahagataṁ … </span></div><p><div class=verse-container id=kv2.7:7.19><span>anottappasahagataṁ cittaṁ divasaṁ tiṭṭhatīti? </span></div><p><div class=verse-container id=kv2.7:7.20><span>Na hevaṁ vattabbe …pe…. </span></div><p><div class=verse-container id=kv2.7:8.1><span>Ekaṁ cittaṁ divasaṁ tiṭṭhatīti? </span></div><p><div class=verse-container id=kv2.7:8.2><span>Āmantā. </span></div><p><div class=verse-container id=kv2.7:8.3><span>Yeneva cittena cakkhunā rūpaṁ passati, teneva cittena sotena saddaṁ suṇāti …pe… </span></div><p><div class=verse-container id=kv2.7:8.4><span>ghānena gandhaṁ ghāyati … </span></div><p><div class=verse-container id=kv2.7:8.5><span>jivhāya rasaṁ sāyati … </span></div><p><div class=verse-container id=kv2.7:8.6><span>kāyena phoṭṭhabbaṁ phusati … </span></div><p><div class=verse-container id=kv2.7:8.7><span>manasā dhammaṁ vijānāti …pe… </span></div><p><div class=verse-container id=kv2.7:8.8><span>yeneva cittena manasā dhammaṁ vijānāti, teneva cittena cakkhunā rūpaṁ passati …pe… </span></div><p><div class=verse-container id=kv2.7:8.9><span>sotena saddaṁ suṇāti … </span></div><p><div class=verse-container id=kv2.7:8.10><span>ghānena gandhaṁ ghāyati … </span></div><p><div class=verse-container id=kv2.7:8.11><span>jivhāya rasaṁ sāyati …pe… </span></div><p><div class=verse-container id=kv2.7:8.12><span>kāyena phoṭṭhabbaṁ phusatīti? </span></div><p><div class=verse-container id=kv2.7:8.13><span>Na hevaṁ vattabbe …pe…. </span></div><p><div class=verse-container id=kv2.7:9.1><span>Ekaṁ cittaṁ divasaṁ tiṭṭhatīti? </span></div><p><div class=verse-container id=kv2.7:9.2><span>Āmantā. </span></div><p><div class=verse-container id=kv2.7:9.3><span>Yeneva cittena abhikkamati, teneva cittena paṭikkamati; </span></div><p><div class=verse-container id=kv2.7:9.4><span>yeneva cittena paṭikkamati, teneva cittena abhikkamati; </span></div><p><div class=verse-container id=kv2.7:9.5><span>yeneva cittena āloketi, teneva cittena viloketi; </span></div><p><div class=verse-container id=kv2.7:9.6><span>yeneva cittena viloketi, teneva cittena āloketi; </span></div><p><div class=verse-container id=kv2.7:9.7><span>yeneva cittena samiñjeti, teneva cittena pasāreti; </span></div><p><div class=verse-container id=kv2.7:9.8><span>yeneva cittena pasāreti, teneva cittena samiñjetīti? </span></div><p><div class=verse-container id=kv2.7:9.9><span>Na hevaṁ vattabbe …pe…. </span></div><p><div class=verse-container id=kv2.7:10.1><span>Ākāsānañcāyatanūpagānaṁ devānaṁ ekaṁ cittaṁ yāvatāyukaṁ tiṭṭhatīti? </span></div><p><div class=verse-container id=kv2.7:10.2><span>Āmantā. </span></div><p><div class=verse-container id=kv2.7:10.3><span>Manussānaṁ ekaṁ cittaṁ yāvatāyukaṁ tiṭṭhatīti? </span></div><p><div class=verse-container id=kv2.7:10.4><span>Na hevaṁ vattabbe. </span></div><p><div class=verse-container id=kv2.7:11.1><span>Ākāsānañcāyatanūpagānaṁ devānaṁ ekaṁ cittaṁ yāvatāyukaṁ tiṭṭhatīti? </span></div><p><div class=verse-container id=kv2.7:11.2><span>Āmantā. </span></div><p><div class=verse-container id=kv2.7:11.3><span>Cātumahārājikānaṁ devānaṁ …pe… </span></div><p><div class=verse-container id=kv2.7:11.4><span>tāvatiṁsānaṁ devānaṁ … </span></div><p><div class=verse-container id=kv2.7:11.5><span>yāmānaṁ devānaṁ … </span></div><p><div class=verse-container id=kv2.7:11.6><span>tusitānaṁ devānaṁ … </span></div><p><div class=verse-container id=kv2.7:11.7><span>nimmānaratīnaṁ devānaṁ … </span></div><p><div class=verse-container id=kv2.7:11.8><span>paranimmitavasavattīnaṁ devānaṁ … </span></div><p><div class=verse-container id=kv2.7:11.9><span>brahmapārisajjānaṁ devānaṁ … </span></div><p><div class=verse-container id=kv2.7:11.10><span>brahmapurohitānaṁ devānaṁ … </span></div><p><div class=verse-container id=kv2.7:11.11><span>mahābrahmānaṁ devānaṁ … </span></div><p><div class=verse-container id=kv2.7:11.12><span>parittābhānaṁ devānaṁ … </span></div><p><div class=verse-container id=kv2.7:11.13><span>appamāṇābhānaṁ devānaṁ … </span></div><p><div class=verse-container id=kv2.7:11.14><span>ābhassarānaṁ devānaṁ … </span></div><p><div class=verse-container id=kv2.7:11.15><span>parittasubhānaṁ devānaṁ … </span></div><p><div class=verse-container id=kv2.7:11.16><span>appamāṇasubhānaṁ devānaṁ … </span></div><p><div class=verse-container id=kv2.7:11.17><span>subhakiṇhānaṁ devānaṁ … </span></div><p><div class=verse-container id=kv2.7:11.18><span>vehapphalānaṁ devānaṁ … </span></div><p><div class=verse-container id=kv2.7:11.19><span>avihānaṁ devānaṁ … </span></div><p><div class=verse-container id=kv2.7:11.20><span>atappānaṁ devānaṁ … </span></div><p><div class=verse-container id=kv2.7:11.21><span>sudassānaṁ devānaṁ … </span></div><p><div class=verse-container id=kv2.7:11.22><span>sudassīnaṁ devānaṁ … </span></div><p><div class=verse-container id=kv2.7:11.23><span>akaniṭṭhānaṁ devānaṁ ekaṁ cittaṁ yāvatāyukaṁ tiṭṭhatīti? </span></div><p><div class=verse-container id=kv2.7:11.24><span>Na hevaṁ vattabbe. </span></div><p><div class=verse-container id=kv2.7:12.1><span>Ākāsānañcāyatanūpagānaṁ devānaṁ vīsati kappasahassāni āyuppamāṇaṁ, ākāsānañcāyatanūpagānaṁ devānaṁ ekaṁ cittaṁ vīsati kappasahassāni tiṭṭhatīti? </span></div><p><div class=verse-container id=kv2.7:12.2><span>Āmantā. </span></div><p><div class=verse-container id=kv2.7:12.3><span>Manussānaṁ vassasataṁ āyuppamāṇaṁ, manussānaṁ ekaṁ cittaṁ vassasataṁ tiṭṭhatīti? </span></div><p><div class=verse-container id=kv2.7:12.4><span>Na hevaṁ vattabbe. </span></div><p><div class=verse-container id=kv2.7:13.1><span>Ākāsānañcāyatanūpagānaṁ devānaṁ vīsati kappasahassāni āyuppamāṇaṁ, ākāsānañcāyatanūpagānaṁ devānaṁ ekaṁ cittaṁ vīsati kappasahassāni tiṭṭhatīti? </span></div><p><div class=verse-container id=kv2.7:13.2><span>Āmantā. </span></div><p><div class=verse-container id=kv2.7:13.3><span>Cātumahārājikānaṁ devānaṁ pañca vassasatāni āyuppamāṇaṁ, cātumahārājikānaṁ devānaṁ ekaṁ cittaṁ pañca vassasatāni tiṭṭhati … </span></div><p><div class=verse-container id=kv2.7:13.4><span>vassasahassaṁ tiṭṭhati … </span></div><p><div class=verse-container id=kv2.7:13.5><span>dve vassasahassāni tiṭṭhati … </span></div><p><div class=verse-container id=kv2.7:13.6><span>cattāri vassasahassāni tiṭṭhati … </span></div><p><div class=verse-container id=kv2.7:13.7><span>aṭṭha vassasahassāni tiṭṭhati … </span></div><p><div class=verse-container id=kv2.7:13.8><span>soḷasa vassasahassāni tiṭṭhati … </span></div><p><div class=verse-container id=kv2.7:13.9><span>kappassa tatiyabhāgaṁ tiṭṭhati … </span></div><p><div class=verse-container id=kv2.7:13.10><span>upaḍḍhakappaṁ tiṭṭhati … </span></div><p><div class=verse-container id=kv2.7:13.11><span>ekaṁ kappaṁ tiṭṭhati … </span></div><p><div class=verse-container id=kv2.7:13.12><span>dve kappe tiṭṭhati … </span></div><p><div class=verse-container id=kv2.7:13.13><span>cattāro kappe tiṭṭhati … </span></div><p><div class=verse-container id=kv2.7:13.14><span>aṭṭha kappe tiṭṭhati … </span></div><p><div class=verse-container id=kv2.7:13.15><span>soḷasa kappe tiṭṭhati … </span></div><p><div class=verse-container id=kv2.7:13.16><span>bāttiṁsa kappe tiṭṭhati … </span></div><p><div class=verse-container id=kv2.7:13.17><span>catusaṭṭhi kappe tiṭṭhati … </span></div><p><div class=verse-container id=kv2.7:13.18><span>pañca kappasatāni tiṭṭhati … </span></div><p><div class=verse-container id=kv2.7:13.19><span>kappasahassaṁ tiṭṭhati … </span></div><p><div class=verse-container id=kv2.7:13.20><span>dve kappasahassāni tiṭṭhati … </span></div><p><div class=verse-container id=kv2.7:13.21><span>cattāri kappasahassāni tiṭṭhati … </span></div><p><div class=verse-container id=kv2.7:13.22><span>aṭṭha kappasahassāni tiṭṭhati … </span></div><p><div class=verse-container id=kv2.7:13.23><span>akaniṭṭhānaṁ devānaṁ soḷasa kappasahassāni āyuppamāṇaṁ, akaniṭṭhānaṁ devānaṁ ekaṁ cittaṁ soḷasa kappasahassāni tiṭṭhatīti? </span></div><p><div class=verse-container id=kv2.7:13.24><span>Na hevaṁ vattabbe. </span></div><p><div class=verse-container id=kv2.7:14.1><span>Ākāsānañcāyatanūpagānaṁ devānaṁ cittaṁ muhuttaṁ muhuttaṁ uppajjati muhuttaṁ muhuttaṁ nirujjhatīti? </span></div><p><div class=verse-container id=kv2.7:14.2><span>Āmantā. </span></div><p><div class=verse-container id=kv2.7:14.3><span>Ākāsānañcāyatanūpagā devā muhuttaṁ muhuttaṁ cavanti muhuttaṁ muhuttaṁ uppajjantīti? </span></div><p><div class=verse-container id=kv2.7:14.4><span>Na hevaṁ vattabbe. </span></div><p><div class=verse-container id=kv2.7:15.1><span>Ākāsānañcāyatanūpagānaṁ devānaṁ ekaṁ cittaṁ yāvatāyukaṁ tiṭṭhatīti? </span></div><p><div class=verse-container id=kv2.7:15.2><span>Āmantā. </span></div><p><div class=verse-container id=kv2.7:15.3><span>Ākāsānañcāyatanūpagā devā yeneva cittena uppajjanti, teneva cittena cavantīti? </span></div><p><div class=verse-container id=kv2.7:15.4><span>Na hevaṁ vattabbe …pe…. </span></div><p><div class=verse-container id=kv2.7:15.5><span>Cittaṭṭhitikathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0002/kv0002P0006.html>Previous</a><a href=/canon/en/pli/ms/abhidhamma/kv/kv0002/kv0002P0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>