<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0013.html> Mahāpaṇṇāsaka Terasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0013/kv0013P0002.html>Previous</a><a href=/canon/en/pli/ms/abhidhamma/kv/kv0013/kv0013P0004.html>Next</a></div><p id=kv13.3:0.1><span class=root>Kathāvatthu </span><br><p id=kv13.3:0.2><span class=root>Mahāpaṇṇāsaka </span><br><p id=kv13.3:0.3><span class=root>Terasamavagga </span><br><p id=kv13.3:0.4><span class="root big-bold">Anantarāpayuttakathā </span><br><p id=kv13.3:1.1><span class=root>Anantarāpayutto puggalo sammattaniyāmaṁ okkameyyāti? </span><br><p id=kv13.3:1.2><span class=root>Āmantā. </span><br><p id=kv13.3:1.3><span class=root>Micchattaniyāmañca sammattaniyāmañca ubho okkameyyāti? </span><br><p id=kv13.3:1.4><span class=root>Na hevaṁ vattabbe …pe… </span><br><p id=kv13.3:2.1><span class=root>Anantarāpayutto puggalo sammattaniyāmaṁ okkameyyāti? </span><br><p id=kv13.3:2.2><span class=root>Āmantā. </span><br><p id=kv13.3:2.3><span class=root>Nanu taṁ kammaṁ payuttaṁ kukkuccaṁ uppāditaṁ vippaṭisāriyaṁ janitanti? </span><br><p id=kv13.3:2.4><span class=root>Āmantā. </span><br><p id=kv13.3:2.5><span class=root>Hañci taṁ kammaṁ payuttaṁ kukkuccaṁ uppāditaṁ vippaṭisāriyaṁ janitaṁ, no ca vata re vattabbe—</span><br><p id=kv13.3:2.6><span class=root>“anantarāpayutto puggalo sammattaniyāmaṁ okkameyyā”ti. </span><br><p id=kv13.3:3.1><span class=root>Anantarāpayutto puggalo abhabbo sammattaniyāmaṁ okkamitunti? </span><br><p id=kv13.3:3.2><span class=root>Āmantā. </span><br><p id=kv13.3:3.3><span class=root>Mātā jīvitā voropitā … pitā jīvitā voropito … arahā jīvitā voropito … duṭṭhena cittena tathāgatassa lohitaṁ uppāditaṁ … saṅgho bhinnoti? </span><br><p id=kv13.3:3.4><span class=root>Na hevaṁ vattabbe …pe…. </span><br><p id=kv13.3:4.1><span class=root>Anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitunti? </span><br><p id=kv13.3:4.2><span class=root>Āmantā. </span><br><p id=kv13.3:4.3><span class=root>Mātā jīvitā voropitā … pitā jīvitā voropito …pe… </span><br><p id=kv13.3:4.4><span class=root>saṅgho bhinnoti? </span><br><p id=kv13.3:4.5><span class=root>Na hevaṁ vattabbe …pe…. </span><br><p id=kv13.3:5.1><span class=root>Anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitunti? </span><br><p id=kv13.3:5.2><span class=root>Āmantā. </span><br><p id=kv13.3:5.3><span class=root>Nanu taṁ kammaṁ paṭisaṁhaṭaṁ kukkuccaṁ paṭivinoditaṁ vippaṭisāriyaṁ paṭivinītanti? </span><br><p id=kv13.3:5.4><span class=root>Āmantā. </span><br><p id=kv13.3:5.5><span class=root>Hañci taṁ kammaṁ paṭisaṁhaṭaṁ kukkuccaṁ paṭivinoditaṁ vippaṭisāriyaṁ paṭivinītaṁ, no ca vata re vattabbe—</span><br><p id=kv13.3:5.6><span class=root>“anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitun”ti. </span><br><p id=kv13.3:6.1><span class=root>Anantarāpayutto puggalo sammattaniyāmaṁ okkameyyāti? </span><br><p id=kv13.3:6.2><span class=root>Āmantā. </span><br><p id=kv13.3:6.3><span class=root>Nanu taṁ kammaṁ payutto āsīti? </span><br><p id=kv13.3:6.4><span class=root>Āmantā. </span><br><p id=kv13.3:6.5><span class=root>Hañci taṁ kammaṁ payutto āsi, no ca vata re vattabbe—</span><br><p id=kv13.3:6.6><span class=root>“anantarāpayutto puggalo sammattaniyāmaṁ okkameyyā”ti. </span><br><p id=kv13.3:6.7><span class=root>Anantarāpayuttakathā niṭṭhitā. </span><br></main><footer class="container footer"><small><a href=/about/>Contact info</a></small></footer>