<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0013.html> Mahāpaṇṇāsaka Terasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0013/kv0013P0007.html>Previous</a><a href=/canon/en/pli/ms/abhidhamma/kv/kv0013/kv0013P0009.html>Next</a></div><p id=kv13.8:0.1><span class=root>Kathāvatthu </span><br><p id=kv13.8:0.2><span class=root>Mahāpaṇṇāsaka </span><br><p id=kv13.8:0.3><span class=root>Terasamavagga </span><br><p id=kv13.8:0.4><span class="root big-bold">Asātarāgakathā </span><br><p id=kv13.8:1.1><span class=root>Atthi asātarāgoti? </span><br><p id=kv13.8:1.2><span class=root>Āmantā. </span><br><p id=kv13.8:1.3><span class=root>Dukkhābhinandino sattā, atthi keci dukkhaṁ patthenti pihenti esanti gavesanti pariyesanti, dukkhaṁ ajjhosāya tiṭṭhantīti? </span><br><p id=kv13.8:1.4><span class=root>Na hevaṁ vattabbe …pe… </span><br><p id=kv13.8:1.5><span class=root>nanu sukhābhinandino sattā, atthi keci sukhaṁ patthenti pihenti esanti gavesanti pariyesanti, sukhaṁ ajjhosāya tiṭṭhantīti? </span><br><p id=kv13.8:1.6><span class=root>Āmantā. </span><br><p id=kv13.8:1.7><span class=root>Hañci sukhābhinandino sattā, atthi keci sukhaṁ patthenti pihenti esanti gavesanti pariyesanti, sukhaṁ ajjhosāya tiṭṭhanti, no ca vata re vattabbe—</span><br><p id=kv13.8:1.8><span class=root>“atthi asātarāgo”ti. </span><br><p id=kv13.8:2.1><span class=root>Atthi asātarāgoti? </span><br><p id=kv13.8:2.2><span class=root>Āmantā. </span><br><p id=kv13.8:2.3><span class=root>Dukkhāya vedanāya rāgānusayo anuseti, sukhāya vedanāya paṭighānusayo anusetīti? </span><br><p id=kv13.8:2.4><span class=root>Na hevaṁ vattabbe …pe… </span><br><p id=kv13.8:2.5><span class=root>nanu sukhāya vedanāya rāgānusayo anuseti, dukkhāya vedanāya paṭighānusayo anusetīti? </span><br><p id=kv13.8:2.6><span class=root>Āmantā. </span><br><p id=kv13.8:2.7><span class=root>Hañci sukhāya vedanāya rāgānusayo anuseti, dukkhāya vedanāya paṭighānusayo anuseti, no ca vata re vattabbe—</span><br><p id=kv13.8:2.8><span class=root>“atthi asātarāgo”ti. </span><br><p id=kv13.8:3.1><span class=root>Na vattabbaṁ—</span><br><p id=kv13.8:3.2><span class=root>“atthi asātarāgo”ti? </span><br><p id=kv13.8:3.3><span class=root>Āmantā. </span><br><p id=kv13.8:3.4><span class=root>Nanu vuttaṁ bhagavatā—</span><br><p id=kv13.8:3.5><span class=root>“so evaṁ anurodhavirodhaṁ samāpanno yaṁ kiñci vedanaṁ vedayati sukhaṁ vā dukkhaṁ vā adukkhamasukhaṁ vā, so taṁ vedanaṁ abhinandati abhivadati ajjhosāya tiṭṭhatī”ti. </span><br><p id=kv13.8:3.6><span class=root>Attheva suttantoti? </span><br><p id=kv13.8:3.7><span class=root>Āmantā. </span><br><p id=kv13.8:3.8><span class=root>Tena hi atthi asātarāgoti. </span><br><p id=kv13.8:3.9><span class=root>Asātarāgakathā niṭṭhitā. </span><br></main><footer class="container footer"><small><a href=/about/>Contact info</a></small></footer>