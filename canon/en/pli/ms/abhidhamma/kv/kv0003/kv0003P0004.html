<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0003.html> Mahāpaṇṇāsaka Tatiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0003/kv0003P0003.html>Previous</a><a href=/canon/en/pli/ms/abhidhamma/kv/kv0003/kv0003P0005.html>Next</a></div><p><div class=verse-container id=kv3.4:0.1><span>Kathāvatthu </span></div><p><div class=verse-container id=kv3.4:0.2><span>Mahāpaṇṇāsaka </span></div><p><div class=verse-container id=kv3.4:0.3><span>Tatiyavagga </span></div><p><div class=verse-container id=kv3.4:0.4><span class=big-bold>Vimuccamānakathā </span></div><p><div class=verse-container id=kv3.4:1.1><span>Vimuttaṁ vimuccamānanti? </span></div><p><div class=verse-container id=kv3.4:1.2><span>Āmantā. </span></div><p><div class=verse-container id=kv3.4:1.3><span>Ekadesaṁ vimuttaṁ, ekadesaṁ avimuttanti? </span></div><p><div class=verse-container id=kv3.4:1.4><span>Na hevaṁ vattabbe …pe…. </span></div><p><div class=verse-container id=kv3.4:2.1><span>Ekadesaṁ vimuttaṁ, ekadesaṁ avimuttanti? </span></div><p><div class=verse-container id=kv3.4:2.2><span>Āmantā. </span></div><p><div class=verse-container id=kv3.4:2.3><span>Ekadesaṁ sotāpanno, ekadesaṁ na sotāpanno, ekadesaṁ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṁ na kāyena phusitvā viharati, ekadesaṁ sattakkhattuparamo kolaṅkolo ekabījī buddhe aveccappasādena samannāgato dhamme …pe… saṅghe …pe… ariyakantehi sīlehi samannāgato, ekadesaṁ ariyakantehi sīlehi na samannāgatoti? </span></div><p><div class=verse-container id=kv3.4:2.4><span>Na hevaṁ vattabbe …pe…. </span></div><p><div class=verse-container id=kv3.4:3.1><span>Ekadesaṁ vimuttaṁ, ekadesaṁ avimuttanti? </span></div><p><div class=verse-container id=kv3.4:3.2><span>Āmantā. </span></div><p><div class=verse-container id=kv3.4:3.3><span>Ekadesaṁ sakadāgāmī, ekadesaṁ na sakadāgāmī, ekadesaṁ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṁ na kāyena phusitvā viharatīti? </span></div><p><div class=verse-container id=kv3.4:3.4><span>Na hevaṁ vattabbe …pe…. </span></div><p><div class=verse-container id=kv3.4:4.1><span>Ekadesaṁ vimuttaṁ, ekadesaṁ avimuttanti? </span></div><p><div class=verse-container id=kv3.4:4.2><span>Āmantā. </span></div><p><div class=verse-container id=kv3.4:4.3><span>Ekadesaṁ anāgāmī, ekadesaṁ na anāgāmī, ekadesaṁ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṁ na kāyena phusitvā viharati, ekadesaṁ antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṁsotoakaniṭṭhagāmī, ekadesaṁ na uddhaṁsotoakaniṭṭhagāmīti? </span></div><p><div class=verse-container id=kv3.4:4.4><span>Na hevaṁ vattabbe …pe…. </span></div><p><div class=verse-container id=kv3.4:5.1><span>Ekadesaṁ vimuttaṁ, ekadesaṁ avimuttanti? </span></div><p><div class=verse-container id=kv3.4:5.2><span>Āmantā. </span></div><p><div class=verse-container id=kv3.4:5.3><span>Ekadesaṁ arahā ekadesaṁ na arahā, ekadesaṁ arahattappatto paṭiladdho adhigato sacchikato upasampajja viharati, kāyena phusitvā viharati, ekadesaṁ na kāyena phusitvā viharati, ekadesaṁ vītarāgo vītadoso vītamoho …pe… ekadesaṁ sacchikātabbaṁ sacchikataṁ, ekadesaṁ sacchikātabbaṁ na sacchikatanti? </span></div><p><div class=verse-container id=kv3.4:5.4><span>Na hevaṁ vattabbe …pe…. </span></div><p><div class=verse-container id=kv3.4:6.1><span>Vimuttaṁ vimuccamānanti? </span></div><p><div class=verse-container id=kv3.4:6.2><span>Āmantā. </span></div><p><div class=verse-container id=kv3.4:6.3><span>Uppādakkhaṇe vimuttaṁ, bhaṅgakkhaṇe vimuccamānanti? </span></div><p><div class=verse-container id=kv3.4:6.4><span>Na hevaṁ vattabbe …pe…. </span></div><p><div class=verse-container id=kv3.4:7.1><span>Na vattabbaṁ—</span></div><p><div class=verse-container id=kv3.4:7.2><span>“vimuttaṁ vimuccamānan”ti? </span></div><p><div class=verse-container id=kv3.4:7.3><span>Āmantā. </span></div><p><div class=verse-container id=kv3.4:7.4><span>Nanu vuttaṁ bhagavatā—</span></div><p><div class=verse-container id=kv3.4:7.5><span>“tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccatī”ti. </span></div><p><div class=verse-container id=kv3.4:7.6><span>Attheva suttantoti? </span></div><p><div class=verse-container id=kv3.4:7.7><span>Āmantā. </span></div><p><div class=verse-container id=kv3.4:7.8><span>Tena hi vattabbaṁ—</span></div><p><div class=verse-container id=kv3.4:7.9><span>“vimuttaṁ vimuccamānan”ti. </span></div><p><div class=verse-container id=kv3.4:8.1><span>Vimuttaṁ vimuccamānanti? </span></div><p><div class=verse-container id=kv3.4:8.2><span>Āmantā. </span></div><p><div class=verse-container id=kv3.4:8.3><span>Nanu vuttaṁ bhagavatā—</span></div><p><div class=verse-container id=kv3.4:8.4><span>“so evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmetī”ti. </span></div><p><div class=verse-container id=kv3.4:8.5><span>Attheva suttantoti? </span></div><p><div class=verse-container id=kv3.4:8.6><span>Āmantā. </span></div><p><div class=verse-container id=kv3.4:8.7><span>Tena hi na vattabbaṁ—</span></div><p><div class=verse-container id=kv3.4:8.8><span>“vimuttaṁ vimuccamānan”ti. </span></div><p><div class=verse-container id=kv3.4:9.1><span>Atthi cittaṁ vimuccamānanti? </span></div><p><div class=verse-container id=kv3.4:9.2><span>Āmantā. </span></div><p><div class=verse-container id=kv3.4:9.3><span>Atthi cittaṁ rajjamānaṁ dussamānaṁ muyhamānaṁ kilissamānanti? </span></div><p><div class=verse-container id=kv3.4:9.4><span>Na hevaṁ vattabbe …pe… </span></div><p><div class=verse-container id=kv3.4:9.5><span>nanu rattañceva arattañca, duṭṭhañceva aduṭṭhañca, mūḷhañceva amūḷhañca, chinnañceva achinnañca, bhinnañceva abhinnañca, katañceva akatañcāti? </span></div><p><div class=verse-container id=kv3.4:9.6><span>Āmantā. </span></div><p><div class=verse-container id=kv3.4:9.7><span>Hañci rattañceva arattañca, duṭṭhañceva aduṭṭhañca, mūḷhañceva amūḷhañca, chinnañceva achinnañca, bhinnañceva abhinnañca, katañceva akatañca, no ca vata re vattabbe—</span></div><p><div class=verse-container id=kv3.4:9.8><span>“atthi cittaṁ vimuccamānan”ti. </span></div><p><div class=verse-container id=kv3.4:9.9><span>Vimuccamānakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0003/kv0003P0003.html>Previous</a><a href=/canon/en/pli/ms/abhidhamma/kv/kv0003/kv0003P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>