<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0003.html> Mahāpaṇṇāsaka Tatiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0003/kv0003P0005.html>Previous</a><a href=/canon/en/pli/ms/abhidhamma/kv/kv0003/kv0003P0007.html>Next</a></div><p id=kv3.6:0.1><span class=root>Kathāvatthu </span><br><p id=kv3.6:0.2><span class=root>Mahāpaṇṇāsaka </span><br><p id=kv3.6:0.3><span class=root>Tatiyavagga </span><br><p id=kv3.6:0.4><span class="root big-bold">Aṭṭhamakassaindriyakathā </span><br><p id=kv3.6:1.1><span class=root>Aṭṭhamakassa puggalassa natthi saddhindriyanti? </span><br><p id=kv3.6:1.2><span class=root>Āmantā. </span><br><p id=kv3.6:1.3><span class=root>Aṭṭhamakassa puggalassa natthi saddhāti? </span><br><p id=kv3.6:1.4><span class=root>Na hevaṁ vattabbe. </span><br><p id=kv3.6:1.5><span class=root>Aṭṭhamakassa puggalassa natthi vīriyindriyaṁ …pe… </span><br><p id=kv3.6:1.6><span class=root>natthi satindriyaṁ …pe… </span><br><p id=kv3.6:1.7><span class=root>natthi samādhindriyaṁ …pe… </span><br><p id=kv3.6:1.8><span class=root>natthi paññindriyanti? </span><br><p id=kv3.6:1.9><span class=root>Āmantā. </span><br><p id=kv3.6:1.10><span class=root>Aṭṭhamakassa puggalassa natthi paññāti? </span><br><p id=kv3.6:1.11><span class=root>Na hevaṁ vattabbe …pe…. </span><br><p id=kv3.6:2.1><span class=root>Aṭṭhamakassa puggalassa atthi saddhāti? </span><br><p id=kv3.6:2.2><span class=root>Āmantā. </span><br><p id=kv3.6:2.3><span class=root>Aṭṭhamakassa puggalassa atthi saddhindriyanti? </span><br><p id=kv3.6:2.4><span class=root>Na hevaṁ vattabbe …pe… </span><br><p id=kv3.6:2.5><span class=root>aṭṭhamakassa puggalassa atthi vīriyaṁ …pe… </span><br><p id=kv3.6:2.6><span class=root>atthi sati … </span><br><p id=kv3.6:2.7><span class=root>atthi samādhi … </span><br><p id=kv3.6:2.8><span class=root>atthi paññāti? </span><br><p id=kv3.6:2.9><span class=root>Āmantā. </span><br><p id=kv3.6:2.10><span class=root>Aṭṭhamakassa puggalassa atthi paññindriyanti? </span><br><p id=kv3.6:2.11><span class=root>Na hevaṁ vattabbe …pe…. </span><br><p id=kv3.6:3.1><span class=root>Aṭṭhamakassa puggalassa atthi mano, atthi manindriyanti? </span><br><p id=kv3.6:3.2><span class=root>Āmantā. </span><br><p id=kv3.6:3.3><span class=root>Aṭṭhamakassa puggalassa atthi saddhā, atthi saddhindriyanti? </span><br><p id=kv3.6:3.4><span class=root>Na hevaṁ vattabbe …pe… </span><br><p id=kv3.6:3.5><span class=root>aṭṭhamakassa puggalassa atthi mano, atthi manindriyanti? </span><br><p id=kv3.6:3.6><span class=root>Āmantā. </span><br><p id=kv3.6:3.7><span class=root>Aṭṭhamakassa puggalassa atthi paññā, atthi paññindriyanti? </span><br><p id=kv3.6:3.8><span class=root>Na hevaṁ vattabbe …pe…. </span><br><p id=kv3.6:4.1><span class=root>Aṭṭhamakassa puggalassa atthi somanassaṁ, atthi somanassindriyaṁ, atthi jīvitaṁ, atthi jīvitindriyanti? </span><br><p id=kv3.6:4.2><span class=root>Āmantā. </span><br><p id=kv3.6:4.3><span class=root>Aṭṭhamakassa puggalassa atthi saddhā, atthi saddhindriyanti? </span><br><p id=kv3.6:4.4><span class=root>Na hevaṁ vattabbe …pe… </span><br><p id=kv3.6:4.5><span class=root>aṭṭhamakassa puggalassa atthi jīvitaṁ, atthi jīvitindriyanti? </span><br><p id=kv3.6:4.6><span class=root>Āmantā. </span><br><p id=kv3.6:4.7><span class=root>Aṭṭhamakassa puggalassa …pe… </span><br><p id=kv3.6:4.8><span class=root>atthi paññā, atthi paññindriyanti? </span><br><p id=kv3.6:4.9><span class=root>Na hevaṁ vattabbe …pe…. </span><br><p id=kv3.6:5.1><span class=root>Aṭṭhamakassa puggalassa atthi saddhā, natthi saddhindriyanti? </span><br><p id=kv3.6:5.2><span class=root>Āmantā. </span><br><p id=kv3.6:5.3><span class=root>Aṭṭhamakassa puggalassa atthi mano, natthi manindriyanti? </span><br><p id=kv3.6:5.4><span class=root>Na hevaṁ vattabbe …pe…. </span><br><p id=kv3.6:6.1><span class=root>Aṭṭhamakassa puggalassa atthi saddhā, natthi saddhindriyanti? </span><br><p id=kv3.6:6.2><span class=root>Āmantā. </span><br><p id=kv3.6:6.3><span class=root>Aṭṭhamakassa puggalassa atthi somanassaṁ, natthi somanassindriyanti …pe… atthi jīvitaṁ, natthi jīvitindriyanti? </span><br><p id=kv3.6:6.4><span class=root>Na hevaṁ vattabbe …pe… </span><br><p id=kv3.6:6.5><span class=root>aṭṭhamakassa puggalassa atthi paññā, natthi paññindriyanti? </span><br><p id=kv3.6:6.6><span class=root>Āmantā. </span><br><p id=kv3.6:6.7><span class=root>Aṭṭhamakassa puggalassa atthi mano, natthi manindriyanti? </span><br><p id=kv3.6:6.8><span class=root>Atthi somanassaṁ, natthi somanassindriyanti? </span><br><p id=kv3.6:6.9><span class=root>Atthi jīvitaṁ, natthi jīvitindriyanti? </span><br><p id=kv3.6:6.10><span class=root>Na hevaṁ vattabbe …pe…. </span><br><p id=kv3.6:7.1><span class=root>Aṭṭhamakassa puggalassa natthi saddhindriyanti? </span><br><p id=kv3.6:7.2><span class=root>Āmantā. </span><br><p id=kv3.6:7.3><span class=root>Aṭṭhamako puggalo assaddhoti? </span><br><p id=kv3.6:7.4><span class=root>Na hevaṁ vattabbe …pe… </span><br><p id=kv3.6:7.5><span class=root>aṭṭhamakassa puggalassa natthi vīriyindriyanti? </span><br><p id=kv3.6:7.6><span class=root>Āmantā. </span><br><p id=kv3.6:7.7><span class=root>Aṭṭhamako puggalo kusīto hīnavīriyoti? </span><br><p id=kv3.6:7.8><span class=root>Na hevaṁ vattabbe …pe… </span><br><p id=kv3.6:7.9><span class=root>aṭṭhamakassa puggalassa natthi satindriyanti? </span><br><p id=kv3.6:7.10><span class=root>Āmantā. </span><br><p id=kv3.6:7.11><span class=root>Aṭṭhamako puggalo muṭṭhassati asampajānoti? </span><br><p id=kv3.6:7.12><span class=root>Na hevaṁ vattabbe …pe… </span><br><p id=kv3.6:7.13><span class=root>aṭṭhamakassa puggalassa natthi samādhindriyanti? </span><br><p id=kv3.6:7.14><span class=root>Āmantā. </span><br><p id=kv3.6:7.15><span class=root>Aṭṭhamako puggalo asamāhito vibbhantacittoti? </span><br><p id=kv3.6:7.16><span class=root>Na hevaṁ vattabbe …pe… </span><br><p id=kv3.6:7.17><span class=root>aṭṭhamakassa puggalassa natthi paññindriyanti? </span><br><p id=kv3.6:7.18><span class=root>Āmantā. </span><br><p id=kv3.6:7.19><span class=root>Aṭṭhamako puggalo duppañño elamūgoti? </span><br><p id=kv3.6:7.20><span class=root>Na hevaṁ vattabbe …pe…. </span><br><p id=kv3.6:8.1><span class=root>Aṭṭhamakassa puggalassa atthi saddhā, sā ca saddhā niyyānikāti? </span><br><p id=kv3.6:8.2><span class=root>Āmantā. </span><br><p id=kv3.6:8.3><span class=root>Hañci aṭṭhamakassa puggalassa atthi saddhā, sā ca saddhā niyyānikā, no ca vata re vattabbe—</span><br><p id=kv3.6:8.4><span class=root>“aṭṭhamakassa puggalassa natthi saddhindriyan”ti. </span><br><p id=kv3.6:8.5><span class=root>Aṭṭhamakassa puggalassa atthi vīriyaṁ, tañca vīriyaṁ niyyānikaṁ; </span><br><p id=kv3.6:8.6><span class=root>atthi sati, sā ca sati niyyānikā; </span><br><p id=kv3.6:8.7><span class=root>atthi samādhi, so ca samādhi niyyāniko; </span><br><p id=kv3.6:8.8><span class=root>atthi paññā, sā ca paññā niyyānikāti? </span><br><p id=kv3.6:8.9><span class=root>Āmantā. </span><br><p id=kv3.6:8.10><span class=root>Hañci aṭṭhamakassa puggalassa atthi paññā, sā ca paññā niyyānikā, no ca vata re vattabbe—</span><br><p id=kv3.6:8.11><span class=root>“aṭṭhamakassa puggalassa natthi paññindriyan”ti. </span><br><p id=kv3.6:9.1><span class=root>Sakadāgāmiphalasacchikiriyāya paṭipannassa puggalassa atthi saddhā, atthi saddhindriyanti? </span><br><p id=kv3.6:9.2><span class=root>Āmantā. </span><br><p id=kv3.6:9.3><span class=root>Aṭṭhamakassa puggalassa atthi saddhā, atthi saddhindriyanti? </span><br><p id=kv3.6:9.4><span class=root>Na hevaṁ vattabbe …pe… </span><br><p id=kv3.6:9.5><span class=root>sakadāgāmiphalasacchikiriyāya paṭipannassa puggalassa atthi paññā, atthi paññindriyanti? </span><br><p id=kv3.6:9.6><span class=root>Āmantā. </span><br><p id=kv3.6:9.7><span class=root>Aṭṭhamakassa puggalassa atthi paññā, atthi paññindriyanti? </span><br><p id=kv3.6:9.8><span class=root>Na hevaṁ vattabbe …pe…. </span><br><p id=kv3.6:10.1><span class=root>Anāgāmiphalasacchikiriyāya paṭipannassa puggalassa … </span><br><p id=kv3.6:10.2><span class=root>arahattasacchikiriyāya paṭipannassa puggalassa atthi saddhā, atthi saddhindriyaṁ …pe… </span><br><p id=kv3.6:10.3><span class=root>atthi paññā, atthi paññindriyanti? </span><br><p id=kv3.6:10.4><span class=root>Āmantā. </span><br><p id=kv3.6:10.5><span class=root>Aṭṭhamakassa puggalassa atthi paññā, atthi paññindriyanti? </span><br><p id=kv3.6:10.6><span class=root>Na hevaṁ vattabbe …pe…. </span><br><p id=kv3.6:11.1><span class=root>Aṭṭhamakassa puggalassa atthi saddhā, natthi saddhindriyanti? </span><br><p id=kv3.6:11.2><span class=root>Āmantā. </span><br><p id=kv3.6:11.3><span class=root>Sakadāgāmiphalasacchikiriyāya paṭipannassa puggalassa atthi saddhā, natthi saddhindriyanti? </span><br><p id=kv3.6:11.4><span class=root>Na hevaṁ vattabbe …pe… </span><br><p id=kv3.6:11.5><span class=root>aṭṭhamakassa puggalassa atthi paññā, natthi paññindriyanti? </span><br><p id=kv3.6:11.6><span class=root>Āmantā. </span><br><p id=kv3.6:11.7><span class=root>Sakadāgāmiphalasacchikiriyāya paṭipannassa puggalassa atthi paññā, natthi paññindriyanti? </span><br><p id=kv3.6:11.8><span class=root>Na hevaṁ vattabbe …pe…. </span><br><p id=kv3.6:12.1><span class=root>Aṭṭhamakassa puggalassa atthi saddhā, natthi saddhindriyanti …pe… </span><br><p id=kv3.6:12.2><span class=root>atthi paññā, natthi paññindriyanti? </span><br><p id=kv3.6:12.3><span class=root>Āmantā. </span><br><p id=kv3.6:12.4><span class=root>Anāgāmiphalasacchikiriyāya paṭipannassa puggalassa … </span><br><p id=kv3.6:12.5><span class=root>arahattasacchikiriyāya paṭipannassa puggalassa atthi paññā, natthi paññindriyanti? </span><br><p id=kv3.6:12.6><span class=root>Na hevaṁ vattabbe …pe…. </span><br><p id=kv3.6:13.1><span class=root>Aṭṭhamakassa puggalassa natthi pañcindriyānīti? </span><br><p id=kv3.6:13.2><span class=root>Āmantā. </span><br><p id=kv3.6:13.3><span class=root>Nanu vuttaṁ bhagavatā—</span><br><p id=kv3.6:13.4><span class=root>“pañcimāni, bhikkhave, indriyāni. </span><br><p id=kv3.6:13.5><span class=root>Katamāni pañca? </span><br><p id=kv3.6:13.6><span class=root>Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ—</span><br><p id=kv3.6:13.7><span class=root>imāni kho, bhikkhave, pañcindriyāni. </span><br><p id=kv3.6:13.8><span class=root>Imesaṁ kho, bhikkhave, pañcannaṁ indriyānaṁ samattā paripūrattā arahā hoti. </span><br><p id=kv3.6:13.9><span class=root>Tato mudutarehi arahattasacchikiriyāya paṭipanno hoti, tato mudutarehi anāgāmī hoti, tato mudutarehi anāgāmiphalasacchikiriyāya paṭipanno hoti, tato mudutarehi sakadāgāmī hoti, tato mudutarehi sakadāgāmiphalasacchikiriyāya paṭipanno hoti, tato mudutarehi sotāpanno hoti, tato mudutarehi sotāpattiphalasacchikiriyāya paṭipanno hoti. </span><br><p id=kv3.6:13.10><span class=root>Yassa kho, bhikkhave, imāni pañcindriyāni sabbena sabbaṁ sabbathā sabbaṁ natthi, tamahaṁ ‘bāhiro puthujjanapakkhe ṭhito’ti vadāmī”ti. </span><br><p id=kv3.6:13.11><span class=root>Attheva suttantoti? </span><br><p id=kv3.6:13.12><span class=root>Āmantā. </span><br><p id=kv3.6:13.13><span class=root>Aṭṭhamako puggalo bāhiro puthujjanapakkhe ṭhitoti? </span><br><p id=kv3.6:13.14><span class=root>Na hevaṁ vattabbe …pe… </span><br><p id=kv3.6:13.15><span class=root>tena hi aṭṭhamakassa puggalassa atthi pañcindriyānīti. </span><br><p id=kv3.6:13.16><span class=root>Aṭṭhamakassa indriyakathā niṭṭhitā. </span><br></main><footer class="container footer"><small><a href=/about>Contact info</a></small></footer>