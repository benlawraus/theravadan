<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0003.html> Mahāpaṇṇāsaka Tatiyavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0003.html>Previous</a><a href=/canon/en/pli/ms/abhidhamma/kv/kv0003/kv0003P0002.html>Next</a></div><p id=kv3.1:0.1><span class=root>Kathāvatthu </span><br><p id=kv3.1:0.2><span class=root>Mahāpaṇṇāsaka </span><br><p id=kv3.1:0.3><span class=root>Tatiyavagga </span><br><p id=kv3.1:0.4><span class="root big-bold">Balakathā </span><br><p id=kv3.1:1.1><span class=root>Tathāgatabalaṁ sāvakasādhāraṇanti? </span><br><p id=kv3.1:1.2><span class=root>Āmantā. </span><br><p id=kv3.1:1.3><span class=root>Tathāgatabalaṁ sāvakabalaṁ, sāvakabalaṁ tathāgatabalanti? </span><br><p id=kv3.1:1.4><span class=root>Na hevaṁ vattabbe …pe… </span><br><p id=kv3.1:2.1><span class=root>Tathāgatabalaṁ sāvakasādhāraṇanti? </span><br><p id=kv3.1:2.2><span class=root>Āmantā. </span><br><p id=kv3.1:2.3><span class=root>Taññeva tathāgatabalaṁ taṁ sāvakabalaṁ, taññeva sāvakabalaṁ taṁ tathāgatabalanti? </span><br><p id=kv3.1:2.4><span class=root>Na hevaṁ vattabbe …pe…. </span><br><p id=kv3.1:3.1><span class=root>Tathāgatabalaṁ sāvakasādhāraṇanti? </span><br><p id=kv3.1:3.2><span class=root>Āmantā. </span><br><p id=kv3.1:3.3><span class=root>Yādisaṁ tathāgatabalaṁ tādisaṁ sāvakabalaṁ, yādisaṁ sāvakabalaṁ tādisaṁ tathāgatabalanti? </span><br><p id=kv3.1:3.4><span class=root>Na hevaṁ vattabbe …pe…. </span><br><p id=kv3.1:4.1><span class=root>Tathāgatabalaṁ sāvakasādhāraṇanti? </span><br><p id=kv3.1:4.2><span class=root>Āmantā. </span><br><p id=kv3.1:4.3><span class=root>Yādiso tathāgatassa pubbayogo pubbacariyā dhammakkhānaṁ dhammadesanā tādiso sāvakassa pubbayogo pubbacariyā dhammakkhānaṁ dhammadesanāti? </span><br><p id=kv3.1:4.4><span class=root>Na hevaṁ vattabbe …pe…. </span><br><p id=kv3.1:5.1><span class=root>Tathāgatabalaṁ sāvakasādhāraṇanti? </span><br><p id=kv3.1:5.2><span class=root>Āmantā. </span><br><p id=kv3.1:5.3><span class=root>Tathāgato jino satthā sammāsambuddho sabbaññū sabbadassāvī dhammassāmī dhammappaṭisaraṇoti? </span><br><p id=kv3.1:5.4><span class=root>Āmantā. </span><br><p id=kv3.1:5.5><span class=root>Sāvako jino satthā sammāsambuddho sabbaññū sabbadassāvī dhammassāmī dhammappaṭisaraṇoti? </span><br><p id=kv3.1:5.6><span class=root>Na hevaṁ vattabbe …pe…. </span><br><p id=kv3.1:6.1><span class=root>Tathāgatabalaṁ sāvakasādhāraṇanti? </span><br><p id=kv3.1:6.2><span class=root>Āmantā. </span><br><p id=kv3.1:6.3><span class=root>Tathāgato anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti? </span><br><p id=kv3.1:6.4><span class=root>Āmantā. </span><br><p id=kv3.1:6.5><span class=root>Sāvako anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti? </span><br><p id=kv3.1:6.6><span class=root>Na hevaṁ vattabbe …pe…. </span><br><p id=kv3.1:7.1><span class=root>Indriyaparopariyattaṁ yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:7.2><span class=root>Āmantā. </span><br><p id=kv3.1:7.3><span class=root>Sāvako sabbaññū sabbadassāvīti? </span><br><p id=kv3.1:7.4><span class=root>Na hevaṁ vattabbe …pe…. </span><br><p id=kv3.1:8.1><span class=root>Sāvako ṭhānāṭhānaṁ jānātīti? </span><br><p id=kv3.1:8.2><span class=root>Āmantā. </span><br><p id=kv3.1:8.3><span class=root>Hañci sāvako ṭhānāṭhānaṁ jānāti, tena vata re vattabbe—</span><br><p id=kv3.1:8.4><span class=root>“ṭhānāṭhānaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:9.1><span class=root>Sāvako atītānāgatapaccuppannānaṁ kammasamādānānaṁ ṭhānaso hetuso vipākaṁ jānātīti? </span><br><p id=kv3.1:9.2><span class=root>Āmantā. </span><br><p id=kv3.1:9.3><span class=root>Hañci sāvako atītānāgatapaccuppannānaṁ kammasamādānānaṁ ṭhānaso hetuso vipākaṁ jānāti, tena vata re vattabbe—</span><br><p id=kv3.1:9.4><span class=root>“atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:10.1><span class=root>Sāvako sabbatthagāminiṁ paṭipadaṁ jānātīti? </span><br><p id=kv3.1:10.2><span class=root>Āmantā. </span><br><p id=kv3.1:10.3><span class=root>Hañci sāvako sabbatthagāminiṁ paṭipadaṁ jānāti, tena vata re vattabbe—</span><br><p id=kv3.1:10.4><span class=root>“sabbatthagāminiṁ paṭipadaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:11.1><span class=root>Sāvako anekadhātuṁ nānādhātuṁ lokaṁ jānātīti? </span><br><p id=kv3.1:11.2><span class=root>Āmantā. </span><br><p id=kv3.1:11.3><span class=root>Hañci sāvako anekadhātuṁ nānādhātuṁ lokaṁ jānāti, tena vata re vattabbe—</span><br><p id=kv3.1:11.4><span class=root>“anekadhātuṁ nānādhātuṁ lokaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:12.1><span class=root>Sāvako sattānaṁ nānādhimuttikataṁ jānātīti? </span><br><p id=kv3.1:12.2><span class=root>Āmantā. </span><br><p id=kv3.1:12.3><span class=root>Hañci sāvako sattānaṁ nānādhimuttikataṁ jānāti, tena vata re vattabbe—</span><br><p id=kv3.1:12.4><span class=root>“sattānaṁ nānādhimuttikataṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:13.1><span class=root>Sāvako jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ jānātīti? </span><br><p id=kv3.1:13.2><span class=root>Āmantā. </span><br><p id=kv3.1:13.3><span class=root>Hañci sāvako jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ jānāti, tena vata re vattabbe—</span><br><p id=kv3.1:13.4><span class=root>“jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:14.1><span class=root>Sāvako pubbenivāsānussatiṁ jānātīti? </span><br><p id=kv3.1:14.2><span class=root>Āmantā. </span><br><p id=kv3.1:14.3><span class=root>Hañci sāvako pubbenivāsānussatiṁ jānāti, tena vata re vattabbe—</span><br><p id=kv3.1:14.4><span class=root>“pubbenivāsānussati yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:15.1><span class=root>Sāvako sattānaṁ cutūpapātaṁ jānātīti? </span><br><p id=kv3.1:15.2><span class=root>Āmantā. </span><br><p id=kv3.1:15.3><span class=root>Hañci sāvako sattānaṁ cutūpapātaṁ jānāti, tena vata re vattabbe—</span><br><p id=kv3.1:15.4><span class=root>“sattānaṁ cutūpapātaṁ yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:16.1><span class=root>Nanu tathāgatassāpi āsavā khīṇā sāvakassāpi āsavā khīṇāti? </span><br><p id=kv3.1:16.2><span class=root>Āmantā. </span><br><p id=kv3.1:16.3><span class=root>Atthi kiñci nānākaraṇaṁ tathāgatassa vā sāvakassa vā āsavakkhayena vā āsavakkhayaṁ vimuttiyā vā vimuttīti? </span><br><p id=kv3.1:16.4><span class=root>Natthi. </span><br><p id=kv3.1:16.5><span class=root>Hañci natthi kiñci nānākaraṇaṁ tathāgatassa vā sāvakassa vā āsavakkhayena vā āsavakkhayaṁ vimuttiyā vā vimutti, tena vata re vattabbe—</span><br><p id=kv3.1:16.6><span class=root>“āsavānaṁ khaye yathābhūtaṁ ñāṇaṁ tathāgatabalaṁ sāvakasādhāraṇan”ti. </span><br><p id=kv3.1:17.1><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:17.2><span class=root>Āmantā. </span><br><p id=kv3.1:17.3><span class=root>Ṭhānāṭhāne yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:17.4><span class=root>Na hevaṁ vattabbe …pe…. </span><br><p id=kv3.1:18.1><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:18.2><span class=root>Āmantā. </span><br><p id=kv3.1:18.3><span class=root>Sattānaṁ cutūpapāte yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:18.4><span class=root>Na hevaṁ vattabbe …pe…. </span><br><p id=kv3.1:19.1><span class=root>Ṭhānāṭhāne yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:19.2><span class=root>Āmantā. </span><br><p id=kv3.1:19.3><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:19.4><span class=root>Na hevaṁ vattabbe …pe…. </span><br><p id=kv3.1:20.1><span class=root>Sattānaṁ cutūpapāte yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:20.2><span class=root>Āmantā. </span><br><p id=kv3.1:20.3><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:20.4><span class=root>Na hevaṁ vattabbe …pe…. </span><br><p id=kv3.1:21.1><span class=root>Indriyaparopariyattaṁ yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:21.2><span class=root>Āmantā. </span><br><p id=kv3.1:21.3><span class=root>Ṭhānāṭhāne yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:21.4><span class=root>Na hevaṁ vattabbe …pe…. </span><br><p id=kv3.1:22.1><span class=root>Indriyaparopariyattaṁ yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:22.2><span class=root>Āmantā …pe…. </span><br><p id=kv3.1:22.3><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakaasādhāraṇanti? </span><br><p id=kv3.1:22.4><span class=root>Na hevaṁ vattabbe …pe…. </span><br><p id=kv3.1:23.1><span class=root>Ṭhānāṭhāne yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:23.2><span class=root>Āmantā. </span><br><p id=kv3.1:23.3><span class=root>Indriyaparopariyattaṁ yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:23.4><span class=root>Na hevaṁ vattabbe …pe…. </span><br><p id=kv3.1:24.1><span class=root>Āsavānaṁ khaye yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:24.2><span class=root>Āmantā. </span><br><p id=kv3.1:24.3><span class=root>Indriyaparopariyattaṁ yathābhūtaṁ ñāṇaṁ tathāgatabalaṁ sāvakasādhāraṇanti? </span><br><p id=kv3.1:24.4><span class=root>Na hevaṁ vattabbe …pe…. </span><br><p id=kv3.1:24.5><span class=root>Balakathā niṭṭhitā. </span><br></main><footer class="container footer"><small><a href=/about/>Contact info</a></small></footer>