<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0015.html> Mahāpaṇṇāsaka Pannarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0015/kv0015P0009.html>Previous</a><a href=/canon/en/pli/ms/abhidhamma/kv/kv0015/kv0015P0011.html>Next</a></div><p id=kv15.10:0.1><span class=root>Kathāvatthu </span><br><p id=kv15.10:0.2><span class=root>Mahāpaṇṇāsaka </span><br><p id=kv15.10:0.3><span class=root>Pannarasamavagga </span><br><p id=kv15.10:0.4><span class="root big-bold">Asaññasattupikakathā </span><br><p id=kv15.10:1.1><span class=root>Saññāvedayitanirodhasamāpatti asaññasattupikāti? </span><br><p id=kv15.10:1.2><span class=root>Āmantā. </span><br><p id=kv15.10:1.3><span class=root>Atthi saññāvedayitanirodhaṁ samāpannassa alobho kusalamūlaṁ, adoso kusalamūlaṁ, amoho kusalamūlaṁ, saddhā vīriyaṁ sati samādhi paññāti? </span><br><p id=kv15.10:1.4><span class=root>Na hevaṁ vattabbe …pe… </span><br><p id=kv15.10:1.5><span class=root>natthi saññāvedayitanirodhaṁ samāpannassa alobho kusalamūlaṁ, adoso kusalamūlaṁ …pe… paññāti? </span><br><p id=kv15.10:1.6><span class=root>Āmantā. </span><br><p id=kv15.10:1.7><span class=root>Hañci natthi saññāvedayitanirodhaṁ samāpannassa alobho kusalamūlaṁ, adoso kusalamūlaṁ, amoho kusalamūlaṁ, saddhā vīriyaṁ sati samādhi paññā, no ca vata re vattabbe—</span><br><p id=kv15.10:1.8><span class=root>“saññāvedayitanirodhasamāpatti asaññasattupikā”ti. </span><br><p id=kv15.10:2.1><span class=root>Saññāvedayitanirodhasamāpatti asaññasattupikāti? </span><br><p id=kv15.10:2.2><span class=root>Āmantā. </span><br><p id=kv15.10:2.3><span class=root>Atthi saññāvedayitanirodhaṁ samāpannassa phasso vedanā saññā cetanā cittanti? </span><br><p id=kv15.10:2.4><span class=root>Na hevaṁ vattabbe …pe… </span><br><p id=kv15.10:2.5><span class=root>natthi saññāvedayitanirodhaṁ samāpannassa phasso vedanā saññā cetanā cittanti? </span><br><p id=kv15.10:2.6><span class=root>Āmantā. </span><br><p id=kv15.10:2.7><span class=root>Aphassakassa maggabhāvanā …pe… acittakassa maggabhāvanāti? </span><br><p id=kv15.10:2.8><span class=root>Na hevaṁ vattabbe …pe… </span><br><p id=kv15.10:2.9><span class=root>nanu saphassakassa maggabhāvanā …pe… sacittakassa maggabhāvanāti? </span><br><p id=kv15.10:2.10><span class=root>Āmantā. </span><br><p id=kv15.10:2.11><span class=root>Hañci saphassakassa maggabhāvanā …pe… </span><br><p id=kv15.10:2.12><span class=root>sacittakassa maggabhāvanā, no ca vata re vattabbe—</span><br><p id=kv15.10:2.13><span class=root>“saññāvedayitanirodhasamāpatti asaññasattupikā”ti. </span><br><p id=kv15.10:3.1><span class=root>Saññāvedayitanirodhasamāpatti asaññasattupikāti? </span><br><p id=kv15.10:3.2><span class=root>Āmantā. </span><br><p id=kv15.10:3.3><span class=root>Ye keci saññāvedayitanirodhaṁ samāpajjanti, sabbe te asaññasattupikāti? </span><br><p id=kv15.10:3.4><span class=root>Na hevaṁ vattabbe …pe…. </span><br><p id=kv15.10:4.1><span class=root>Na vattabbaṁ—</span><br><p id=kv15.10:4.2><span class=root>“saññāvedayitanirodhasamāpatti asaññasattupikā”ti? </span><br><p id=kv15.10:4.3><span class=root>Āmantā. </span><br><p id=kv15.10:4.4><span class=root>Nanu idhāpi asaññī tatrāpi asaññīti? </span><br><p id=kv15.10:4.5><span class=root>Āmantā. </span><br><p id=kv15.10:4.6><span class=root>Hañci idhāpi asaññī tatrāpi asaññī, tena vata re vattabbe—</span><br><p id=kv15.10:4.7><span class=root>“saññāvedayitanirodhasamāpatti asaññasattupikā”ti. </span><br><p id=kv15.10:4.8><span class=root>Asaññasattupikakathā niṭṭhitā. </span><br></main><footer class="container footer"><small><a href=/about/>Contact info</a></small></footer>