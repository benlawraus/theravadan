<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0015.html> Mahāpaṇṇāsaka Pannarasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0015/kv0015P0008.html>Previous</a><a href=/canon/en/pli/ms/abhidhamma/kv/kv0015/kv0015P0010.html>Next</a></div><p id=kv15.9:0.1><span class=root>Kathāvatthu </span><br><p id=kv15.9:0.2><span class=root>Mahāpaṇṇāsaka </span><br><p id=kv15.9:0.3><span class=root>Pannarasamavagga </span><br><p id=kv15.9:0.4><span class="root big-bold">Tatiyasaññāvedayitakathā </span><br><p id=kv15.9:1.1><span class=root>Saññāvedayitanirodhaṁ samāpanno kālaṁ kareyyāti? </span><br><p id=kv15.9:1.2><span class=root>Āmantā. </span><br><p id=kv15.9:1.3><span class=root>Atthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittanti? </span><br><p id=kv15.9:1.4><span class=root>Na hevaṁ vattabbe …pe… </span><br><p id=kv15.9:1.5><span class=root>natthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittanti? </span><br><p id=kv15.9:1.6><span class=root>Āmantā. </span><br><p id=kv15.9:1.7><span class=root>Hañci natthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittaṁ, no ca vata re vattabbe—</span><br><p id=kv15.9:1.8><span class=root>“saññāvedayitanirodhaṁ samāpanno kālaṁ kareyyā”ti. </span><br><p id=kv15.9:2.1><span class=root>Saññāvedayitanirodhaṁ samāpanno kālaṁ kareyyāti? </span><br><p id=kv15.9:2.2><span class=root>Āmantā. </span><br><p id=kv15.9:2.3><span class=root>Atthi saññāvedayitanirodhaṁ samāpannassa phasso vedanā saññā cetanā cittanti? </span><br><p id=kv15.9:2.4><span class=root>Na hevaṁ vattabbe …pe… </span><br><p id=kv15.9:2.5><span class=root>natthi saññāvedayitanirodhaṁ samāpannassa phasso vedanā saññā cetanā cittanti? </span><br><p id=kv15.9:2.6><span class=root>Āmantā. </span><br><p id=kv15.9:2.7><span class=root>Aphassakassa kālaṅkiriyā, avedanakassa kālaṅkiriyā …pe… acittakassa kālaṅkiriyāti? </span><br><p id=kv15.9:2.8><span class=root>Na hevaṁ vattabbe …pe… </span><br><p id=kv15.9:2.9><span class=root>nanu saphassakassa kālaṅkiriyā …pe… sacittakassa kālaṅkiriyāti? </span><br><p id=kv15.9:2.10><span class=root>Āmantā. </span><br><p id=kv15.9:2.11><span class=root>Hañci saphassakassa kālaṅkiriyā …pe… sacittakassa kālaṅkiriyā, no ca vata re vattabbe—</span><br><p id=kv15.9:2.12><span class=root>“saññāvedayitanirodhaṁ samāpanno kālaṁ kareyyā”ti. </span><br><p id=kv15.9:3.1><span class=root>Saññāvedayitanirodhaṁ samāpanno kālaṁ kareyyāti? </span><br><p id=kv15.9:3.2><span class=root>Āmantā. </span><br><p id=kv15.9:3.3><span class=root>Saññāvedayitanirodhaṁ samāpannassa kāye visaṁ kameyya, satthaṁ kameyya, aggi kameyyāti? </span><br><p id=kv15.9:3.4><span class=root>Na hevaṁ vattabbe …pe… </span><br><p id=kv15.9:3.5><span class=root>saññāvedayitanirodhaṁ samāpannassa kāye visaṁ na kameyya, satthaṁ na kameyya, aggi na kameyyāti? </span><br><p id=kv15.9:3.6><span class=root>Āmantā. </span><br><p id=kv15.9:3.7><span class=root>Hañci saññāvedayitanirodhaṁ samāpannassa kāye visaṁ na kameyya, satthaṁ na kameyya, aggi na kameyya, no ca vata re vattabbe—</span><br><p id=kv15.9:3.8><span class=root>“saññāvedayitanirodhaṁ samāpanno kālaṁ kareyyā”ti. </span><br><p id=kv15.9:4.1><span class=root>Saññāvedayitanirodhaṁ samāpanno kālaṁ kareyyāti? </span><br><p id=kv15.9:4.2><span class=root>Āmantā. </span><br><p id=kv15.9:4.3><span class=root>Saññāvedayitanirodhaṁ samāpannassa kāye visaṁ kameyya, satthaṁ kameyya, aggi kameyyāti? </span><br><p id=kv15.9:4.4><span class=root>Āmantā. </span><br><p id=kv15.9:4.5><span class=root>Na nirodhaṁ samāpannoti? </span><br><p id=kv15.9:4.6><span class=root>Na hevaṁ vattabbe …pe…. </span><br><p id=kv15.9:5.1><span class=root>Saññāvedayitanirodhaṁ samāpanno na kālaṁ kareyyāti? </span><br><p id=kv15.9:5.2><span class=root>Āmantā. </span><br><p id=kv15.9:5.3><span class=root>Atthi so niyāmo yena niyāmena niyato saññāvedayitanirodhaṁ samāpanno na kālaṁ kareyyāti? </span><br><p id=kv15.9:5.4><span class=root>Natthi. </span><br><p id=kv15.9:5.5><span class=root>Hañci natthi so niyāmo yena niyāmena niyato saññāvedayitanirodhaṁ samāpanno na kālaṁ kareyya, no ca vata re vattabbe—</span><br><p id=kv15.9:5.6><span class=root>“saññāvedayitanirodhaṁ samāpanno na kālaṁ kareyyā”ti. </span><br><p id=kv15.9:6.1><span class=root>Cakkhuviññāṇasamaṅgī na kālaṁ kareyyāti? </span><br><p id=kv15.9:6.2><span class=root>Āmantā. </span><br><p id=kv15.9:6.3><span class=root>Atthi so niyāmo yena niyāmena niyato cakkhuviññāṇasamaṅgī na kālaṁ kareyyāti? </span><br><p id=kv15.9:6.4><span class=root>Natthi. </span><br><p id=kv15.9:6.5><span class=root>Hañci natthi so niyāmo yena niyāmena niyato cakkhuviññāṇasamaṅgī na kālaṁ kareyya, no ca vata re vattabbe—</span><br><p id=kv15.9:6.6><span class=root>“cakkhuviññāṇasamaṅgī na kālaṁ kareyyā”ti. </span><br><p id=kv15.9:6.7><span class=root>Tatiyasaññāvedayitakathā niṭṭhitā. </span><br></main><footer class="container footer"><small><a href=/about/>Contact info</a></small></footer>