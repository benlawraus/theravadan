<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0006.html> Mahāpaṇṇāsaka Chaṭṭhavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0006/kv0006P0005.html>Previous</a><a href=/canon/en/pli/ms/abhidhamma/kv/kv0006/kv0006P0007.html>Next</a></div><p id=kv6.6:0.1><span class=root>Kathāvatthu </span><br><p id=kv6.6:0.2><span class=root>Mahāpaṇṇāsaka </span><br><p id=kv6.6:0.3><span class=root>Chaṭṭhavagga </span><br><p id=kv6.6:0.4><span class="root big-bold">Ākāsakathā </span><br><p id=kv6.6:1.1><span class=root>Ākāso asaṅkhatoti? </span><br><p id=kv6.6:1.2><span class=root>Āmantā. </span><br><p id=kv6.6:1.3><span class=root>Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? </span><br><p id=kv6.6:1.4><span class=root>Na hevaṁ vattabbe …pe… </span><br><p id=kv6.6:1.5><span class=root>ākāso asaṅkhato, nibbānaṁ asaṅkhatanti? </span><br><p id=kv6.6:1.6><span class=root>Āmantā. </span><br><p id=kv6.6:1.7><span class=root>Dve asaṅkhatānīti? </span><br><p id=kv6.6:1.8><span class=root>Na hevaṁ vattabbe …pe…. </span><br><p id=kv6.6:1.9><span class=root>Dve asaṅkhatānīti? </span><br><p id=kv6.6:1.10><span class=root>Āmantā. </span><br><p id=kv6.6:1.11><span class=root>Dve tāṇāni …pe… antarikā vāti? </span><br><p id=kv6.6:1.12><span class=root>Na hevaṁ vattabbe …pe…. </span><br><p id=kv6.6:2.1><span class=root>Ākāso asaṅkhatoti? </span><br><p id=kv6.6:2.2><span class=root>Āmantā. </span><br><p id=kv6.6:2.3><span class=root>Atthi keci anākāsaṁ ākāsaṁ karontīti? </span><br><p id=kv6.6:2.4><span class=root>Āmantā. </span><br><p id=kv6.6:2.5><span class=root>Atthi keci saṅkhataṁ asaṅkhataṁ karontīti? </span><br><p id=kv6.6:2.6><span class=root>Na hevaṁ vattabbe …pe… </span><br><p id=kv6.6:2.7><span class=root>atthi keci ākāsaṁ anākāsaṁ karontīti? </span><br><p id=kv6.6:2.8><span class=root>Āmantā. </span><br><p id=kv6.6:2.9><span class=root>Atthi keci asaṅkhataṁ saṅkhataṁ karontīti? </span><br><p id=kv6.6:2.10><span class=root>Na hevaṁ vattabbe …pe…. </span><br><p id=kv6.6:3.1><span class=root>Ākāse pakkhino gacchanti, candimasūriyā gacchanti, tārakarūpāni gacchanti, iddhiṁ vikubbanti, bāhuṁ cālenti, pāṇiṁ cālenti, leḍḍuṁ khipanti, laguḷaṁ khipanti, iddhiṁ khipanti, usuṁ khipantīti? </span><br><p id=kv6.6:3.2><span class=root>Āmantā. </span><br><p id=kv6.6:3.3><span class=root>Asaṅkhate pakkhino gacchanti, candimasūriyā gacchanti, tārakarūpāni gacchanti, iddhiṁ vikubbanti, bāhuṁ cālenti, pāṇiṁ cālenti, leḍḍuṁ khipanti, laguḷaṁ khipanti, iddhiṁ khipanti, usuṁ khipantīti? </span><br><p id=kv6.6:3.4><span class=root>Na hevaṁ vattabbe …pe…. </span><br><p id=kv6.6:4.1><span class=root>Ākāsaṁ parivāretvā gharāni karonti koṭṭhāni karontīti? </span><br><p id=kv6.6:4.2><span class=root>Āmantā. </span><br><p id=kv6.6:4.3><span class=root>Asaṅkhataṁ parivāretvā gharāni karonti koṭṭhāni karontīti? </span><br><p id=kv6.6:4.4><span class=root>Na hevaṁ vattabbe …pe…. </span><br><p id=kv6.6:5.1><span class=root>Udapāne khaññamāne anākāso ākāso hotīti? </span><br><p id=kv6.6:5.2><span class=root>Āmantā. </span><br><p id=kv6.6:5.3><span class=root>Saṅkhataṁ asaṅkhataṁ hotīti? </span><br><p id=kv6.6:5.4><span class=root>Na hevaṁ vattabbe …pe…. </span><br><p id=kv6.6:6.1><span class=root>Tucchaudapāne pūriyamāne, tucchakoṭṭhe pūriyamāne, tucchakumbhiyā pūriyamānāya ākāso antaradhāyatīti? </span><br><p id=kv6.6:6.2><span class=root>Āmantā. </span><br><p id=kv6.6:6.3><span class=root>Asaṅkhataṁ antaradhāyatīti? </span><br><p id=kv6.6:6.4><span class=root>Na hevaṁ vattabbe …pe…. </span><br><p id=kv6.6:7.1><span class=root>Na vattabbaṁ—</span><br><p id=kv6.6:7.2><span class=root>“ākāso asaṅkhato”ti? </span><br><p id=kv6.6:7.3><span class=root>Āmantā. </span><br><p id=kv6.6:7.4><span class=root>Ākāso saṅkhatoti? </span><br><p id=kv6.6:7.5><span class=root>Na hevaṁ vattabbe …pe… </span><br><p id=kv6.6:7.6><span class=root>tena hi ākāso asaṅkhatoti. </span><br><p id=kv6.6:7.7><span class=root>Ākāsakathā niṭṭhitā. </span><br></main><footer class="container footer"><small><a href=/about/>Contact info</a></small></footer>