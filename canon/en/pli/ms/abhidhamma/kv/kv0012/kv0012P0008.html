<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0012.html> Mahāpaṇṇāsaka Dvādasamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0012/kv0012P0007.html>Previous</a><a href=/canon/en/pli/ms/abhidhamma/kv/kv0012/kv0012P0009.html>Next</a></div><p><div class=verse-container id=kv12.8:0.1><span>Kathāvatthu </span></div><p><div class=verse-container id=kv12.8:0.2><span>Mahāpaṇṇāsaka </span></div><p><div class=verse-container id=kv12.8:0.3><span>Dvādasamavagga </span></div><p><div class=verse-container id=kv12.8:0.4><span class=big-bold>Jīvitāvoropanakathā </span></div><p><div class=verse-container id=kv12.8:1.1><span>Diṭṭhisampanno puggalo sañcicca pāṇaṁ jīvitā voropeyyāti? </span></div><p><div class=verse-container id=kv12.8:1.2><span>Āmantā. </span></div><p><div class=verse-container id=kv12.8:1.3><span>Diṭṭhisampanno puggalo sañcicca mātaraṁ jīvitā voropeyya …pe… </span></div><p><div class=verse-container id=kv12.8:1.4><span>pitaraṁ jīvitā voropeyya …pe… </span></div><p><div class=verse-container id=kv12.8:1.5><span>arahantaṁ jīvitā voropeyya …pe… </span></div><p><div class=verse-container id=kv12.8:1.6><span>duṭṭhena cittena tathāgatassa lohitaṁ uppādeyya …pe… </span></div><p><div class=verse-container id=kv12.8:1.7><span>saṅghaṁ bhindeyyāti? </span></div><p><div class=verse-container id=kv12.8:1.8><span>Na hevaṁ vattabbe …pe…. </span></div><p><div class=verse-container id=kv12.8:2.1><span>Diṭṭhisampanno puggalo sañcicca pāṇaṁ jīvitā voropeyyāti? </span></div><p><div class=verse-container id=kv12.8:2.2><span>Āmantā. </span></div><p><div class=verse-container id=kv12.8:2.3><span>Diṭṭhisampanno puggalo satthari agāravoti? </span></div><p><div class=verse-container id=kv12.8:2.4><span>Na hevaṁ vattabbe …pe… </span></div><p><div class=verse-container id=kv12.8:2.5><span>dhamme …pe… </span></div><p><div class=verse-container id=kv12.8:2.6><span>saṅghe …pe… </span></div><p><div class=verse-container id=kv12.8:2.7><span>sikkhāya agāravoti? </span></div><p><div class=verse-container id=kv12.8:2.8><span>Na hevaṁ vattabbe …pe…. </span></div><p><div class=verse-container id=kv12.8:3.1><span>Nanu diṭṭhisampanno puggalo satthari sagāravoti? </span></div><p><div class=verse-container id=kv12.8:3.2><span>Āmantā. </span></div><p><div class=verse-container id=kv12.8:3.3><span>Hañci diṭṭhisampanno puggalo satthari sagāravo, no ca vata re vattabbe—</span></div><p><div class=verse-container id=kv12.8:3.4><span>“diṭṭhisampanno puggalo sañcicca pāṇaṁ jīvitā voropeyyā”ti. </span></div><p><div class=verse-container id=kv12.8:3.5><span>Nanu diṭṭhisampanno puggalo dhamme …pe… </span></div><p><div class=verse-container id=kv12.8:3.6><span>saṅghe …pe… </span></div><p><div class=verse-container id=kv12.8:3.7><span>sikkhāya sagāravoti? </span></div><p><div class=verse-container id=kv12.8:3.8><span>Āmantā. </span></div><p><div class=verse-container id=kv12.8:3.9><span>Hañci diṭṭhisampanno puggalo sikkhāya sagāravo, no ca vata re vattabbe—</span></div><p><div class=verse-container id=kv12.8:3.10><span>“diṭṭhisampanno puggalo sañcicca pāṇaṁ jīvitā voropeyyā”ti. </span></div><p><div class=verse-container id=kv12.8:4.1><span>Diṭṭhisampanno puggalo satthari agāravoti? </span></div><p><div class=verse-container id=kv12.8:4.2><span>Āmantā. </span></div><p><div class=verse-container id=kv12.8:4.3><span>Diṭṭhisampanno puggalo buddhathūpe ohadeyya omutteyya niṭṭhubheyya buddhathūpe apabyāmato kareyyāti? </span></div><p><div class=verse-container id=kv12.8:4.4><span>Na hevaṁ vattabbe …pe…. </span></div><p><div class=verse-container id=kv12.8:5.1><span>Diṭṭhisampanno puggalo sañcicca pāṇaṁ jīvitā voropeyyāti? </span></div><p><div class=verse-container id=kv12.8:5.2><span>Āmantā. </span></div><p><div class=verse-container id=kv12.8:5.3><span>Nanu vuttaṁ bhagavatā—</span></div><p><div class=verse-container id=kv12.8:5.4><span>“seyyathāpi, bhikkhave, mahāsamuddo ṭhitadhammo velaṁ nātivattati; </span></div><p><div class=verse-container id=kv12.8:5.5><span>evameva kho, bhikkhave, yaṁ mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamantī”ti. </span></div><p><div class=verse-container id=kv12.8:5.6><span>Attheva suttantoti? </span></div><p><div class=verse-container id=kv12.8:5.7><span>Āmantā. </span></div><p><div class=verse-container id=kv12.8:5.8><span>Tena hi na vattabbaṁ—</span></div><p><div class=verse-container id=kv12.8:5.9><span>“diṭṭhisampanno puggalo sañcicca pāṇaṁ jīvitā voropeyyā”ti. </span></div><p><div class=verse-container id=kv12.8:5.10><span>Jīvitā voropanakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0012/kv0012P0007.html>Previous</a><a href=/canon/en/pli/ms/abhidhamma/kv/kv0012/kv0012P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>