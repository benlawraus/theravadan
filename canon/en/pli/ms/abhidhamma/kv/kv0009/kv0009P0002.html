<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0009.html> Mahāpaṇṇāsaka Navamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0009/kv0009P0001.html>Previous</a><a href=/canon/en/pli/ms/abhidhamma/kv/kv0009/kv0009P0003.html>Next</a></div><p><div class=verse-container id=kv9.2:0.1><span>Kathāvatthu </span></div><p><div class=verse-container id=kv9.2:0.2><span>Mahāpaṇṇāsaka </span></div><p><div class=verse-container id=kv9.2:0.3><span>Navamavagga </span></div><p><div class=verse-container id=kv9.2:0.4><span class=big-bold>Amatārammaṇakathā </span></div><p><div class=verse-container id=kv9.2:1.1><span>Amatārammaṇaṁ saṁyojananti? </span></div><p><div class=verse-container id=kv9.2:1.2><span>Āmantā. </span></div><p><div class=verse-container id=kv9.2:1.3><span>Amataṁ saṁyojaniyaṁ ganthaniyaṁ oghaniyaṁ yoganiyaṁ nīvaraṇiyaṁ parāmaṭṭhaṁ upādāniyaṁ saṅkilesiyanti? </span></div><p><div class=verse-container id=kv9.2:1.4><span>Na hevaṁ vattabbe …pe… </span></div><p><div class=verse-container id=kv9.2:1.5><span>nanu amataṁ asaṁyojaniyaṁ aganthaniyaṁ …pe… asaṅkilesiyanti? </span></div><p><div class=verse-container id=kv9.2:1.6><span>Āmantā. </span></div><p><div class=verse-container id=kv9.2:1.7><span>Hañci amataṁ asaṁyojaniyaṁ …pe… asaṅkilesiyaṁ, no ca vata re vattabbe—</span></div><p><div class=verse-container id=kv9.2:1.8><span>“amatārammaṇaṁ saṁyojanan”ti. </span></div><p><div class=verse-container id=kv9.2:2.1><span>Amataṁ ārabbha rāgo uppajjatīti? </span></div><p><div class=verse-container id=kv9.2:2.2><span>Āmantā. </span></div><p><div class=verse-container id=kv9.2:2.3><span>Amataṁ rāgaṭṭhāniyaṁ rajaniyaṁ kamaniyaṁ madaniyaṁ bandhaniyaṁ mucchaniyanti? </span></div><p><div class=verse-container id=kv9.2:2.4><span>Na hevaṁ vattabbe …pe… </span></div><p><div class=verse-container id=kv9.2:2.5><span>nanu amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyanti? </span></div><p><div class=verse-container id=kv9.2:2.6><span>Āmantā. </span></div><p><div class=verse-container id=kv9.2:2.7><span>Hañci amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyaṁ, no ca vata re vattabbe—</span></div><p><div class=verse-container id=kv9.2:2.8><span>“amataṁ ārabbha rāgo uppajjatī”ti. </span></div><p><div class=verse-container id=kv9.2:3.1><span>Amataṁ ārabbha doso uppajjatīti? </span></div><p><div class=verse-container id=kv9.2:3.2><span>Āmantā. </span></div><p><div class=verse-container id=kv9.2:3.3><span>Amataṁ dosaṭṭhāniyaṁ kopaṭṭhāniyaṁ paṭighaṭṭhāniyanti? </span></div><p><div class=verse-container id=kv9.2:3.4><span>Na hevaṁ vattabbe …pe… </span></div><p><div class=verse-container id=kv9.2:3.5><span>nanu amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti? </span></div><p><div class=verse-container id=kv9.2:3.6><span>Āmantā. </span></div><p><div class=verse-container id=kv9.2:3.7><span>Hañci amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyaṁ, no ca vata re vattabbe—</span></div><p><div class=verse-container id=kv9.2:3.8><span>“amataṁ ārabbha doso uppajjatī”ti. </span></div><p><div class=verse-container id=kv9.2:4.1><span>Amataṁ ārabbha moho uppajjatīti? </span></div><p><div class=verse-container id=kv9.2:4.2><span>Āmantā. </span></div><p><div class=verse-container id=kv9.2:4.3><span>Amataṁ mohaṭṭhāniyaṁ aññāṇakaraṇaṁ acakkhukaraṇaṁ paññānirodhiyaṁ vighātapakkhiyaṁ anibbānasaṁvattaniyanti? </span></div><p><div class=verse-container id=kv9.2:4.4><span>Na hevaṁ vattabbe …pe… </span></div><p><div class=verse-container id=kv9.2:4.5><span>nanu amataṁ na mohaṭṭhāniyaṁ na aññāṇakaraṇaṁ na acakkhukaraṇaṁ paññābuddhiyaṁ avighātapakkhiyaṁ nibbānasaṁvattaniyanti? </span></div><p><div class=verse-container id=kv9.2:4.6><span>Āmantā. </span></div><p><div class=verse-container id=kv9.2:4.7><span>Hañci amataṁ na mohaṭṭhāniyaṁ na aññāṇakaraṇaṁ …pe… </span></div><p><div class=verse-container id=kv9.2:4.8><span>nibbānasaṁvattaniyaṁ, no ca vata re vattabbe—</span></div><p><div class=verse-container id=kv9.2:4.9><span>“amataṁ ārabbha moho uppajjatī”ti. </span></div><p><div class=verse-container id=kv9.2:5.1><span>Rūpaṁ ārabbha saṁyojanā uppajjanti, rūpaṁ saṁyojaniyaṁ ganthaniyaṁ …pe… saṅkilesiyanti? </span></div><p><div class=verse-container id=kv9.2:5.2><span>Āmantā. </span></div><p><div class=verse-container id=kv9.2:5.3><span>Amataṁ ārabbha saṁyojanā uppajjanti, amataṁ saṁyojaniyaṁ …pe… saṅkilesiyanti? </span></div><p><div class=verse-container id=kv9.2:5.4><span>Na hevaṁ vattabbe …pe…. </span></div><p><div class=verse-container id=kv9.2:6.1><span>Rūpaṁ ārabbha rāgo uppajjati, rūpaṁ rāgaṭṭhāniyaṁ rajaniyaṁ kamaniyaṁ madaniyaṁ bandhaniyaṁ mucchaniyanti? </span></div><p><div class=verse-container id=kv9.2:6.2><span>Āmantā. </span></div><p><div class=verse-container id=kv9.2:6.3><span>Amataṁ ārabbha rāgo uppajjati, amataṁ rāgaṭṭhāniyaṁ …pe… mucchaniyanti? </span></div><p><div class=verse-container id=kv9.2:6.4><span>Na hevaṁ vattabbe …pe…. </span></div><p><div class=verse-container id=kv9.2:7.1><span>Rūpaṁ ārabbha doso uppajjati, rūpaṁ dosaṭṭhāniyaṁ kopaṭṭhāniyaṁ paṭighaṭṭhāniyanti? </span></div><p><div class=verse-container id=kv9.2:7.2><span>Āmantā. </span></div><p><div class=verse-container id=kv9.2:7.3><span>Amataṁ ārabbha doso uppajjati, amataṁ dosaṭṭhāniyaṁ kopaṭṭhāniyaṁ paṭighaṭṭhāniyanti? </span></div><p><div class=verse-container id=kv9.2:7.4><span>Na hevaṁ vattabbe …pe…. </span></div><p><div class=verse-container id=kv9.2:8.1><span>Rūpaṁ ārabbha moho uppajjati, rūpaṁ mohaṭṭhāniyaṁ aññāṇakaraṇaṁ …pe… anibbānasaṁvattaniyanti? </span></div><p><div class=verse-container id=kv9.2:8.2><span>Āmantā. </span></div><p><div class=verse-container id=kv9.2:8.3><span>Amataṁ ārabbha moho uppajjati, amataṁ mohaṭṭhāniyaṁ aññāṇakaraṇaṁ …pe… anibbānasaṁvattaniyanti? </span></div><p><div class=verse-container id=kv9.2:8.4><span>Na hevaṁ vattabbe …pe…. </span></div><p><div class=verse-container id=kv9.2:9.1><span>Amataṁ ārabbha saṁyojanā uppajjanti, amataṁ asaṁyojaniyaṁ aganthaniyaṁ anoghaniyaṁ ayoganiyaṁ anīvaraṇiyaṁ aparāmaṭṭhaṁ anupādāniyaṁ asaṅkilesiyanti? </span></div><p><div class=verse-container id=kv9.2:9.2><span>Āmantā. </span></div><p><div class=verse-container id=kv9.2:9.3><span>Rūpaṁ ārabbha saṁyojanā uppajjanti, rūpaṁ asaṁyojaniyaṁ aganthaniyaṁ …pe… asaṅkilesiyanti? </span></div><p><div class=verse-container id=kv9.2:9.4><span>Na hevaṁ vattabbe …pe…. </span></div><p><div class=verse-container id=kv9.2:10.1><span>Amataṁ ārabbha rāgo uppajjati, amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyanti? </span></div><p><div class=verse-container id=kv9.2:10.2><span>Āmantā. </span></div><p><div class=verse-container id=kv9.2:10.3><span>Rūpaṁ ārabbha rāgo uppajjati, rūpaṁ na rāgaṭṭhāniyaṁ …pe… </span></div><p><div class=verse-container id=kv9.2:10.4><span>na mucchaniyanti? </span></div><p><div class=verse-container id=kv9.2:10.5><span>Na hevaṁ vattabbe …pe…. </span></div><p><div class=verse-container id=kv9.2:11.1><span>Amataṁ ārabbha doso uppajjati, amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti? </span></div><p><div class=verse-container id=kv9.2:11.2><span>Āmantā. </span></div><p><div class=verse-container id=kv9.2:11.3><span>Rūpaṁ ārabbha doso uppajjati, rūpaṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti? </span></div><p><div class=verse-container id=kv9.2:11.4><span>Na hevaṁ vattabbe …pe…. </span></div><p><div class=verse-container id=kv9.2:12.1><span>Amataṁ ārabbha moho uppajjati, amataṁ na mohaṭṭhāniyaṁ na aññāṇakaraṇaṁ …pe… nibbānasaṁvattaniyanti? </span></div><p><div class=verse-container id=kv9.2:12.2><span>Āmantā. </span></div><p><div class=verse-container id=kv9.2:12.3><span>Rūpaṁ ārabbha moho uppajjati, rūpaṁ na mohaṭṭhāniyaṁ na aññāṇakaraṇaṁ …pe… nibbānasaṁvattaniyanti? </span></div><p><div class=verse-container id=kv9.2:12.4><span>Na hevaṁ vattabbe …pe…. </span></div><p><div class=verse-container id=kv9.2:13.1><span>Na vattabbaṁ—</span></div><p><div class=verse-container id=kv9.2:13.2><span>“amatārammaṇaṁ saṁyojanan”ti? </span></div><p><div class=verse-container id=kv9.2:13.3><span>Āmantā. </span></div><p><div class=verse-container id=kv9.2:13.4><span>Nanu vuttaṁ bhagavatā—</span></div><p><div class=verse-container id=kv9.2:13.5><span>“nibbānaṁ nibbānato sañjānāti, nibbānaṁ nibbānato sañjānitvā nibbānaṁ maññati, nibbānasmiṁ maññati, nibbānato maññati, nibbānaṁ meti maññati, nibbānaṁ abhinandatī”ti. </span></div><p><div class=verse-container id=kv9.2:13.6><span>Attheva suttantoti? </span></div><p><div class=verse-container id=kv9.2:13.7><span>Āmantā. </span></div><p><div class=verse-container id=kv9.2:13.8><span>Tena hi amatārammaṇaṁ saṁyojananti. </span></div><p><div class=verse-container id=kv9.2:13.9><span>Amatārammaṇakathā niṭṭhitā. </span></div><div class=flex-between><a href=/canon/en/pli/ms/abhidhamma/kv/kv0009/kv0009P0001.html>Previous</a><a href=/canon/en/pli/ms/abhidhamma/kv/kv0009/kv0009P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>