<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0009.html> Mahāpaṇṇāsaka Navamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0009/kv0009P0007.html>Previous</a><a href=/canon/en/pli/ms/abhidhamma/kv/kv0009/kv0009P0009.html>Next</a></div><p id=kv9.8:0.1><span class=root>Kathāvatthu </span><br><p id=kv9.8:0.2><span class=root>Mahāpaṇṇāsaka </span><br><p id=kv9.8:0.3><span class=root>Navamavagga </span><br><p id=kv9.8:0.4><span class="root big-bold">Vitakkavipphārasaddakathā </span><br><p id=kv9.8:1.1><span class=root>Sabbaso vitakkayato vicārayato vitakkavipphāro saddoti? </span><br><p id=kv9.8:1.2><span class=root>Āmantā. </span><br><p id=kv9.8:1.3><span class=root>Sabbaso phusayato phassavipphāro saddo, sabbaso vedayato vedanāvipphāro saddo, sabbaso sañjānato saññāvipphāro saddo, sabbaso cetayato cetanāvipphāro saddo, sabbaso cintayato cittavipphāro saddo, sabbaso sarato sativipphāro saddo, sabbaso pajānato paññāvipphāro saddoti? </span><br><p id=kv9.8:1.4><span class=root>Na hevaṁ vattabbe …pe…. </span><br><p id=kv9.8:2.1><span class=root>Sabbaso vitakkayato vicārayato vitakkavipphāro saddoti? </span><br><p id=kv9.8:2.2><span class=root>Āmantā. </span><br><p id=kv9.8:2.3><span class=root>Vitakkavipphāro saddo sotaviññeyyo sotasmiṁ paṭihaññati sotassa āpāthaṁ āgacchatīti? </span><br><p id=kv9.8:2.4><span class=root>Na hevaṁ vattabbe …pe…. </span><br><p id=kv9.8:2.5><span class=root>Nanu vitakkavipphāro saddo na sotaviññeyyo na sotasmiṁ paṭihaññati na sotassa āpāthaṁ āgacchatīti? </span><br><p id=kv9.8:2.6><span class=root>Āmantā. </span><br><p id=kv9.8:2.7><span class=root>Hañci vitakkavipphāro saddo na sotaviññeyyo na sotasmiṁ paṭihaññati na sotassa āpāthaṁ āgacchati, no ca vata re vattabbe—</span><br><p id=kv9.8:2.8><span class=root>“sabbaso vitakkayato vicārayato vitakkavipphāro saddo”ti. </span><br><p id=kv9.8:2.9><span class=root>Vitakkavipphārasaddakathā niṭṭhitā. </span><br></main><footer class="container footer"><small><a href=/about>Contact info</a></small></footer>