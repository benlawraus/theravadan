<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/kv.html> Kathāvatthu </a><li><a href=/canon/en/pli/ms/abhidhamma/kv/kv0009.html> Mahāpaṇṇāsaka Navamavagga </a></ul></nav><main class=container><p>From:<div class=flex-between><a href=/canon/en/pli/ms/abhidhamma/kv/kv0009/kv0009P0010.html>Previous</a><a href=/canon/en/pli/ms/abhidhamma/kv/kv0010.html>Next</a></div><p><div class=verse-container id=kv9.11:0.1><span>Kathāvatthu </span></div><p><div class=verse-container id=kv9.11:0.2><span>Mahāpaṇṇāsaka </span></div><p><div class=verse-container id=kv9.11:0.3><span>Navamavagga </span></div><p><div class=verse-container id=kv9.11:0.4><span class=big-bold>Atītānāgatasamannāgatakathā </span></div><p><div class=verse-container id=kv9.11:1.1><span>Atītena samannāgatoti? </span></div><p><div class=verse-container id=kv9.11:1.2><span>Āmantā. </span></div><p><div class=verse-container id=kv9.11:1.3><span>Nanu atītaṁ niruddhaṁ vigataṁ vipariṇataṁ atthaṅgataṁ abbhatthaṅgatanti? </span></div><p><div class=verse-container id=kv9.11:1.4><span>Āmantā. </span></div><p><div class=verse-container id=kv9.11:1.5><span>Hañci atītaṁ niruddhaṁ vigataṁ vipariṇataṁ atthaṅgataṁ abbhatthaṅgataṁ, no ca vata re vattabbe—</span></div><p><div class=verse-container id=kv9.11:1.6><span>“atītena samannāgato”ti. </span></div><p><div class=verse-container id=kv9.11:2.1><span>Anāgatena samannāgatoti? </span></div><p><div class=verse-container id=kv9.11:2.2><span>Āmantā. </span></div><p><div class=verse-container id=kv9.11:2.3><span>Nanu anāgataṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtanti? </span></div><p><div class=verse-container id=kv9.11:2.4><span>Āmantā. </span></div><p><div class=verse-container id=kv9.11:2.5><span>Hañci anāgataṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtaṁ, no ca vata re vattabbe—</span></div><p><div class=verse-container id=kv9.11:2.6><span>“anāgatena samannāgato”ti. </span></div><p><div class=verse-container id=kv9.11:3.1><span>Atītena rūpakkhandhena samannāgato, anāgatena rūpakkhandhena samannāgato, paccuppannena rūpakkhandhena samannāgatoti? </span></div><p><div class=verse-container id=kv9.11:3.2><span>Āmantā. </span></div><p><div class=verse-container id=kv9.11:3.3><span>Tīhi rūpakkhandhehi samannāgatoti? </span></div><p><div class=verse-container id=kv9.11:3.4><span>Na hevaṁ vattabbe …pe… </span></div><p><div class=verse-container id=kv9.11:3.5><span>atītehi pañcahi khandhehi samannāgato, anāgatehi pañcahi khandhehi samannāgato, paccuppannehi pañcahi khandhehi samannāgatoti? </span></div><p><div class=verse-container id=kv9.11:3.6><span>Āmantā. </span></div><p><div class=verse-container id=kv9.11:3.7><span>Pannarasahi khandhehi samannāgatoti? </span></div><p><div class=verse-container id=kv9.11:3.8><span>Na hevaṁ vattabbe …pe…. </span></div><p><div class=verse-container id=kv9.11:4.1><span>Atītena cakkhāyatanena samannāgato, anāgatena cakkhāyatanena samannāgato, paccuppannena cakkhāyatanena samannāgatoti? </span></div><p><div class=verse-container id=kv9.11:4.2><span>Āmantā. </span></div><p><div class=verse-container id=kv9.11:4.3><span>Tīhi cakkhāyatanehi samannāgatoti? </span></div><p><div class=verse-container id=kv9.11:4.4><span>Na hevaṁ vattabbe …pe… </span></div><p><div class=verse-container id=kv9.11:4.5><span>atītehi dvādasahi āyatanehi samannāgato, anāgatehi dvādasahi āyatanehi samannāgato, paccuppannehi dvādasahi āyatanehi samannāgatoti? </span></div><p><div class=verse-container id=kv9.11:4.6><span>Āmantā. </span></div><p><div class=verse-container id=kv9.11:4.7><span>Chattiṁsāyatanehi samannāgatoti? </span></div><p><div class=verse-container id=kv9.11:4.8><span>Na hevaṁ vattabbe …pe… </span></div><p><div class=verse-container id=kv9.11:5.1><span>Atītāya cakkhudhātuyā samannāgato, anāgatāya cakkhudhātuyā samannāgato, paccuppannāya cakkhudhātuyā samannāgatoti? </span></div><p><div class=verse-container id=kv9.11:5.2><span>Āmantā. </span></div><p><div class=verse-container id=kv9.11:5.3><span>Tīhi cakkhudhātūhi samannāgatoti? </span></div><p><div class=verse-container id=kv9.11:5.4><span>Na hevaṁ vattabbe …pe… </span></div><p><div class=verse-container id=kv9.11:5.5><span>atītāhi aṭṭhārasahi dhātūhi samannāgato, anāgatāhi aṭṭhārasahi dhātūhi samannāgato, paccuppannāhi aṭṭhārasahi dhātūhi samannāgatoti? </span></div><p><div class=verse-container id=kv9.11:5.6><span>Āmantā. </span></div><p><div class=verse-container id=kv9.11:5.7><span>Catupaññāsadhātūhi samannāgatoti? </span></div><p><div class=verse-container id=kv9.11:5.8><span>Na hevaṁ vattabbe …pe…. </span></div><p><div class=verse-container id=kv9.11:6.1><span>Atītena cakkhundriyena samannāgato, anāgatena cakkhundriyena samannāgato, paccuppannena cakkhundriyena samannāgatoti? </span></div><p><div class=verse-container id=kv9.11:6.2><span>Āmantā. </span></div><p><div class=verse-container id=kv9.11:6.3><span>Tīhi cakkhundriyehi samannāgatoti? </span></div><p><div class=verse-container id=kv9.11:6.4><span>Na hevaṁ vattabbe …pe… </span></div><p><div class=verse-container id=kv9.11:6.5><span>atītehi bāvīsatindriyehi samannāgato, anāgatehi bāvīsatindriyehi samannāgato, paccuppannehi bāvīsatindriyehi samannāgatoti? </span></div><p><div class=verse-container id=kv9.11:6.6><span>Āmantā. </span></div><p><div class=verse-container id=kv9.11:6.7><span>Chasaṭṭhindriyehi samannāgatoti? </span></div><p><div class=verse-container id=kv9.11:6.8><span>Na hevaṁ vattabbe …pe…. </span></div><p><div class=verse-container id=kv9.11:7.1><span>Na vattabbaṁ—</span></div><p><div class=verse-container id=kv9.11:7.2><span>“atītānāgatehi samannāgato”ti? </span></div><p><div class=verse-container id=kv9.11:7.3><span>Āmantā. </span></div><p><div class=verse-container id=kv9.11:7.4><span>Nanu atthi aṭṭhavimokkhajhāyī catunnaṁ jhānānaṁ nikāmalābhī navannaṁ anupubbavihārasamāpattīnaṁ lābhīti? </span></div><p><div class=verse-container id=kv9.11:7.5><span>Āmantā. </span></div><p><div class=verse-container id=kv9.11:7.6><span>Hañci atthi aṭṭhavimokkhajhāyī catunnaṁ jhānānaṁ nikāmalābhī navannaṁ anupubbavihārasamāpattīnaṁ lābhī, tena vata re vattabbe—</span></div><p><div class=verse-container id=kv9.11:7.7><span>“atītānāgatehi samannāgato”ti. </span></div><p><div class=verse-container id=kv9.11:7.8><span>Atītānāgatapaccuppannakathā niṭṭhitā. </span></div><p><div class=verse-container id=kv9.11:7.9><span>Navamo vaggo. </span></div><p><div class=verse-container id=kv9.11:7.10><span>Tassuddānaṁ </span></div><p><div class=verse-container id=kv9.11:8.1><span>Ānisaṁsadassāvissa saṁyojanānaṁ pahānaṁ, amatārammaṇaṁ saṁyojanaṁ, rūpaṁ sārammaṇaṁ, anusayā anārammaṇā, evamevaṁ ñāṇaṁ, atītānāgatārammaṇaṁ cittaṁ, sabbaṁ cittaṁ vitakkānupatitaṁ, sabbaso vitakkayato vicārayato vitakkavipphāro saddo, na yathācittassa vācā, tatheva kāyakammaṁ atītānāgatehi samannāgatoti. </span></div><div class=flex-between><a href=/canon/en/pli/ms/abhidhamma/kv/kv0009/kv0009P0010.html>Previous</a><a href=/canon/en/pli/ms/abhidhamma/kv/kv0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>