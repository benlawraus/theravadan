<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/abhidhamma.html> Abhidhammapiṭaka </a><li><a href=/canon/en/pli/ms/abhidhamma/ds.html> Dhammasaṅgaṇī </a><li><a href=/canon/en/pli/ms/abhidhamma/ds/ds0002.html> Niddesa </a></ul></nav><main class=container><p>From:<div class=flex-between><a href=/canon/en/pli/ms/abhidhamma/ds/ds0002/ds0002P0001P0006.html>Previous</a><a href=/canon/en/pli/ms/abhidhamma/ds/ds0002/ds0002P0001P0008.html>Next</a></div><p id=ds2.1.7:0.1><span class=root>Dhammasaṅgaṇī </span><br><p id=ds2.1.7:0.2><span class=root>2 Niddesa </span><br><p id=ds2.1.7:0.3><span class=root>2.1 Cittuppādakaṇḍa </span><br><p id=ds2.1.7:0.4><span class="root big-bold">2.1.7. Abyākatavipāka </span><br><p id=ds2.1.7:1.0><span class=root>2.1.7.1. Kusalavipākapañcaviññāṇa </span><br><p id=ds2.1.7:1.1><span class=root>Katame dhammā abyākatā? </span><br><p id=ds2.1.7:1.2><span class=root>Yasmiṁ samaye kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti; </span><br><p id=ds2.1.7:1.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:1.4><span class=root>ime dhammā abyākatā. </span><br><p id=ds2.1.7:2.1><span class=root>Katamo tasmiṁ samaye phasso hoti? </span><br><p id=ds2.1.7:2.2><span class=root>Yo tasmiṁ samaye phasso phusanā samphusanā samphusitattaṁ—</span><br><p id=ds2.1.7:2.3><span class=root>ayaṁ tasmiṁ samaye phasso hoti. </span><br><p id=ds2.1.7:3.1><span class=root>Katamā tasmiṁ samaye vedanā hoti? </span><br><p id=ds2.1.7:3.2><span class=root>Yaṁ tasmiṁ samaye tajjācakkhuviññāṇadhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:3.3><span class=root>ayaṁ tasmiṁ samaye vedanā hoti. </span><br><p id=ds2.1.7:4.1><span class=root>Katamā tasmiṁ samaye saññā hoti? </span><br><p id=ds2.1.7:4.2><span class=root>Yā tasmiṁ samaye tajjācakkhuviññāṇadhātusamphassajā saññā sañjānanā sañjānitattaṁ—</span><br><p id=ds2.1.7:4.3><span class=root>ayaṁ tasmiṁ samaye saññā hoti. </span><br><p id=ds2.1.7:5.1><span class=root>Katamā tasmiṁ samaye cetanā hoti? </span><br><p id=ds2.1.7:5.2><span class=root>Yā tasmiṁ samaye tajjācakkhuviññāṇadhātusamphassajā cetanā sañcetanā cetayitattaṁ—</span><br><p id=ds2.1.7:5.3><span class=root>ayaṁ tasmiṁ samaye cetanā hoti. </span><br><p id=ds2.1.7:6.1><span class=root>Katamaṁ tasmiṁ samaye cittaṁ hoti? </span><br><p id=ds2.1.7:6.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjācakkhuviññāṇadhātu—</span><br><p id=ds2.1.7:6.3><span class=root>idaṁ tasmiṁ samaye cittaṁ hoti. </span><br><p id=ds2.1.7:7.1><span class=root>Katamā tasmiṁ samaye upekkhā hoti? </span><br><p id=ds2.1.7:7.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:7.3><span class=root>ayaṁ tasmiṁ samaye upekkhā hoti. </span><br><p id=ds2.1.7:8.1><span class=root>Katamā tasmiṁ samaye cittassekaggatā hoti? </span><br><p id=ds2.1.7:8.2><span class=root>Yā tasmiṁ samaye cittassa ṭhiti—</span><br><p id=ds2.1.7:8.3><span class=root>ayaṁ tasmiṁ samaye cittassekaggatā hoti. </span><br><p id=ds2.1.7:9.1><span class=root>Katamaṁ tasmiṁ samaye manindriyaṁ hoti? </span><br><p id=ds2.1.7:9.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjācakkhuviññāṇadhātu—</span><br><p id=ds2.1.7:9.3><span class=root>idaṁ tasmiṁ samaye manindriyaṁ hoti. </span><br><p id=ds2.1.7:10.1><span class=root>Katamaṁ tasmiṁ samaye upekkhindriyaṁ hoti? </span><br><p id=ds2.1.7:10.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:10.3><span class=root>idaṁ tasmiṁ samaye upekkhindriyaṁ hoti. </span><br><p id=ds2.1.7:11.1><span class=root>Katamaṁ tasmiṁ samaye jīvitindriyaṁ hoti? </span><br><p id=ds2.1.7:11.2><span class=root>Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br><p id=ds2.1.7:11.3><span class=root>idaṁ tasmiṁ samaye jīvitindriyaṁ hoti; </span><br><p id=ds2.1.7:11.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:11.5><span class=root>ime dhammā abyākatā. </span><br><p id=ds2.1.7:12.1><span class=root>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā cakkhuviññāṇadhātu hoti, ekaṁ dhammāyatanaṁ hoti, ekā dhammadhātu hoti; </span><br><p id=ds2.1.7:12.2><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:12.3><span class=root>ime dhammā abyākatā …pe…. </span><br><p id=ds2.1.7:13.1><span class=root>Katamo tasmiṁ samaye saṅkhārakkhandho hoti? </span><br><p id=ds2.1.7:13.2><span class=root>Phasso cetanā cittassekaggatā jīvitindriyaṁ; </span><br><p id=ds2.1.7:13.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br><p id=ds2.1.7:13.4><span class=root>ayaṁ tasmiṁ samaye saṅkhārakkhandho hoti …pe… </span><br><p id=ds2.1.7:13.5><span class=root>ime dhammā abyākatā. </span><br><p id=ds2.1.7:14.1><span class=root>Katame dhammā abyākatā? </span><br><p id=ds2.1.7:14.2><span class=root>Yasmiṁ samaye kāmāvacarassa kusalassa kammassa katattā upacitattā vipākaṁ sotaviññāṇaṁ uppannaṁ hoti upekkhāsahagataṁ saddārammaṇaṁ …pe… </span><br><p id=ds2.1.7:14.3><span class=root>ghānaviññāṇaṁ uppannaṁ hoti upekkhāsahagataṁ gandhārammaṇaṁ …pe… </span><br><p id=ds2.1.7:14.4><span class=root>jivhāviññāṇaṁ uppannaṁ hoti upekkhāsahagataṁ rasārammaṇaṁ …pe… </span><br><p id=ds2.1.7:14.5><span class=root>kāyaviññāṇaṁ uppannaṁ hoti sukhasahagataṁ phoṭṭhabbārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, sukhaṁ hoti, cittassekaggatā hoti, manindriyaṁ hoti, sukhindriyaṁ hoti, jīvitindriyaṁ hoti; </span><br><p id=ds2.1.7:14.6><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:14.7><span class=root>ime dhammā abyākatā. </span><br><p id=ds2.1.7:15.1><span class=root>Katamo tasmiṁ samaye phasso hoti? </span><br><p id=ds2.1.7:15.2><span class=root>Yo tasmiṁ samaye phasso phusanā samphusanā samphusitattaṁ—</span><br><p id=ds2.1.7:15.3><span class=root>ayaṁ tasmiṁ samaye phasso hoti. </span><br><p id=ds2.1.7:16.1><span class=root>Katamā tasmiṁ samaye vedanā hoti? </span><br><p id=ds2.1.7:16.2><span class=root>Yaṁ tasmiṁ samaye tajjākāyaviññāṇadhātusamphassajaṁ kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā—</span><br><p id=ds2.1.7:16.3><span class=root>ayaṁ tasmiṁ samaye vedanā hoti. </span><br><p id=ds2.1.7:17.1><span class=root>Katamā tasmiṁ samaye saññā hoti? </span><br><p id=ds2.1.7:17.2><span class=root>Yā tasmiṁ samaye tajjākāyaviññāṇadhātusamphassajā saññā sañjānanā sañjānitattaṁ—</span><br><p id=ds2.1.7:17.3><span class=root>ayaṁ tasmiṁ samaye saññā hoti. </span><br><p id=ds2.1.7:18.1><span class=root>Katamā tasmiṁ samaye cetanā hoti? </span><br><p id=ds2.1.7:18.2><span class=root>Yā tasmiṁ samaye tajjākāyaviññāṇadhātusamphassajā cetanā sañcetanā cetayitattaṁ—</span><br><p id=ds2.1.7:18.3><span class=root>ayaṁ tasmiṁ samaye cetanā hoti. </span><br><p id=ds2.1.7:19.1><span class=root>Katamaṁ tasmiṁ samaye cittaṁ hoti? </span><br><p id=ds2.1.7:19.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjākāyaviññāṇadhātu—</span><br><p id=ds2.1.7:19.3><span class=root>idaṁ tasmiṁ samaye cittaṁ hoti. </span><br><p id=ds2.1.7:20.1><span class=root>Katamaṁ tasmiṁ samaye sukhaṁ hoti? </span><br><p id=ds2.1.7:20.2><span class=root>Yaṁ tasmiṁ samaye kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā—</span><br><p id=ds2.1.7:20.3><span class=root>idaṁ tasmiṁ samaye sukhaṁ hoti. </span><br><p id=ds2.1.7:21.1><span class=root>Katamā tasmiṁ samaye cittassekaggatā hoti? </span><br><p id=ds2.1.7:21.2><span class=root>Yā tasmiṁ samaye cittassa ṭhiti—</span><br><p id=ds2.1.7:21.3><span class=root>ayaṁ tasmiṁ samaye cittassekaggatā hoti. </span><br><p id=ds2.1.7:22.1><span class=root>Katamaṁ tasmiṁ samaye manindriyaṁ hoti? </span><br><p id=ds2.1.7:22.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjākāyaviññāṇadhātu—</span><br><p id=ds2.1.7:22.3><span class=root>idaṁ tasmiṁ samaye manindriyaṁ hoti. </span><br><p id=ds2.1.7:23.1><span class=root>Katamaṁ tasmiṁ samaye sukhindriyaṁ hoti? </span><br><p id=ds2.1.7:23.2><span class=root>Yaṁ tasmiṁ samaye kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā—</span><br><p id=ds2.1.7:23.3><span class=root>idaṁ tasmiṁ samaye sukhindriyaṁ hoti. </span><br><p id=ds2.1.7:24.1><span class=root>Katamaṁ tasmiṁ samaye jīvitindriyaṁ hoti? </span><br><p id=ds2.1.7:24.2><span class=root>Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br><p id=ds2.1.7:24.3><span class=root>idaṁ tasmiṁ samaye jīvitindriyaṁ hoti; </span><br><p id=ds2.1.7:24.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:24.5><span class=root>ime dhammā abyākatā. </span><br><p id=ds2.1.7:25.1><span class=root>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā kāyaviññāṇadhātu hoti, ekaṁ dhammāyatanaṁ hoti, ekā dhammadhātu hoti; </span><br><p id=ds2.1.7:25.2><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:25.3><span class=root>ime dhammā abyākatā …pe…. </span><br><p id=ds2.1.7:26.1><span class=root>Katamo tasmiṁ samaye saṅkhārakkhandho hoti? </span><br><p id=ds2.1.7:26.2><span class=root>Phasso cetanā cittassekaggatā jīvitindriyaṁ; </span><br><p id=ds2.1.7:26.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br><p id=ds2.1.7:26.4><span class=root>ayaṁ tasmiṁ samaye saṅkhārakkhandho hoti …pe… </span><br><p id=ds2.1.7:26.5><span class=root>ime dhammā abyākatā. </span><br><p id=ds2.1.7:26.6><span class=root>Kusalavipākāni pañcaviññāṇāni. </span><br><p id=ds2.1.7:27.0><span class=root>2.1.7.2. Kusalavipākamanodhātu </span><br><p id=ds2.1.7:27.1><span class=root>Katame dhammā abyākatā? </span><br><p id=ds2.1.7:27.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā …pe… </span><br><p id=ds2.1.7:27.3><span class=root>phoṭṭhabbārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti; </span><br><p id=ds2.1.7:27.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:27.5><span class=root>ime dhammā abyākatā. </span><br><p id=ds2.1.7:28.1><span class=root>Katamo tasmiṁ samaye phasso hoti? </span><br><p id=ds2.1.7:28.2><span class=root>Yo tasmiṁ samaye phasso phusanā samphusanā samphusitattaṁ—</span><br><p id=ds2.1.7:28.3><span class=root>ayaṁ tasmiṁ samaye phasso hoti. </span><br><p id=ds2.1.7:29.1><span class=root>Katamā tasmiṁ samaye vedanā hoti? </span><br><p id=ds2.1.7:29.2><span class=root>Yaṁ tasmiṁ samaye tajjāmanodhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:29.3><span class=root>ayaṁ tasmiṁ samaye vedanā hoti. </span><br><p id=ds2.1.7:30.1><span class=root>Katamā tasmiṁ samaye saññā hoti? </span><br><p id=ds2.1.7:30.2><span class=root>Yā tasmiṁ samaye tajjāmanodhātusamphassajā saññā sañjānanā sañjānitattaṁ—</span><br><p id=ds2.1.7:30.3><span class=root>ayaṁ tasmiṁ samaye saññā hoti. </span><br><p id=ds2.1.7:31.1><span class=root>Katamā tasmiṁ samaye cetanā hoti? </span><br><p id=ds2.1.7:31.2><span class=root>Yā tasmiṁ samaye tajjāmanodhātusamphassajā cetanā sañcetanā cetayitattaṁ—</span><br><p id=ds2.1.7:31.3><span class=root>ayaṁ tasmiṁ samaye cetanā hoti. </span><br><p id=ds2.1.7:32.1><span class=root>Katamaṁ tasmiṁ samaye cittaṁ hoti? </span><br><p id=ds2.1.7:32.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanodhātu—</span><br><p id=ds2.1.7:32.3><span class=root>idaṁ tasmiṁ samaye cittaṁ hoti. </span><br><p id=ds2.1.7:33.1><span class=root>Katamo tasmiṁ samaye vitakko hoti? </span><br><p id=ds2.1.7:33.2><span class=root>Yo tasmiṁ samaye takko vitakko saṅkappo appanā byappanā cetaso abhiniropanā—</span><br><p id=ds2.1.7:33.3><span class=root>ayaṁ tasmiṁ samaye vitakko hoti. </span><br><p id=ds2.1.7:34.1><span class=root>Katamo tasmiṁ samaye vicāro hoti? </span><br><p id=ds2.1.7:34.2><span class=root>Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—</span><br><p id=ds2.1.7:34.3><span class=root>ayaṁ tasmiṁ samaye vicāro hoti. </span><br><p id=ds2.1.7:35.1><span class=root>Katamā tasmiṁ samaye upekkhā hoti? </span><br><p id=ds2.1.7:35.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:35.3><span class=root>ayaṁ tasmiṁ samaye upekkhā hoti. </span><br><p id=ds2.1.7:36.1><span class=root>Katamā tasmiṁ samaye cittassekaggatā hoti? </span><br><p id=ds2.1.7:36.2><span class=root>Yā tasmiṁ samaye cittassa ṭhiti—</span><br><p id=ds2.1.7:36.3><span class=root>ayaṁ tasmiṁ samaye cittassekaggatā hoti. </span><br><p id=ds2.1.7:37.1><span class=root>Katamaṁ tasmiṁ samaye manindriyaṁ hoti? </span><br><p id=ds2.1.7:37.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanodhātu—</span><br><p id=ds2.1.7:37.3><span class=root>idaṁ tasmiṁ samaye manindriyaṁ hoti. </span><br><p id=ds2.1.7:38.1><span class=root>Katamaṁ tasmiṁ samaye upekkhindriyaṁ hoti? </span><br><p id=ds2.1.7:38.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:38.3><span class=root>idaṁ tasmiṁ samaye upekkhindriyaṁ hoti. </span><br><p id=ds2.1.7:39.1><span class=root>Katamaṁ tasmiṁ samaye jīvitindriyaṁ hoti? </span><br><p id=ds2.1.7:39.2><span class=root>Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br><p id=ds2.1.7:39.3><span class=root>idaṁ tasmiṁ samaye jīvitindriyaṁ hoti; </span><br><p id=ds2.1.7:39.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:39.5><span class=root>ime dhammā abyākatā. </span><br><p id=ds2.1.7:40.1><span class=root>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manodhātu hoti, ekaṁ dhammāyatanaṁ hoti, ekā dhammadhātu hoti; </span><br><p id=ds2.1.7:40.2><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:40.3><span class=root>ime dhammā abyākatā …pe…. </span><br><p id=ds2.1.7:41.1><span class=root>Katamo tasmiṁ samaye saṅkhārakkhandho hoti? </span><br><p id=ds2.1.7:41.2><span class=root>Phasso cetanā vitakko vicāro cittassekaggatā jīvitindriyaṁ; </span><br><p id=ds2.1.7:41.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br><p id=ds2.1.7:41.4><span class=root>ayaṁ tasmiṁ samaye saṅkhārakkhandho hoti …pe… </span><br><p id=ds2.1.7:41.5><span class=root>ime dhammā abyākatā. </span><br><p id=ds2.1.7:41.6><span class=root>Kusalavipākā manodhātu. </span><br><p id=ds2.1.7:42.0><span class=root>2.1.7.3. Kusalavipākamanoviññāṇadhātusomanassasahagata </span><br><p id=ds2.1.7:42.1><span class=root>Katame dhammā abyākatā? </span><br><p id=ds2.1.7:42.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā rūpārammaṇā vā …pe… </span><br><p id=ds2.1.7:42.3><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, manindriyaṁ hoti, somanassindriyaṁ hoti, jīvitindriyaṁ hoti; </span><br><p id=ds2.1.7:42.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:42.5><span class=root>ime dhammā abyākatā. </span><br><p id=ds2.1.7:43.1><span class=root>Katamo tasmiṁ samaye phasso hoti? </span><br><p id=ds2.1.7:43.2><span class=root>Yo tasmiṁ samaye phasso phusanā samphusanā samphusitattaṁ—</span><br><p id=ds2.1.7:43.3><span class=root>ayaṁ tasmiṁ samaye phasso hoti. </span><br><p id=ds2.1.7:44.1><span class=root>Katamā tasmiṁ samaye vedanā hoti? </span><br><p id=ds2.1.7:44.2><span class=root>Yaṁ tasmiṁ samaye tajjāmanoviññāṇadhātusamphassajaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br><p id=ds2.1.7:44.3><span class=root>ayaṁ tasmiṁ samaye vedanā hoti. </span><br><p id=ds2.1.7:45.1><span class=root>Katamā tasmiṁ samaye saññā hoti? </span><br><p id=ds2.1.7:45.2><span class=root>Yā tasmiṁ samaye tajjāmanoviññāṇadhātusamphassajā saññā sañjānanā sañjānitattaṁ—</span><br><p id=ds2.1.7:45.3><span class=root>ayaṁ tasmiṁ samaye saññā hoti. </span><br><p id=ds2.1.7:46.1><span class=root>Katamā tasmiṁ samaye cetanā hoti. </span><br><p id=ds2.1.7:46.2><span class=root>Yā tasmiṁ samaye tajjāmanoviññāṇadhātusamphassajā cetanā sañcetanā cetayitattaṁ—</span><br><p id=ds2.1.7:46.3><span class=root>ayaṁ tasmiṁ samaye cetanā hoti. </span><br><p id=ds2.1.7:47.1><span class=root>Katamaṁ tasmiṁ samaye cittaṁ hoti? </span><br><p id=ds2.1.7:47.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br><p id=ds2.1.7:47.3><span class=root>idaṁ tasmiṁ samaye cittaṁ hoti. </span><br><p id=ds2.1.7:48.1><span class=root>Katamo tasmiṁ samaye vitakko hoti? </span><br><p id=ds2.1.7:48.2><span class=root>Yo tasmiṁ samaye takko vitakko saṅkappo appanā byappanā cetaso abhiniropanā—</span><br><p id=ds2.1.7:48.3><span class=root>ayaṁ tasmiṁ samaye vitakko hoti. </span><br><p id=ds2.1.7:49.1><span class=root>Katamo tasmiṁ samaye vicāro hoti? </span><br><p id=ds2.1.7:49.2><span class=root>Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—</span><br><p id=ds2.1.7:49.3><span class=root>ayaṁ tasmiṁ samaye vicāro hoti. </span><br><p id=ds2.1.7:50.1><span class=root>Katamā tasmiṁ samaye pīti hoti? </span><br><p id=ds2.1.7:50.2><span class=root>Yā tasmiṁ samaye pīti pāmojjaṁ āmodanā pamodanā hāso pahāso vitti odagyaṁ attamanatā cittassa—</span><br><p id=ds2.1.7:50.3><span class=root>ayaṁ tasmiṁ samaye pīti hoti. </span><br><p id=ds2.1.7:51.1><span class=root>Katamaṁ tasmiṁ samaye sukhaṁ hoti? </span><br><p id=ds2.1.7:51.2><span class=root>Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br><p id=ds2.1.7:51.3><span class=root>idaṁ tasmiṁ samaye sukhaṁ hoti. </span><br><p id=ds2.1.7:52.1><span class=root>Katamā tasmiṁ samaye cittassekaggatā hoti? </span><br><p id=ds2.1.7:52.2><span class=root>Yā tasmiṁ samaye cittassa ṭhiti—</span><br><p id=ds2.1.7:52.3><span class=root>ayaṁ tasmiṁ samaye cittassekaggatā hoti. </span><br><p id=ds2.1.7:53.1><span class=root>Katamaṁ tasmiṁ samaye manindriyaṁ hoti? </span><br><p id=ds2.1.7:53.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br><p id=ds2.1.7:53.3><span class=root>idaṁ tasmiṁ samaye manindriyaṁ hoti. </span><br><p id=ds2.1.7:54.1><span class=root>Katamaṁ tasmiṁ samaye somanassindriyaṁ hoti? </span><br><p id=ds2.1.7:54.2><span class=root>Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—</span><br><p id=ds2.1.7:54.3><span class=root>idaṁ tasmiṁ samaye somanassindriyaṁ hoti. </span><br><p id=ds2.1.7:55.1><span class=root>Katamaṁ tasmiṁ samaye jīvitindriyaṁ hoti? </span><br><p id=ds2.1.7:55.2><span class=root>Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br><p id=ds2.1.7:55.3><span class=root>idaṁ tasmiṁ samaye jīvitindriyaṁ hoti; </span><br><p id=ds2.1.7:55.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:55.5><span class=root>ime dhammā abyākatā. </span><br><p id=ds2.1.7:56.1><span class=root>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manoviññāṇadhātu hoti, ekaṁ dhammāyatanaṁ hoti, ekā dhammadhātu hoti; </span><br><p id=ds2.1.7:56.2><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:56.3><span class=root>ime dhammā abyākatā …pe…. </span><br><p id=ds2.1.7:57.1><span class=root>Katamo tasmiṁ samaye saṅkhārakkhandho hoti? </span><br><p id=ds2.1.7:57.2><span class=root>Phasso cetanā vitakko vicāro pīti cittassekaggatā jīvitindriyaṁ; </span><br><p id=ds2.1.7:57.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br><p id=ds2.1.7:57.4><span class=root>ayaṁ tasmiṁ samaye saṅkhārakkhandho hoti …pe… </span><br><p id=ds2.1.7:57.5><span class=root>ime dhammā abyākatā. </span><br><p id=ds2.1.7:57.6><span class=root>Kusalavipākā manoviññāṇadhātu somanassasahagatā. </span><br><p id=ds2.1.7:58.0><span class=root>2.1.7.4. Kusalavipākamanoviññāṇadhātuupekkhāsahagata </span><br><p id=ds2.1.7:58.1><span class=root>Katame dhammā abyākatā? </span><br><p id=ds2.1.7:58.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti upekkhāsahagatā rūpārammaṇā vā …pe… </span><br><p id=ds2.1.7:58.3><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, manindriyaṁ hoti, upekkhindriyaṁ hoti, jīvitindriyaṁ hoti; </span><br><p id=ds2.1.7:58.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:58.5><span class=root>ime dhammā abyākatā. </span><br><p id=ds2.1.7:59.1><span class=root>Katamo tasmiṁ samaye phasso hoti? </span><br><p id=ds2.1.7:59.2><span class=root>Yo tasmiṁ samaye phasso phusanā samphusanā samphusitattaṁ—</span><br><p id=ds2.1.7:59.3><span class=root>ayaṁ tasmiṁ samaye phasso hoti. </span><br><p id=ds2.1.7:60.1><span class=root>Katamā tasmiṁ samaye vedanā hoti? </span><br><p id=ds2.1.7:60.2><span class=root>Yaṁ tasmiṁ samaye tajjāmanoviññāṇadhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:60.3><span class=root>ayaṁ tasmiṁ samaye vedanā hoti. </span><br><p id=ds2.1.7:61.1><span class=root>Katamā tasmiṁ samaye saññā hoti? </span><br><p id=ds2.1.7:61.2><span class=root>Yā tasmiṁ samaye tajjāmanoviññāṇadhātusamphassajā saññā sañjānanā sañjānitattaṁ—</span><br><p id=ds2.1.7:61.3><span class=root>ayaṁ tasmiṁ samaye saññā hoti. </span><br><p id=ds2.1.7:62.1><span class=root>Katamā tasmiṁ samaye cetanā hoti? </span><br><p id=ds2.1.7:62.2><span class=root>Yā tasmiṁ samaye tajjāmanoviññāṇadhātusamphassajā cetanā sañcetanā cetayitattaṁ—</span><br><p id=ds2.1.7:62.3><span class=root>ayaṁ tasmiṁ samaye cetanā hoti. </span><br><p id=ds2.1.7:63.1><span class=root>Katamaṁ tasmiṁ samaye cittaṁ hoti? </span><br><p id=ds2.1.7:63.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br><p id=ds2.1.7:63.3><span class=root>idaṁ tasmiṁ samaye cittaṁ hoti. </span><br><p id=ds2.1.7:64.1><span class=root>Katamo tasmiṁ samaye vitakko hoti? </span><br><p id=ds2.1.7:64.2><span class=root>Yo tasmiṁ samaye takko vitakko saṅkappo appanā byappanā cetaso abhiniropanā—</span><br><p id=ds2.1.7:64.3><span class=root>ayaṁ tasmiṁ samaye vitakko hoti. </span><br><p id=ds2.1.7:65.1><span class=root>Katamo tasmiṁ samaye vicāro hoti? </span><br><p id=ds2.1.7:65.2><span class=root>Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—</span><br><p id=ds2.1.7:65.3><span class=root>ayaṁ tasmiṁ samaye vicāro hoti. </span><br><p id=ds2.1.7:66.1><span class=root>Katamā tasmiṁ samaye upekkhā hoti? </span><br><p id=ds2.1.7:66.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:66.3><span class=root>ayaṁ tasmiṁ samaye upekkhā hoti. </span><br><p id=ds2.1.7:67.1><span class=root>Katamā tasmiṁ samaye cittassekaggatā hoti? </span><br><p id=ds2.1.7:67.2><span class=root>Yā tasmiṁ samaye cittassa ṭhiti—</span><br><p id=ds2.1.7:67.3><span class=root>ayaṁ tasmiṁ samaye cittassekaggatā hoti. </span><br><p id=ds2.1.7:68.1><span class=root>Katamaṁ tasmiṁ samaye manindriyaṁ hoti? </span><br><p id=ds2.1.7:68.2><span class=root>Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—</span><br><p id=ds2.1.7:68.3><span class=root>idaṁ tasmiṁ samaye manindriyaṁ hoti. </span><br><p id=ds2.1.7:69.1><span class=root>Katamaṁ tasmiṁ samaye upekkhindriyaṁ hoti? </span><br><p id=ds2.1.7:69.2><span class=root>Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—</span><br><p id=ds2.1.7:69.3><span class=root>idaṁ tasmiṁ samaye upekkhindriyaṁ hoti. </span><br><p id=ds2.1.7:70.1><span class=root>Katamaṁ tasmiṁ samaye jīvitindriyaṁ hoti? </span><br><p id=ds2.1.7:70.2><span class=root>Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—</span><br><p id=ds2.1.7:70.3><span class=root>idaṁ tasmiṁ samaye jīvitindriyaṁ hoti; </span><br><p id=ds2.1.7:70.4><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:70.5><span class=root>ime dhammā abyākatā. </span><br><p id=ds2.1.7:71.1><span class=root>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manoviññāṇadhātu hoti, ekaṁ dhammāyatanaṁ hoti, ekā dhammadhātu hoti; </span><br><p id=ds2.1.7:71.2><span class=root>ye vā pana tasmiṁ samaye aññepi atthi paṭiccasamuppannā arūpino dhammā—</span><br><p id=ds2.1.7:71.3><span class=root>ime dhammā abyākatā …pe…. </span><br><p id=ds2.1.7:72.1><span class=root>Katamo tasmiṁ samaye saṅkhārakkhandho hoti? </span><br><p id=ds2.1.7:72.2><span class=root>Phasso cetanā vitakko vicāro cittassekaggatā jīvitindriyaṁ; </span><br><p id=ds2.1.7:72.3><span class=root>ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—</span><br><p id=ds2.1.7:72.4><span class=root>ayaṁ tasmiṁ samaye saṅkhārakkhandho hoti …pe… </span><br><p id=ds2.1.7:72.5><span class=root>ime dhammā abyākatā. </span><br><p id=ds2.1.7:72.6><span class=root>Kusalavipākā upekkhāsahagatā manoviññāṇadhātu. </span><br><p id=ds2.1.7:73.0><span class=root>2.1.7.5. Aṭṭhamahāvipāka </span><br><p id=ds2.1.7:73.1><span class=root>Katame dhammā abyākatā? </span><br><p id=ds2.1.7:73.2><span class=root>Yasmiṁ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā ñāṇasampayuttā …pe… </span><br><p id=ds2.1.7:73.3><span class=root>somanassasahagatā ñāṇasampayuttā sasaṅkhārena …pe… </span><br><p id=ds2.1.7:73.4><span class=root>somanassasahagatā ñāṇavippayuttā …pe… </span><br><p id=ds2.1.7:73.5><span class=root>somanassasahagatā ñāṇavippayuttā sasaṅkhārena …pe… </span><br><p id=ds2.1.7:73.6><span class=root>upekkhāsahagatā ñāṇasampayuttā …pe… </span><br><p id=ds2.1.7:73.7><span class=root>upekkhāsahagatā ñāṇasampayuttā sasaṅkhārena …pe… </span><br><p id=ds2.1.7:73.8><span class=root>upekkhāsahagatā ñāṇavippayuttā …pe… </span><br><p id=ds2.1.7:73.9><span class=root>upekkhāsahagatā ñāṇavippayuttā sasaṅkhārena rūpārammaṇā vā …pe… </span><br><p id=ds2.1.7:73.10><span class=root>dhammārammaṇā vā yaṁ yaṁ vā panārabbha, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:73.11><span class=root>ime dhammā abyākatā …pe… </span><br><p id=ds2.1.7:73.12><span class=root>alobho abyākatamūlaṁ …pe… </span><br><p id=ds2.1.7:73.13><span class=root>adoso abyākatamūlaṁ …pe… </span><br><p id=ds2.1.7:73.14><span class=root>ime dhammā abyākatā. </span><br><p id=ds2.1.7:73.15><span class=root>Aṭṭhamahāvipākā. </span><br><p id=ds2.1.7:74.0><span class=root>2.1.7.6. Rūpāvacaravipāka </span><br><p id=ds2.1.7:74.1><span class=root>Katame dhammā abyākatā? </span><br><p id=ds2.1.7:74.2><span class=root>Yasmiṁ samaye rūpūpapattiyā maggaṁ bhāveti vivicceva kāmehi …pe… paṭhamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:74.3><span class=root>ime dhammā kusalā. </span><br><p id=ds2.1.7:74.4><span class=root>Tasseva rūpāvacarassa kusalassa kammassa katattā upacitattā vipākaṁ vivicceva kāmehi …pe… paṭhamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:74.5><span class=root>ime dhammā abyākatā. </span><br><p id=ds2.1.7:75.1><span class=root>Katame dhammā abyākatā? </span><br><p id=ds2.1.7:75.2><span class=root>Yasmiṁ samaye rūpūpapattiyā maggaṁ bhāveti vitakkavicārānaṁ vūpasamā …pe… dutiyaṁ jhānaṁ …pe… </span><br><p id=ds2.1.7:75.3><span class=root>tatiyaṁ jhānaṁ …pe… </span><br><p id=ds2.1.7:75.4><span class=root>catutthaṁ jhānaṁ …pe… </span><br><p id=ds2.1.7:75.5><span class=root>paṭhamaṁ jhānaṁ …pe… </span><br><p id=ds2.1.7:75.6><span class=root>pañcamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:75.7><span class=root>ime dhammā kusalā. </span><br><p id=ds2.1.7:75.8><span class=root>Tasseva rūpāvacarassa kusalassa kammassa katattā upacitattā vipākaṁ sukhassa ca pahānā …pe… pañcamaṁ jhānaṁ upasampajja viharati pathavīkasiṇaṁ, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:75.9><span class=root>ime dhammā abyākatā. </span><br><p id=ds2.1.7:75.10><span class=root>Rūpāvacaravipākā. </span><br><p id=ds2.1.7:76.0><span class=root>2.1.7.7. Arūpāvacaravipāka </span><br><p id=ds2.1.7:76.1><span class=root>Katame dhammā abyākatā? </span><br><p id=ds2.1.7:76.2><span class=root>Yasmiṁ samaye arūpūpapattiyā maggaṁ bhāveti sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ākāsānañcāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:76.3><span class=root>ime dhammā kusalā. </span><br><p id=ds2.1.7:76.4><span class=root>Tasseva arūpāvacarassa kusalassa kammassa katattā upacitattā vipākaṁ sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ākāsānañcāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:76.5><span class=root>ime dhammā abyākatā. </span><br><p id=ds2.1.7:77.1><span class=root>Katame dhammā abyākatā? </span><br><p id=ds2.1.7:77.2><span class=root>Yasmiṁ samaye arūpūpapattiyā maggaṁ bhāveti sabbaso ākāsānañcāyatanaṁ samatikkamma viññāṇañcāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:77.3><span class=root>ime dhammā kusalā. </span><br><p id=ds2.1.7:77.4><span class=root>Tasseva arūpāvacarassa kusalassa kammassa katattā upacitattā vipākaṁ sabbaso ākāsānañcāyatanaṁ samatikkamma viññāṇañcāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:77.5><span class=root>ime dhammā abyākatā. </span><br><p id=ds2.1.7:78.1><span class=root>Katame dhammā abyākatā? </span><br><p id=ds2.1.7:78.2><span class=root>Yasmiṁ samaye arūpūpapattiyā maggaṁ bhāveti sabbaso viññāṇañcāyatanaṁ samatikkamma ākiñcaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:78.3><span class=root>ime dhammā kusalā. </span><br><p id=ds2.1.7:78.4><span class=root>Tasseva arūpāvacarassa kusalassa kammassa katattā upacitattā vipākaṁ sabbaso viññāṇañcāyatanaṁ samatikkamma ākiñcaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:78.5><span class=root>ime dhammā abyākatā. </span><br><p id=ds2.1.7:79.1><span class=root>Katame dhammā abyākatā? </span><br><p id=ds2.1.7:79.2><span class=root>Yasmiṁ samaye arūpūpapattiyā maggaṁ bhāveti sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:79.3><span class=root>ime dhammā kusalā. </span><br><p id=ds2.1.7:79.4><span class=root>Tasseva arūpāvacarassa kusalassa kammassa katattā upacitattā vipākaṁ sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā …pe… catutthaṁ jhānaṁ upasampajja viharati, tasmiṁ samaye phasso hoti …pe… avikkhepo hoti …pe… </span><br><p id=ds2.1.7:79.5><span class=root>ime dhammā abyākatā. </span><br><p id=ds2.1.7:79.6><span class=root>Arūpāvacaravipākā. </span><br></main><footer class="container footer"><small><a href=/about/>Contact info</a></small></footer>