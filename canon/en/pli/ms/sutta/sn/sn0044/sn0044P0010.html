<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/sn.html> Saṁyuttanikāya </a><li><a href=/canon/en/pli/ms/sutta/sn/sn0044.html> Abyākatasaṁyutta </a></ul></nav><main class=container><p>Other Translations: <a href=/canon/de/pli/ms/sutta/sn/sn0044/sn0044P0010.html>Deutsch</a> , <a href=/canon/pl/pli/ms/sutta/sn/sn0044/sn0044P0010.html>Polski</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/sn/sn0044/sn0044P0009.html>Previous</a><a href=/canon/en/pli/ms/sutta/sn/sn0044/sn0044P0011.html>Next</a></div><p id=sn44.10:0.1><span class=root>Saṁyutta Nikāya 44.10 </span><br> <span class=sujato>Linked Discourses 44.10 </span><br><p id=sn44.10:0.2><span class=root>1. Abyākatavagga </span><br> <span class=sujato>1. The Undeclared Points </span><br><p id=sn44.10:0.3><span class="root big-bold">Ānandasutta </span><br> <span class=sujato>With Ānanda </span><br><p id=sn44.10:1.1><span class=root>Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. </span><br> <span class=sujato>Then the wanderer Vacchagotta went up to the Buddha and exchanged greetings with him. </span><br><p id=sn44.10:1.2><span class=root>Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: </span><br> <span class=sujato>When the greetings and polite conversation were over, he sat down to one side and said to the Buddha: </span><br><p id=sn44.10:1.3><span class=root>“kiṁ nu kho, bho gotama, atthattā”ti? </span><br> <span class=sujato>“Worthy Gotama, does the self survive?” </span><br><p id=sn44.10:1.4><span class=root>Evaṁ vutte, bhagavā tuṇhī ahosi. </span><br> <span class=sujato>But when he said this, the Buddha kept silent. </span><br><p id=sn44.10:1.5><span class=root>“Kiṁ pana, bho gotama, natthattā”ti? </span><br> <span class=sujato>“Then does the self not survive?” </span><br><p id=sn44.10:1.6><span class=root>Dutiyampi kho bhagavā tuṇhī ahosi. </span><br> <span class=sujato>But for a second time the Buddha kept silent. </span><br><p id=sn44.10:1.7><span class=root>Atha kho vacchagotto paribbājako uṭṭhāyāsanā pakkāmi. </span><br> <span class=sujato>Then the wanderer Vacchagotta got up from his seat and left. </span><br><p id=sn44.10:2.1><span class=root>Atha kho āyasmā ānando acirapakkante vacchagotte paribbājake bhagavantaṁ etadavoca: </span><br> <span class=sujato>And then, not long after Vacchagotta had left, Venerable Ānanda said to the Buddha: </span><br><p id=sn44.10:2.2><span class=root>“kiṁ nu kho, bhante, bhagavā vacchagottassa paribbājakassa pañhaṁ puṭṭho na byākāsī”ti? </span><br> <span class=sujato>“Sir, why didn’t you answer Vacchagotta’s question?” </span><br><p id=sn44.10:2.3><span class=root>“Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, ye te, ānanda, samaṇabrāhmaṇā sassatavādā tesametaṁ saddhiṁ abhavissa. </span><br> <span class=sujato>“Ānanda, when Vacchagotta asked me whether the self survives, if I had answered that ‘the self survives’ I would have been siding with the ascetics and brahmins who are eternalists. </span><br><p id=sn44.10:2.4><span class=root>Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, ye te, ānanda, samaṇabrāhmaṇā ucchedavādā tesametaṁ saddhiṁ abhavissa. </span><br> <span class=sujato>When Vacchagotta asked me whether the self does not survive, if I had answered that ‘the self does not survive’ I would have been siding with the ascetics and brahmins who are annihilationists. </span><br><p id=sn44.10:2.5><span class=root>Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, api nu me taṁ, ānanda, anulomaṁ abhavissa ñāṇassa uppādāya: </span><br> <span class=sujato>When Vacchagotta asked me whether the self survives, if I had answered that ‘the self survives’ would that help give rise to the knowledge that </span><br><p id=sn44.10:2.6><span class=root>‘sabbe dhammā anattā’”ti? </span><br> <span class=sujato>all things are not-self?” </span><br><p id=sn44.10:2.7><span class=root>“No hetaṁ, bhante”. </span><br> <span class=sujato>“No, sir.” </span><br><p id=sn44.10:2.8><span class=root>“Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, sammūḷhassa, ānanda, vacchagottassa paribbājakassa bhiyyo sammohāya abhavissa: </span><br> <span class=sujato>“When Vacchagotta asked me whether the self does not survive, if I had answered that ‘the self does not survive’, Vacchagotta—who is already confused—would have got even more confused, thinking: </span><br><p id=sn44.10:2.9><span class=root>‘ahuvā me nūna pubbe attā, so etarahi natthī’”ti. </span><br> <span class=sujato>‘It seems that the self that I once had no longer survives.’” </span><br><p id=sn44.10:2.10><span class=root>Dasamaṁ. </span><br></main><footer class="container footer"><small><a href=/about/>Contact info</a></small></footer>