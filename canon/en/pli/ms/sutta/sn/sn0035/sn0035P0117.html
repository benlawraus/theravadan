<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/sn.html> Saṁyuttanikāya </a><li><a href=/canon/en/pli/ms/sutta/sn/sn0035.html> Saḷāyatanasaṁyutta </a></ul></nav><main class=container><p>Other Translations: <a href=/canon/de/pli/ms/sutta/sn/sn0035/sn0035P0117.html>Deutsch</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/sn/sn0035/sn0035P0116.html>Previous</a><a href=/canon/en/pli/ms/sutta/sn/sn0035/sn0035P0118.html>Next</a></div><p id=sn35.117:0.1><span class=root>Saṁyutta Nikāya 35.117 </span><br> <span class=sujato>Linked Discourses 35.117 </span><br><p id=sn35.117:0.2><span class=root>12. Lokakāmaguṇavagga </span><br> <span class=sujato>12. The World and the Kinds of Sensual Stimulation </span><br><p id=sn35.117:0.3><span class="root big-bold">Kāmaguṇasutta </span><br> <span class=sujato>The Kinds of Sensual Stimulation </span><br><p id=sn35.117:1.1><span class=root>“Pubbeva me, bhikkhave, sambodhā anabhisambuddhassa bodhisattasseva sato etadahosi: </span><br> <span class=sujato>“Mendicants, before my awakening—when I was still unawakened but intent on awakening—I thought: </span><br><p id=sn35.117:1.2><span class=root>‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me cittaṁ bahulaṁ gacchamānaṁ gaccheyya paccuppannesu vā appaṁ vā anāgatesu’. </span><br> <span class=sujato>‘My mind might often stray towards the five kinds of sensual stimulation that I formerly experienced—which have passed, ceased, and perished—or to those in the present, or in the future a little.’ </span><br><p id=sn35.117:1.3><span class=root>Tassa mayhaṁ, bhikkhave, etadahosi: </span><br> <span class=sujato>Then it occurred to me: </span><br><p id=sn35.117:1.4><span class=root>‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me attarūpena appamādo sati cetaso ārakkho karaṇīyo’. </span><br> <span class=sujato>‘In my own way I should practice diligence, mindfulness, and protecting the mind regarding the five kinds of sensual stimulation that I formerly experienced—which have passed, ceased, and perished.’ </span><br><p id=sn35.117:1.5><span class=root>Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo cittaṁ bahulaṁ gacchamānaṁ gaccheyya paccuppannesu vā appaṁ vā anāgatesu. </span><br> <span class=sujato>So, mendicants, your minds might also often stray towards the five kinds of sensual stimulation that you formerly experienced—which have passed, ceased, and perished—or to those in the present, or in the future a little. </span><br><p id=sn35.117:1.6><span class=root>Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo attarūpehi appamādo sati cetaso ārakkho karaṇīyo. </span><br> <span class=sujato>So in your own way you should practice diligence, mindfulness, and protecting the mind regarding the five kinds of sensual stimulation that you formerly experienced—which have passed, ceased, and perished. </span><br><p id=sn35.117:1.7><span class=root>Tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br> <span class=sujato>So you should understand that dimension where the eye ceases and perception of sights fades away. </span><br><p id=sn35.117:1.8><span class=root>yattha jivhā ca nirujjhati, rasasaññā ca nirujjhati, se āyatane veditabbe …pe… </span><br> <span class=sujato>You should understand that dimension where the ear … nose … tongue … body … </span><br><p id=sn35.117:1.9><span class=root>yattha mano ca nirujjhati, dhammasaññā ca nirujjhati, se āyatane veditabbe”ti. </span><br> <span class=sujato>mind ceases and perception of ideas fades away.” </span><br><p id=sn35.117:1.10><span class=root>Idaṁ vatvā bhagavā uṭṭhāyāsanā vihāraṁ pāvisi. </span><br> <span class=sujato>When he had spoken, the Blessed One got up from his seat and entered his dwelling. </span><br><p id=sn35.117:2.1><span class=root>Atha kho tesaṁ bhikkhūnaṁ acirapakkantassa bhagavato etadahosi: </span><br> <span class=sujato>Soon after the Buddha left, those mendicants considered, </span><br><p id=sn35.117:2.2><span class=root>“idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br> <span class=sujato>“The Buddha gave this brief summary, then entered his dwelling without explaining the meaning in detail. … </span><br><p id=sn35.117:2.3><span class=root>‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:2.4><span class=root>yattha jivhā ca nirujjhati, rasasaññā ca nirujjhati, se āyatane veditabbe …pe… </span><br><p id=sn35.117:2.5><span class=root>yattha mano ca nirujjhati, dhammasaññā ca nirujjhati, se āyatane veditabbe’ti. </span><br><p id=sn35.117:2.6><span class=root>Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti? </span><br> <span class=sujato>Who can explain in detail the meaning of this brief summary given by the Buddha?” </span><br><p id=sn35.117:3.1><span class=root>Atha kho tesaṁ bhikkhūnaṁ etadahosi: </span><br> <span class=sujato>Then those mendicants thought, </span><br><p id=sn35.117:3.2><span class=root>“ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. </span><br> <span class=sujato>“This Venerable Ānanda is praised by the Buddha and esteemed by his sensible spiritual companions. </span><br><p id=sn35.117:3.3><span class=root>Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. </span><br> <span class=sujato>He is capable of explaining in detail the meaning of this brief summary given by the Buddha. </span><br><p id=sn35.117:3.4><span class=root>Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā”ti. </span><br> <span class=sujato>Let’s go to him, and ask him about this matter.” </span><br><p id=sn35.117:4.1><span class=root>Atha kho te bhikkhū yenāyasmā ānando tenupasaṅkamiṁsu; upasaṅkamitvā āyasmatā ānandena saddhiṁ sammodiṁsu. </span><br> <span class=sujato>Then those mendicants went to Ānanda, and exchanged greetings with him. </span><br><p id=sn35.117:4.2><span class=root>Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ ānandaṁ etadavocuṁ: </span><br> <span class=sujato>When the greetings and polite conversation were over, they sat down to one side. They told him what had happened, and said, </span><br><p id=sn35.117:5.1><span class=root>“Idaṁ kho no, āvuso ānanda, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br><p id=sn35.117:5.2><span class=root>‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:5.3><span class=root>yattha jivhā ca nirujjhati, rasasaññā ca nirujjhati, se āyatane veditabbe …pe… </span><br><p id=sn35.117:5.4><span class=root>yattha mano ca nirujjhati, dhammasaññā ca nirujjhati, se āyatane veditabbe’ti. </span><br><p id=sn35.117:5.5><span class=root>Tesaṁ no, āvuso, amhākaṁ acirapakkantassa bhagavato etadahosi: </span><br><p id=sn35.117:5.6><span class=root>‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br><p id=sn35.117:5.7><span class=root>“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:5.8><span class=root>yattha jivhā ca nirujjhati, rasasaññā ca nirujjhati se āyatane veditabbe …pe… </span><br><p id=sn35.117:5.9><span class=root>yattha mano ca nirujjhati, dhammasaññā ca nirujjhati, se āyatane veditabbe”ti. </span><br><p id=sn35.117:5.10><span class=root>Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? </span><br><p id=sn35.117:5.11><span class=root>Tesaṁ no, āvuso, amhākaṁ etadahosi: </span><br><p id=sn35.117:5.12><span class=root>‘ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. </span><br><p id=sn35.117:5.13><span class=root>Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. </span><br><p id=sn35.117:5.14><span class=root>Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. </span><br><p id=sn35.117:5.15><span class=root>Vibhajatāyasmā ānando”ti. </span><br> <span class=sujato>“May Venerable Ānanda please explain this.” </span><br><p id=sn35.117:6.1><span class=root>“Seyyathāpi, āvuso, puriso sāratthiko sāragavesī sārapariyesanaṁ caramāno mahato rukkhassa …pe… </span><br> <span class=sujato>“Reverends, suppose there was a person in need of heartwood. …” </span><br><p id=sn35.117:6.2><span class=root>vibhajatāyasmā ānando agaruṁ karitvā”ti. </span><br> <span class=sujato>“Please explain this, if it’s no trouble.” </span><br><p id=sn35.117:7.1><span class=root>“Tenahāvuso, suṇātha, sādhukaṁ manasi karotha, bhāsissāmī”ti. </span><br> <span class=sujato>“Then listen and apply your mind well, I will speak.” </span><br><p id=sn35.117:7.2><span class=root>“Evamāvuso”ti kho te bhikkhū āyasmato ānandassa paccassosuṁ. </span><br> <span class=sujato>“Yes, reverend,” they replied. </span><br><p id=sn35.117:7.3><span class=root>Āyasmā ānando etadavoca: </span><br> <span class=sujato>Ānanda said this: </span><br><p id=sn35.117:8.1><span class=root>“Yaṁ kho vo, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br> <span class=sujato>“Reverends, the Buddha gave this brief summary, then entered his dwelling without explaining the meaning in detail: </span><br><p id=sn35.117:8.2><span class=root>‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br> <span class=sujato>‘So you should understand that dimension where the eye ceases and perception of sights fades away. You should understand that dimension where the ear … nose … tongue … body … </span><br><p id=sn35.117:8.3><span class=root>yattha mano ca nirujjhati, dhammasaññā ca nirujjhati, se āyatane veditabbe’ti. </span><br> <span class=sujato>mind ceases and perception of ideas fades away.’ </span><br><p id=sn35.117:8.4><span class=root>Imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ ājānāmi. </span><br> <span class=sujato>And this is how I understand the detailed meaning of this summary. </span><br><p id=sn35.117:8.5><span class=root>Saḷāyatananirodhaṁ no etaṁ, āvuso, bhagavatā sandhāya bhāsitaṁ: </span><br> <span class=sujato>The Buddha was referring to the cessation of the six sense fields when he said: </span><br><p id=sn35.117:8.6><span class=root>‘tasmātiha, bhikkhave, se āyatane veditabbe, yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br> <span class=sujato>‘So you should understand that dimension where the eye ceases and perception of sights fades away. You should understand that dimension where the ear … nose … tongue … body … </span><br><p id=sn35.117:8.7><span class=root>yattha mano ca nirujjhati, dhammasaññā ca nirujjhati, se āyatane veditabbe’ti. </span><br> <span class=sujato>mind ceases and perception of ideas fades away.’ </span><br><p id=sn35.117:8.8><span class=root>Ayaṁ kho, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br> <span class=sujato>The Buddha gave this brief summary, then entered his dwelling without explaining the meaning in detail. </span><br><p id=sn35.117:8.9><span class=root>‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:8.10><span class=root>yattha mano ca nirujjhati, dhammasaññā ca nirujjhati, se āyatane veditabbe’ti. </span><br><p id=sn35.117:8.11><span class=root>Imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi. </span><br> <span class=sujato>And this is how I understand the detailed meaning of this summary. </span><br><p id=sn35.117:8.12><span class=root>Ākaṅkhamānā ca pana tumhe āyasmanto bhagavantaṁyeva upasaṅkamatha; </span><br> <span class=sujato>If you wish, you may go to the Buddha and ask him about this. </span><br><p id=sn35.117:8.13><span class=root>upasaṅkamitvā etamatthaṁ puccheyyātha. </span><br><p id=sn35.117:8.14><span class=root>Yathā vo bhagavā byākaroti tathā naṁ dhāreyyāthā”ti. </span><br> <span class=sujato>You should remember it in line with the Buddha’s answer.” </span><br><p id=sn35.117:9.1><span class=root>“Evamāvuso”ti kho te bhikkhū āyasmato ānandassa paṭissutvā uṭṭhāyāsanā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: </span><br> <span class=sujato>“Yes, reverend,” replied those mendicants. Then they rose from their seats and went to the Buddha, bowed, sat down to one side, and told him what had happened. </span><br><p id=sn35.117:10.1><span class=root>“Yaṁ kho no, bhante, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br><p id=sn35.117:10.2><span class=root>‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:10.3><span class=root>yattha jivhā ca nirujjhati, rasasaññā ca nirujjhati, se āyatane veditabbe …pe… </span><br><p id=sn35.117:10.4><span class=root>yattha mano ca nirujjhati, dhammasaññā ca nirujjhati, se āyatane veditabbe’ti, tesaṁ no, bhante, amhākaṁ acirapakkantassa bhagavato etadahosi: </span><br><p id=sn35.117:10.5><span class=root>‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: </span><br><p id=sn35.117:10.6><span class=root>“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… </span><br><p id=sn35.117:10.7><span class=root>yattha mano ca nirujjhati, dhammasaññā ca nirujjhati, se āyatane veditabbe”ti. </span><br><p id=sn35.117:10.8><span class=root>Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? </span><br><p id=sn35.117:10.9><span class=root>Tesaṁ no, bhante, amhākaṁ etadahosi: </span><br><p id=sn35.117:10.10><span class=root>‘ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. </span><br><p id=sn35.117:10.11><span class=root>Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. </span><br><p id=sn35.117:10.12><span class=root>Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. </span><br><p id=sn35.117:10.13><span class=root>Atha kho mayaṁ, bhante, yenāyasmā ānando tenupasaṅkamimha; upasaṅkamitvā āyasmantaṁ ānandaṁ etamatthaṁ paṭipucchimha. </span><br><p id=sn35.117:10.14><span class=root>Tesaṁ no, bhante, āyasmatā ānandena imehi ākārehi, imehi padehi, imehi byañjanehi attho vibhatto”ti. </span><br> <span class=sujato>Then they said, “And Ānanda explained the meaning to us in this manner, with these words and phrases.” </span><br><p id=sn35.117:11.1><span class=root>“Paṇḍito, bhikkhave, ānando; mahāpañño, bhikkhave, ānando. </span><br> <span class=sujato>“Mendicants, Ānanda is astute, he has great wisdom. </span><br><p id=sn35.117:11.2><span class=root>Mañcepi tumhe, bhikkhave, etamatthaṁ paṭipuccheyyātha, ahampi taṁ evamevaṁ byākareyyaṁ yathā taṁ ānandena byākataṁ. </span><br> <span class=sujato>If you came to me and asked this question, I would answer it in exactly the same way as Ānanda. </span><br><p id=sn35.117:11.3><span class=root>Eso cevetassa attho. Evañca naṁ dhāreyyāthā”ti. </span><br> <span class=sujato>That is what it means, and that’s how you should remember it.” </span><br><p id=sn35.117:11.4><span class=root>Catutthaṁ. </span><br></main><footer class="container footer"><small><a href=/about/>Contact info</a></small></footer>