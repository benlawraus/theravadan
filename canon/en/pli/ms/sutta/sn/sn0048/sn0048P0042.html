<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/sn.html> Saṁyuttanikāya </a><li><a href=/canon/en/pli/ms/sutta/sn/sn0048.html> Indriyasaṁyutta </a></ul></nav><main class=container><p>Other Translations: <a href=/canon/de/pli/ms/sutta/sn/sn0048/sn0048P0042.html>Deutsch</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/sn/sn0048/sn0048P0041.html>Previous</a><a href=/canon/en/pli/ms/sutta/sn/sn0048/sn0048P0043.html>Next</a></div><p id=sn48.42:0.1><span class=root>Saṁyutta Nikāya 48.42 </span><br> <span class=sujato>Linked Discourses 48.42 </span><br><p id=sn48.42:0.2><span class=root>5. Jarāvagga </span><br> <span class=sujato>5. Old Age </span><br><p id=sn48.42:0.3><span class="root big-bold">Uṇṇābhabrāhmaṇasutta </span><br> <span class=sujato>The Brahmin Uṇṇābha </span><br><p id=sn48.42:1.1><span class=root>Sāvatthinidānaṁ. </span><br> <span class=sujato>At Sāvatthī. </span><br><p id=sn48.42:1.2><span class=root>Atha kho uṇṇābho brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. </span><br> <span class=sujato>Then Uṇṇābha the brahmin went up to the Buddha, and exchanged greetings with him. </span><br><p id=sn48.42:1.3><span class=root>Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho uṇṇābho brāhmaṇo bhagavantaṁ etadavoca: </span><br> <span class=sujato>When the greetings and polite conversation were over, he sat down to one side and said to the Buddha: </span><br><p id=sn48.42:2.1><span class=root>“Pañcimāni, bho gotama, indriyāni nānāvisayāni nānāgocarāni, na aññamaññassa gocaravisayaṁ paccanubhonti. </span><br> <span class=sujato>“Worthy Gotama, these five faculties have different domains and different ranges, and don’t experience each others’ domain and range. </span><br><p id=sn48.42:2.2><span class=root>Katamāni pañca? </span><br> <span class=sujato>What five? </span><br><p id=sn48.42:2.3><span class=root>Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ. </span><br> <span class=sujato>The faculties of the eye, ear, nose, tongue, and body. </span><br><p id=sn48.42:2.4><span class=root>Imesaṁ nu kho, bho gotama, pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ kiṁ paṭisaraṇaṁ, ko ca nesaṁ gocaravisayaṁ paccanubhotī”ti? </span><br> <span class=sujato>What do these five faculties, with their different domains and ranges, have recourse to? What experiences their domains and ranges?” </span><br><p id=sn48.42:3.1><span class=root>“Pañcimāni, brāhmaṇa, indriyāni nānāvisayāni nānāgocarāni na aññamaññassa gocaravisayaṁ paccanubhonti. </span><br> <span class=sujato>“Brahmin, these five faculties have different domains and different ranges, and don’t experience each others’ domain and range. </span><br><p id=sn48.42:3.2><span class=root>Katamāni pañca? </span><br> <span class=sujato>What five? </span><br><p id=sn48.42:3.3><span class=root>Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ. </span><br> <span class=sujato>The faculties of the eye, ear, nose, tongue, and body. </span><br><p id=sn48.42:3.4><span class=root>Imesaṁ kho, brāhmaṇa, pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ mano paṭisaraṇaṁ, manova nesaṁ gocaravisayaṁ paccanubhotī”ti. </span><br> <span class=sujato>These five faculties, with their different domains and ranges, have recourse to the mind. And the mind experiences their domains and ranges.” </span><br><p id=sn48.42:4.1><span class=root>“Manassa pana, bho gotama, kiṁ paṭisaraṇan”ti? </span><br> <span class=sujato>“But worthy Gotama, what does the mind have recourse to?” </span><br><p id=sn48.42:4.2><span class=root>“Manassa kho, brāhmaṇa, sati paṭisaraṇan”ti. </span><br> <span class=sujato>“The mind has recourse to mindfulness.” </span><br><p id=sn48.42:4.3><span class=root>“Satiyā pana, bho gotama, kiṁ paṭisaraṇan”ti? </span><br> <span class=sujato>“But what does mindfulness have recourse to?” </span><br><p id=sn48.42:4.4><span class=root>“Satiyā kho, brāhmaṇa, vimutti paṭisaraṇan”ti. </span><br> <span class=sujato>“Mindfulness has recourse to freedom.” </span><br><p id=sn48.42:4.5><span class=root>“Vimuttiyā pana, bho gotama, kiṁ paṭisaraṇan”ti? </span><br> <span class=sujato>“But what does freedom have recourse to?” </span><br><p id=sn48.42:4.6><span class=root>“Vimuttiyā kho, brāhmaṇa, nibbānaṁ paṭisaraṇan”ti. </span><br> <span class=sujato>“Freedom has recourse to extinguishment.” </span><br><p id=sn48.42:4.7><span class=root>“Nibbānassa pana, bho gotama, kiṁ paṭisaraṇan”ti? </span><br> <span class=sujato>“But what does extinguishment have recourse to?” </span><br><p id=sn48.42:4.8><span class=root>“Accayāsi, brāhmaṇa, pañhaṁ, nāsakkhi pañhassa pariyantaṁ gahetuṁ. </span><br> <span class=sujato>“This question goes too far, brahmin! You weren’t able to grasp the limit of questioning. </span><br><p id=sn48.42:4.9><span class=root>Nibbānogadhañhi, brāhmaṇa, brahmacariyaṁ vussati nibbānaparāyaṇaṁ nibbānapariyosānan”ti. </span><br> <span class=sujato>For extinguishment is the culmination, destination, and end of the spiritual life.” </span><br><p id=sn48.42:5.1><span class=root>Atha kho uṇṇābho brāhmaṇo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. </span><br> <span class=sujato>And then the brahmin Uṇṇābha approved and agreed with what the Buddha said. He got up from his seat, bowed, and respectfully circled the Buddha, keeping him on his right, before leaving. </span><br><p id=sn48.42:6.1><span class=root>Atha kho bhagavā acirapakkante uṇṇābhe brāhmaṇe bhikkhū āmantesi: </span><br> <span class=sujato>Then, not long after he had left, the Buddha addressed the mendicants: </span><br><p id=sn48.42:6.2><span class=root>“seyyathāpi, bhikkhave, kūṭāgāre vā kūṭāgārasālāyaṁ vā pācīnavātapānā sūriye uggacchante vātapānena rasmi pavisitvā kvāssa patiṭṭhitā”ti? </span><br> <span class=sujato>“Suppose there was a bungalow or a hall with a peaked roof, with windows on the eastern side. When the sun rises and a ray of light enters through a window, where would it land?” </span><br><p id=sn48.42:6.3><span class=root>“Pacchimāyaṁ, bhante, bhittiyan”ti. </span><br> <span class=sujato>“On the western wall, sir.” </span><br><p id=sn48.42:6.4><span class=root>“Evameva kho, bhikkhave, uṇṇābhassa brāhmaṇassa tathāgate saddhā niviṭṭhā mūlajātā patiṭṭhitā daḷhā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ. </span><br> <span class=sujato>“In the same way, the brahmin Uṇṇābha’s faith in the Realized One is settled, rooted, and planted deep. It’s strong and can’t be shifted by any ascetic or brahmin or god or Māra or divinity or by anyone in the world. </span><br><p id=sn48.42:6.5><span class=root>Imamhi ce, bhikkhave, samaye uṇṇābho brāhmaṇo kālaṁ kareyya, natthi taṁ saṁyojanaṁ yena saṁyojanena saṁyutto uṇṇābho brāhmaṇo puna imaṁ lokaṁ āgaccheyyā”ti. </span><br> <span class=sujato>If he were to pass away at this time, he would be bound by no fetter that might return him to this world.” </span><br><p id=sn48.42:6.6><span class=root>Dutiyaṁ. </span><br></main><footer class="container footer"><small><a href=/about/>Contact info</a></small></footer>