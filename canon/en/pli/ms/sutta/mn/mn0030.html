<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style>body:has(#toggle-sujato:not(:checked)) .translation.sujato{height:0;margin:0;padding:0;display:none;overflow:hidden}.translator-toggle:hover{box-shadow:0 0 0 2px rgba(var(--pico-primary-border),.2)}</style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/mn.html> Majjhimanikāya </a></ul></nav><main class=container><p>Other Translations: <a href=/canon/de/pli/ms/sutta/mn/mn0030.html>Deutsch</a> , <a href=/canon/lt/pli/ms/sutta/mn/mn0030.html>Lietuvių kalba</a> , <a href=/canon/ru/pli/ms/sutta/mn/mn0030.html>ру́сский язы́к</a><p>From: <label class=translator-toggle><input checked class=toggle-input id=toggle-sujato type=checkbox> <span class="toggle-label sujato">Bhikkhu Sujato</span></label><div class=flex-between><a href=/canon/en/pli/ms/sutta/mn/mn0029.html>Previous</a><a href=/canon/en/pli/ms/sutta/mn/mn0031.html>Next</a></div><p><div class=verse-container id=mn30:0.1><span>Majjhima Nikāya 30 </span><span class="translation sujato">Middle Discourses 30 </span></div><p><div class=verse-container id=mn30:0.2><span class=big-bold>Cūḷasāropamasutta </span><span class="translation sujato">The Shorter Simile of the Heartwood </span></div><p><div class=verse-container id=mn30:1.1><span>Evaṁ me sutaṁ—</span><span class="translation sujato">So I have heard. </span></div><p><div class=verse-container id=mn30:1.2><span>ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. </span><span class="translation sujato">At one time the Buddha was staying near Sāvatthī in Jeta’s Grove, Anāthapiṇḍika’s monastery. </span></div><p><div class=verse-container id=mn30:2.1><span>Atha kho piṅgalakoccho brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. </span><span class="translation sujato">Then the brahmin Piṅgalakoccha went up to the Buddha, and exchanged greetings with him. </span></div><p><div class=verse-container id=mn30:2.2><span>Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho piṅgalakoccho brāhmaṇo bhagavantaṁ etadavoca: </span><span class="translation sujato">When the greetings and polite conversation were over, he sat down to one side and said to the Buddha: </span></div><p><div class=verse-container id=mn30:2.3><span>“yeme, bho gotama, samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā, bahujanassa, </span><span class="translation sujato">“Worthy Gotama, there are those ascetics and brahmins who lead an order and a community, and tutor a community. They’re well-known and famous religious founders, deemed holy by many people. </span></div><p><div class=verse-container id=mn30:2.4><span>seyyathidaṁ—pūraṇo kassapo, makkhali gosālo, ajito kesakambalo, pakudho kaccāyano, sañcayo belaṭṭhaputto, nigaṇṭho nāṭaputto, </span><span class="translation sujato">Namely: Pūraṇa Kassapa, the bamboo-staffed ascetic Gosāla, Ajita of the hair blanket, Pakudha Kaccāyana, Sañjaya Belaṭṭhiputta, and the Jain ascetic of the Ñātika clan. </span></div><p><div class=verse-container id=mn30:2.5><span>sabbete sakāya paṭiññāya abbhaññaṁsu sabbeva nābbhaññaṁsu, udāhu ekacce abbhaññaṁsu ekacce nābbhaññaṁsū”ti? </span><span class="translation sujato">According to their own claims, did all of them have direct knowledge, or none of them, or only some?” </span></div><p><div class=verse-container id=mn30:2.6><span>“Alaṁ, brāhmaṇa, tiṭṭhatetaṁ—</span><span class="translation sujato">“Enough, brahmin, let this be: </span></div><p><div class=verse-container id=mn30:2.7><span>sabbete sakāya paṭiññāya abbhaññaṁsu sabbeva nābbhaññaṁsu, udāhu ekacce abbhaññaṁsu ekacce nābbhaññaṁsūti. </span><span class="translation sujato">‘According to their own claims, did all of them have direct knowledge, or none of them, or only some?’ </span></div><p><div class=verse-container id=mn30:2.8><span>Dhammaṁ te, brāhmaṇa, desessāmi, </span><span class="translation sujato">I will teach you the Dhamma. </span></div><p><div class=verse-container id=mn30:2.9><span>taṁ suṇāhi, sādhukaṁ manasi karohi, bhāsissāmī”ti. </span><span class="translation sujato">Listen and apply your mind well, I will speak.” </span></div><p><div class=verse-container id=mn30:2.10><span>“Evaṁ, bho”ti kho piṅgalakoccho brāhmaṇo bhagavato paccassosi. </span><span class="translation sujato">“Yes, worthy sir,” Piṅgalakoccha replied. </span></div><p><div class=verse-container id=mn30:2.11><span>Bhagavā etadavoca: </span><span class="translation sujato">The Buddha said this: </span></div><p><div class=verse-container id=mn30:3.1><span>“Seyyathāpi, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ atikkamma papaṭikaṁ, sākhāpalāsaṁ chetvā ādāya pakkameyya ‘sāran’ti maññamāno. </span><span class="translation sujato">“Suppose there was a person in need of heartwood. And while wandering in search of heartwood he’d come across a large tree standing with heartwood. But, passing over the heartwood, softwood, bark, and shoots, he’d cut off the branches and leaves and depart imagining they were heartwood. </span></div><p><div class=verse-container id=mn30:3.2><span>Tamenaṁ cakkhumā puriso disvā evaṁ vadeyya: </span><span class="translation sujato">If a person with clear eyes saw him they’d say: </span></div><p><div class=verse-container id=mn30:3.3><span>‘na vatāyaṁ bhavaṁ puriso aññāsi sāraṁ, na aññāsi phegguṁ, na aññāsi tacaṁ, na aññāsi papaṭikaṁ, na aññāsi sākhāpalāsaṁ. </span><span class="translation sujato">‘This gentleman doesn’t know what heartwood, softwood, bark, shoots, or branches and leaves are. </span></div><p><div class=verse-container id=mn30:3.4><span>Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ atikkamma papaṭikaṁ, sākhāpalāsaṁ chetvā ādāya pakkanto “sāran”ti maññamāno. </span><span class="translation sujato">That’s why he passed them over, cut off the branches and leaves, and departed imagining they were heartwood. </span></div><p><div class=verse-container id=mn30:3.5><span>Yañcassa sārena sārakaraṇīyaṁ tañcassa atthaṁ nānubhavissatī’ti. </span><span class="translation sujato">Whatever he needs to make from heartwood, he won’t succeed.’ </span></div><p><div class=verse-container id=mn30:4.1><span>Seyyathāpi vā pana, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ, papaṭikaṁ chetvā ādāya pakkameyya ‘sāran’ti maññamāno. </span><span class="translation sujato">Suppose there was another person in need of heartwood … he’d cut off the shoots and depart imagining they were heartwood … </span></div><p><div class=verse-container id=mn30:4.2><span>Tamenaṁ cakkhumā puriso disvā evaṁ vadeyya: </span></div><p><div class=verse-container id=mn30:4.3><span>‘na vatāyaṁ bhavaṁ puriso aññāsi sāraṁ, na aññāsi phegguṁ, na aññāsi tacaṁ, na aññāsi papaṭikaṁ, na aññāsi sākhāpalāsaṁ. </span></div><p><div class=verse-container id=mn30:4.4><span>Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ papaṭikaṁ chetvā ādāya pakkanto “sāran”ti maññamāno. </span></div><p><div class=verse-container id=mn30:4.5><span>Yañcassa sārena sārakaraṇīyaṁ tañcassa atthaṁ nānubhavissatī’ti. </span></div><p><div class=verse-container id=mn30:5.1><span>Seyyathāpi vā pana, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ, tacaṁ chetvā ādāya pakkameyya ‘sāran’ti maññamāno. </span><span class="translation sujato">Suppose there was another person in need of heartwood … he’d cut off the bark and depart imagining it was heartwood … </span></div><p><div class=verse-container id=mn30:5.2><span>Tamenaṁ cakkhumā puriso disvā evaṁ vadeyya: </span></div><p><div class=verse-container id=mn30:5.3><span>‘na vatāyaṁ bhavaṁ puriso aññāsi sāraṁ, na aññāsi phegguṁ, na aññāsi tacaṁ, na aññāsi papaṭikaṁ, na aññāsi sākhāpalāsaṁ. </span></div><p><div class=verse-container id=mn30:5.4><span>Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ, tacaṁ chetvā ādāya pakkanto “sāran”ti maññamāno. </span></div><p><div class=verse-container id=mn30:5.5><span>Yañcassa sārena sārakaraṇīyaṁ tañcassa atthaṁ nānubhavissatī’ti. </span></div><p><div class=verse-container id=mn30:6.1><span>Seyyathāpi vā pana, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ, phegguṁ chetvā ādāya pakkameyya ‘sāran’ti maññamāno. </span><span class="translation sujato">Suppose there was another person in need of heartwood … he’d cut out the softwood and depart imagining it was heartwood … </span></div><p><div class=verse-container id=mn30:6.2><span>Tamenaṁ cakkhumā puriso disvā evaṁ vadeyya: </span></div><p><div class=verse-container id=mn30:6.3><span>‘na vatāyaṁ bhavaṁ puriso aññāsi sāraṁ, na aññāsi phegguṁ, na aññāsi tacaṁ, na aññāsi papaṭikaṁ, na aññāsi sākhāpalāsaṁ. </span></div><p><div class=verse-container id=mn30:6.4><span>Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ, phegguṁ chetvā ādāya pakkanto “sāran”ti maññamāno. </span></div><p><div class=verse-container id=mn30:6.5><span>Yañcassa sārena sārakaraṇīyaṁ tañcassa atthaṁ nānubhavissatī’ti. </span></div><p><div class=verse-container id=mn30:7.1><span>Seyyathāpi vā pana, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato sāraññeva chetvā ādāya pakkameyya ‘sāran’ti jānamāno. </span><span class="translation sujato">Suppose there was another person in need of heartwood. And while wandering in search of heartwood he’d come across a large tree standing with heartwood. He’d cut out just the heartwood and depart knowing it was heartwood. </span></div><p><div class=verse-container id=mn30:7.2><span>Tamenaṁ cakkhumā puriso disvā evaṁ vadeyya: </span><span class="translation sujato">If a person with clear eyes saw him they’d say: </span></div><p><div class=verse-container id=mn30:7.3><span>‘aññāsi vatāyaṁ bhavaṁ puriso sāraṁ, aññāsi phegguṁ, aññāsi tacaṁ, aññāsi papaṭikaṁ, aññāsi sākhāpalāsaṁ. </span><span class="translation sujato">‘This gentleman knows what heartwood, softwood, bark, shoots, or branches and leaves are. </span></div><p><div class=verse-container id=mn30:7.4><span>Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato sāraññeva chetvā ādāya pakkanto “sāran”ti jānamāno. </span><span class="translation sujato">That’s why he cut out just the heartwood and departed knowing it was heartwood. </span></div><p><div class=verse-container id=mn30:7.5><span>Yañcassa sārena sārakaraṇīyaṁ tañcassa atthaṁ anubhavissatī’ti. </span><span class="translation sujato">Whatever he needs to make from heartwood, he will succeed.’ </span></div><p><div class=verse-container id=mn30:8.1><span>Evameva kho, brāhmaṇa, idhekacco puggalo saddhā agārasmā anagāriyaṁ pabbajito hoti: </span><span class="translation sujato">In the same way, take a certain person who goes forth from the lay life to homelessness, thinking: </span></div><p><div class=verse-container id=mn30:8.2><span>‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, </span><span class="translation sujato">‘I’m swamped by rebirth, old age, and death; by sorrow, lamentation, pain, sadness, and distress. I’m swamped by suffering, mired in suffering. </span></div><p><div class=verse-container id=mn30:8.3><span>appeva nāma imassa kevalassa dukkhakkhandhassa antakiriyā paññāyethā’ti. </span><span class="translation sujato">Hopefully I can find an end to this entire mass of suffering.’ </span></div><p><div class=verse-container id=mn30:8.4><span>So evaṁ pabbajito samāno lābhasakkārasilokaṁ abhinibbatteti. </span><span class="translation sujato">When they’ve gone forth they generate possessions, honor, and popularity. </span></div><p><div class=verse-container id=mn30:8.5><span>So tena lābhasakkārasilokena attamano hoti paripuṇṇasaṅkappo. </span><span class="translation sujato">They’re happy with that, and they’ve got all they wished for. </span></div><p><div class=verse-container id=mn30:8.6><span>So tena lābhasakkārasilokena attānukkaṁseti, paraṁ vambheti: </span><span class="translation sujato">And they glorify themselves and put others down on account of that: </span></div><p><div class=verse-container id=mn30:8.7><span>‘ahamasmi lābhasakkārasilokavā, ime panaññe bhikkhū appaññātā appesakkhā’ti. </span><span class="translation sujato">‘I’m the one with possessions, honor, and popularity. These other mendicants are obscure and insignificant.’ </span></div><p><div class=verse-container id=mn30:8.8><span>Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti, na vāyamati, olīnavuttiko ca hoti sāthaliko. </span><span class="translation sujato">They become lazy and slack on account of their possessions, honor, and popularity, not generating enthusiasm or trying to realize those things that are better and finer. … </span></div><p><div class=verse-container id=mn30:8.9><span>Seyyathāpi so, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ atikkamma papaṭikaṁ, sākhāpalāsaṁ chetvā ādāya pakkanto ‘sāran’ti maññamāno. </span></div><p><div class=verse-container id=mn30:8.10><span>Yañcassa sārena sārakaraṇīyaṁ tañcassa atthaṁ nānubhavissati. </span></div><p><div class=verse-container id=mn30:8.11><span>Tathūpamāhaṁ, brāhmaṇa, imaṁ puggalaṁ vadāmi. </span><span class="translation sujato">They’re like the person who mistakes branches and leaves for heartwood, I say. </span></div><p><div class=verse-container id=mn30:9.1><span>Idha pana, brāhmaṇa, ekacco puggalo saddhā agārasmā anagāriyaṁ pabbajito hoti: </span><span class="translation sujato">Next, take a person who has gone forth out of faith from the lay life to homelessness … </span></div><p><div class=verse-container id=mn30:9.2><span>‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, </span></div><p><div class=verse-container id=mn30:9.3><span>appeva nāma imassa kevalassa dukkhakkhandhassa antakiriyā paññāyethā’ti. </span></div><p><div class=verse-container id=mn30:9.4><span>So evaṁ pabbajito samāno lābhasakkārasilokaṁ abhinibbatteti. </span><span class="translation sujato">When they’ve gone forth they generate possessions, honor, and popularity. </span></div><p><div class=verse-container id=mn30:9.5><span>So tena lābhasakkārasilokena na attamano hoti na paripuṇṇasaṅkappo. </span><span class="translation sujato">They’re not happy with that, and haven’t got all they wished for. </span></div><p><div class=verse-container id=mn30:9.6><span>So tena lābhasakkārasilokena na attānukkaṁseti, na paraṁ vambheti. </span><span class="translation sujato">They don’t glorify themselves and put others down on account of that. </span></div><p><div class=verse-container id=mn30:9.7><span>Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span><span class="translation sujato">They don’t become lazy and slack regarding their possessions, honor, and popularity, but generate enthusiasm and try to realize those things that are better and finer. </span></div><p><div class=verse-container id=mn30:9.8><span>So sīlasampadaṁ ārādheti. </span><span class="translation sujato">They achieve accomplishment in ethics. </span></div><p><div class=verse-container id=mn30:9.9><span>So tāya sīlasampadāya attamano hoti, paripuṇṇasaṅkappo. </span><span class="translation sujato">They’re happy with that, and they’ve got all they wished for. </span></div><p><div class=verse-container id=mn30:9.10><span>So tāya sīlasampadāya attānukkaṁseti, paraṁ vambheti: </span><span class="translation sujato">And they glorify themselves and put others down on account of that: </span></div><p><div class=verse-container id=mn30:9.11><span>‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti. </span><span class="translation sujato">‘I’m the one who is ethical, of good character. These other mendicants are unethical, of bad character.’ </span></div><p><div class=verse-container id=mn30:9.12><span>Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti, na vāyamati, olīnavuttiko ca hoti sāthaliko. </span><span class="translation sujato">They become lazy and slack regarding their accomplishment in ethics, not generating enthusiasm or trying to realize those things that are better and finer. … </span></div><p><div class=verse-container id=mn30:9.13><span>Seyyathāpi so, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ, papaṭikaṁ chetvā ādāya pakkanto ‘sāran’ti maññamāno. </span></div><p><div class=verse-container id=mn30:9.14><span>Yañcassa sārena sārakaraṇīyaṁ, tañcassa atthaṁ nānubhavissati. </span></div><p><div class=verse-container id=mn30:9.15><span>Tathūpamāhaṁ, brāhmaṇa, imaṁ puggalaṁ vadāmi. </span><span class="translation sujato">They’re like the person who mistakes shoots for heartwood, I say. </span></div><p><div class=verse-container id=mn30:10.1><span>Idha pana, brāhmaṇa, ekacco puggalo saddhā agārasmā anagāriyaṁ pabbajito hoti: </span><span class="translation sujato">Next, take a person who has gone forth out of faith from the lay life to homelessness … </span></div><p><div class=verse-container id=mn30:10.2><span>‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, </span></div><p><div class=verse-container id=mn30:10.3><span>appeva nāma imassa kevalassa dukkhakkhandhassa antakiriyā paññāyethā’ti. </span></div><p><div class=verse-container id=mn30:10.4><span>So evaṁ pabbajito samāno lābhasakkārasilokaṁ abhinibbatteti. </span></div><p><div class=verse-container id=mn30:10.5><span>So tena lābhasakkārasilokena na attamano hoti, na paripuṇṇasaṅkappo. </span></div><p><div class=verse-container id=mn30:10.6><span>So tena lābhasakkārasilokena na attānukkaṁseti, na paraṁ vambheti. </span></div><p><div class=verse-container id=mn30:10.7><span>Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span></div><p><div class=verse-container id=mn30:10.8><span>So sīlasampadaṁ ārādheti. </span><span class="translation sujato">They achieve accomplishment in ethics … </span></div><p><div class=verse-container id=mn30:10.9><span>So tāya sīlasampadāya attamano hoti no ca kho paripuṇṇasaṅkappo. </span></div><p><div class=verse-container id=mn30:10.10><span>So tāya sīlasampadāya na attānukkaṁseti, na paraṁ vambheti. </span></div><p><div class=verse-container id=mn30:10.11><span>Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span></div><p><div class=verse-container id=mn30:10.12><span>So samādhisampadaṁ ārādheti. </span><span class="translation sujato">and immersion. … </span></div><p><div class=verse-container id=mn30:10.13><span>So tāya samādhisampadāya attamano hoti, paripuṇṇasaṅkappo. </span></div><p><div class=verse-container id=mn30:10.14><span>So tāya samādhisampadāya attānukkaṁseti, paraṁ vambheti: </span></div><p><div class=verse-container id=mn30:10.15><span>‘ahamasmi samāhito ekaggacitto, ime panaññe bhikkhū asamāhitā vibbhantacittā’ti. </span></div><p><div class=verse-container id=mn30:10.16><span>Samādhisampadāya ca ye aññe dhammā uttaritarā ca paṇītatarā ca, tesaṁ dhammānaṁ sacchikiriyāya na chandaṁ janeti, na vāyamati, olīnavuttiko ca hoti sāthaliko. </span><span class="translation sujato">They become lazy and slack regarding their accomplishment in immersion, not generating enthusiasm or trying to realize those things that are better and finer. … </span></div><p><div class=verse-container id=mn30:10.17><span>Seyyathāpi so, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ, tacaṁ chetvā ādāya pakkanto ‘sāran’ti maññamāno. </span></div><p><div class=verse-container id=mn30:10.18><span>Yañcassa sārena sārakaraṇīyaṁ tañcassa atthaṁ nānubhavissati. </span></div><p><div class=verse-container id=mn30:10.19><span>Tathūpamāhaṁ, brāhmaṇa, imaṁ puggalaṁ vadāmi. </span><span class="translation sujato">They’re like the person who mistakes bark for heartwood, I say. </span></div><p><div class=verse-container id=mn30:11.1><span>Idha pana, brāhmaṇa, ekacco puggalo saddhā agārasmā anagāriyaṁ pabbajito hoti: </span><span class="translation sujato">Next, take a person who has gone forth out of faith from the lay life to homelessness … </span></div><p><div class=verse-container id=mn30:11.2><span>‘otiṇṇomhi jātiyā jarāya maraṇena …pe… </span></div><p><div class=verse-container id=mn30:11.3><span>antakiriyā paññāyethā’ti. </span></div><p><div class=verse-container id=mn30:11.4><span>So evaṁ pabbajito samāno lābhasakkārasilokaṁ abhinibbatteti. </span></div><p><div class=verse-container id=mn30:11.5><span>So tena lābhasakkārasilokena na attamano hoti na paripuṇṇasaṅkappo. </span></div><p><div class=verse-container id=mn30:11.6><span>So tena lābhasakkārasilokena na attānukkaṁseti, na paraṁ vambheti. </span></div><p><div class=verse-container id=mn30:11.7><span>Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span></div><p><div class=verse-container id=mn30:11.8><span>So sīlasampadaṁ ārādheti. </span><span class="translation sujato">They achieve accomplishment in ethics … </span></div><p><div class=verse-container id=mn30:11.9><span>So tāya sīlasampadāya attamano hoti, no ca kho paripuṇṇasaṅkappo. </span></div><p><div class=verse-container id=mn30:11.10><span>So tāya sīlasampadāya na attānukkaṁseti, na paraṁ vambheti. </span></div><p><div class=verse-container id=mn30:11.11><span>Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span></div><p><div class=verse-container id=mn30:11.12><span>So samādhisampadaṁ ārādheti. </span><span class="translation sujato">immersion … </span></div><p><div class=verse-container id=mn30:11.13><span>So tāya samādhisampadāya attamano hoti, no ca kho paripuṇṇasaṅkappo. </span></div><p><div class=verse-container id=mn30:11.14><span>So tāya samādhisampadāya na attānukkaṁseti, na paraṁ vambheti. </span></div><p><div class=verse-container id=mn30:11.15><span>Samādhisampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span></div><p><div class=verse-container id=mn30:11.16><span>So ñāṇadassanaṁ ārādheti. </span><span class="translation sujato">and knowledge and vision. </span></div><p><div class=verse-container id=mn30:11.17><span>So tena ñāṇadassanena attamano hoti, paripuṇṇasaṅkappo. </span></div><p><div class=verse-container id=mn30:11.18><span>So tena ñāṇadassanena attānukkaṁseti, paraṁ vambheti: </span></div><p><div class=verse-container id=mn30:11.19><span>‘ahamasmi jānaṁ passaṁ viharāmi, ime panaññe bhikkhū ajānaṁ apassaṁ viharantī’ti. </span></div><p><div class=verse-container id=mn30:11.20><span>Ñāṇadassanena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti, na vāyamati, olīnavuttiko ca hoti sāthaliko. </span><span class="translation sujato">They become lazy and slack regarding their knowledge and vision, not generating enthusiasm or trying to realize those things that are better and finer. … </span></div><p><div class=verse-container id=mn30:11.21><span>Seyyathāpi so, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ, phegguṁ chetvā ādāya pakkanto ‘sāran’ti maññamāno. </span></div><p><div class=verse-container id=mn30:11.22><span>Yañcassa sārena sārakaraṇīyaṁ tañcassa atthaṁ nānubhavissati. </span></div><p><div class=verse-container id=mn30:11.23><span>Tathūpamāhaṁ, brāhmaṇa, imaṁ puggalaṁ vadāmi. </span><span class="translation sujato">They’re like the person who mistakes softwood for heartwood, I say. </span></div><p><div class=verse-container id=mn30:12.1><span>Idha pana, brāhmaṇa, ekacco puggalo saddhā agārasmā anagāriyaṁ pabbajito hoti: </span><span class="translation sujato">Next, take a person who has gone forth out of faith from the lay life to homelessness, thinking: </span></div><p><div class=verse-container id=mn30:12.2><span>‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, </span><span class="translation sujato">‘I’m swamped by rebirth, old age, and death; by sorrow, lamentation, pain, sadness, and distress. I’m swamped by suffering, mired in suffering. </span></div><p><div class=verse-container id=mn30:12.3><span>appeva nāma imassa kevalassa dukkhakkhandhassa antakiriyā paññāyethā’ti. </span><span class="translation sujato">Hopefully I can find an end to this entire mass of suffering.’ </span></div><p><div class=verse-container id=mn30:12.4><span>So evaṁ pabbajito samāno lābhasakkārasilokaṁ abhinibbatteti. </span><span class="translation sujato">When they’ve gone forth they generate possessions, honor, and popularity. </span></div><p><div class=verse-container id=mn30:12.5><span>So tena lābhasakkārasilokena na attamano hoti, na paripuṇṇasaṅkappo. </span><span class="translation sujato">They’re not happy with that, and haven’t got all they wished for. </span></div><p><div class=verse-container id=mn30:12.6><span>So tena lābhasakkārasilokena na attānukkaṁseti, na paraṁ vambheti. </span><span class="translation sujato">They don’t glorify themselves and put others down on account of that. </span></div><p><div class=verse-container id=mn30:12.7><span>Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span><span class="translation sujato">They don’t become lazy and slack on account of their possessions, honor, and popularity, but generate enthusiasm and try to realize those things that are better and finer. </span></div><p><div class=verse-container id=mn30:12.8><span>So sīlasampadaṁ ārādheti. </span><span class="translation sujato">They become accomplished in ethics. </span></div><p><div class=verse-container id=mn30:12.9><span>So tāya sīlasampadāya attamano hoti, no ca kho paripuṇṇasaṅkappo. </span><span class="translation sujato">They’re happy with that, but they haven’t got all they wished for. </span></div><p><div class=verse-container id=mn30:12.10><span>So tāya sīlasampadāya na attānukkaṁseti, na paraṁ vambheti. </span><span class="translation sujato">They don’t glorify themselves and put others down on account of that. </span></div><p><div class=verse-container id=mn30:12.11><span>Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span><span class="translation sujato">They don’t become lazy and slack regarding their accomplishment in ethics, but generate enthusiasm and try to realize those things that are better and finer. </span></div><p><div class=verse-container id=mn30:12.12><span>So samādhisampadaṁ ārādheti. </span><span class="translation sujato">They become accomplished in immersion. </span></div><p><div class=verse-container id=mn30:12.13><span>So tāya samādhisampadāya attamano hoti, no ca kho paripuṇṇasaṅkappo. </span><span class="translation sujato">They’re happy with that, but they haven’t got all they wished for. </span></div><p><div class=verse-container id=mn30:12.14><span>So tāya samādhisampadāya na attānukkaṁseti, na paraṁ vambheti. </span><span class="translation sujato">They don’t glorify themselves and put others down on account of that. </span></div><p><div class=verse-container id=mn30:12.15><span>Samādhisampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span><span class="translation sujato">They don’t become lazy and slack regarding their accomplishment in immersion, but generate enthusiasm and try to realize those things that are better and finer. </span></div><p><div class=verse-container id=mn30:12.16><span>So ñāṇadassanaṁ ārādheti. </span><span class="translation sujato">They achieve knowledge and vision. </span></div><p><div class=verse-container id=mn30:12.17><span>So tena ñāṇadassanena attamano hoti, no ca kho paripuṇṇasaṅkappo. </span><span class="translation sujato">They’re happy with that, but they haven’t got all they wished for. </span></div><p><div class=verse-container id=mn30:12.18><span>So tena ñāṇadassanena na attānukkaṁseti, na paraṁ vambheti. </span><span class="translation sujato">They don’t glorify themselves and put others down on account of that. </span></div><p><div class=verse-container id=mn30:12.19><span>Ñāṇadassanena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati, anolīnavuttiko ca hoti asāthaliko. </span><span class="translation sujato">They don’t become lazy and slack regarding their knowledge and vision, but generate enthusiasm and try to realize those things that are better and finer. </span></div><p><div class=verse-container id=mn30:12.20><span>Katame ca, brāhmaṇa, dhammā ñāṇadassanena uttaritarā ca paṇītatarā ca? </span><span class="translation sujato">And what are those things that are better and finer than knowledge and vision? </span></div><p><div class=verse-container id=mn30:13.1><span>Idha, brāhmaṇa, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. </span><span class="translation sujato">Take a mendicant who, quite secluded from sensual pleasures, secluded from unskillful qualities, enters and remains in the first absorption, which has the rapture and bliss born of seclusion, while placing the mind and keeping it connected. </span></div><p><div class=verse-container id=mn30:13.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This is something better and finer than knowledge and vision. </span></div><p><div class=verse-container id=mn30:14.1><span>Puna caparaṁ, brāhmaṇa, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. </span><span class="translation sujato">Furthermore, as the placing of the mind and keeping it connected are stilled, a mendicant enters and remains in the second absorption, which has the rapture and bliss born of immersion, with internal clarity and mind at one, without placing the mind and keeping it connected. </span></div><p><div class=verse-container id=mn30:14.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:15.1><span>Puna caparaṁ, brāhmaṇa, bhikkhu pītiyā ca virāgā upekkhako ca viharati, sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja viharati. </span><span class="translation sujato">Furthermore, with the fading away of rapture, a mendicant enters and remains in the third absorption, where they meditate with equanimity, mindful and aware, personally experiencing the bliss of which the noble ones declare, ‘Equanimous and mindful, one meditates in bliss.’ </span></div><p><div class=verse-container id=mn30:15.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:16.1><span>Puna caparaṁ, brāhmaṇa, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. </span><span class="translation sujato">Furthermore, giving up pleasure and pain, and ending former happiness and sadness, a mendicant enters and remains in the fourth absorption, without pleasure or pain, with pure equanimity and mindfulness. </span></div><p><div class=verse-container id=mn30:16.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:17.1><span>Puna caparaṁ, brāhmaṇa, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. </span><span class="translation sujato">Furthermore, a mendicant, going totally beyond perceptions of form, with the ending of perceptions of impingement, not focusing on perceptions of diversity, aware that ‘space is infinite’, enters and remains in the dimension of infinite space. </span></div><p><div class=verse-container id=mn30:17.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:18.1><span>Puna caparaṁ, brāhmaṇa, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. </span><span class="translation sujato">Furthermore, a mendicant, going totally beyond the dimension of infinite space, aware that ‘consciousness is infinite’, enters and remains in the dimension of infinite consciousness. </span></div><p><div class=verse-container id=mn30:18.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:19.1><span>Puna caparaṁ, brāhmaṇa, bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. </span><span class="translation sujato">Furthermore, a mendicant, going totally beyond the dimension of infinite consciousness, aware that ‘there is nothing at all’, enters and remains in the dimension of nothingness. </span></div><p><div class=verse-container id=mn30:19.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:20.1><span>Puna caparaṁ, brāhmaṇa, bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. </span><span class="translation sujato">Furthermore, take a mendicant who, going totally beyond the dimension of nothingness, enters and remains in the dimension of neither perception nor non-perception. </span></div><p><div class=verse-container id=mn30:20.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:21.1><span>Puna caparaṁ, brāhmaṇa, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, paññāya cassa disvā āsavā parikkhīṇā honti. </span><span class="translation sujato">Furthermore, take a mendicant who, going totally beyond the dimension of neither perception nor non-perception, enters and remains in the cessation of perception and feeling. And, having seen with wisdom, their defilements come to an end. </span></div><p><div class=verse-container id=mn30:21.2><span>Ayampi kho, brāhmaṇa, dhammo ñāṇadassanena uttaritaro ca paṇītataro ca. </span><span class="translation sujato">This too is something better and finer than knowledge and vision. </span></div><p><div class=verse-container id=mn30:21.3><span>Ime kho, brāhmaṇa, dhammā ñāṇadassanena uttaritarā ca paṇītatarā ca. </span><span class="translation sujato">These are the things that are better and finer than knowledge and vision. </span></div><p><div class=verse-container id=mn30:22.1><span>Seyyathāpi so, brāhmaṇa, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato sāraṁyeva chetvā ādāya pakkanto ‘sāran’ti jānamāno. </span><span class="translation sujato">Suppose there was a person in need of heartwood. And while wandering in search of heartwood he’d come across a large tree standing with heartwood. He’d cut out just the heartwood and depart knowing it was heartwood. </span></div><p><div class=verse-container id=mn30:22.2><span>Yañcassa sārena sārakaraṇīyaṁ tañcassa atthaṁ anubhavissati. </span><span class="translation sujato">Whatever he needs to make from heartwood, he will succeed. </span></div><p><div class=verse-container id=mn30:22.3><span>Tathūpamāhaṁ, brāhmaṇa, imaṁ puggalaṁ vadāmi. </span><span class="translation sujato">That’s what this person is like, I say. </span></div><p><div class=verse-container id=mn30:23.1><span>Iti kho, brāhmaṇa, nayidaṁ brahmacariyaṁ lābhasakkārasilokānisaṁsaṁ, na sīlasampadānisaṁsaṁ, na samādhisampadānisaṁsaṁ, na ñāṇadassanānisaṁsaṁ. </span><span class="translation sujato">And so, brahmin, this spiritual life is not lived for the sake of possessions, honor, and popularity, or for accomplishment in ethics, or for accomplishment in immersion, or for knowledge and vision. </span></div><p><div class=verse-container id=mn30:23.2><span>Yā ca kho ayaṁ, brāhmaṇa, akuppā cetovimutti—</span><span class="translation sujato">Rather, the goal, heartwood, and final end of the spiritual life is the unshakable freedom of heart.” </span></div><p><div class=verse-container id=mn30:23.3><span>etadatthamidaṁ, brāhmaṇa, brahmacariyaṁ, etaṁ sāraṁ etaṁ pariyosānan”ti. </span></div><p><div class=verse-container id=mn30:24.1><span>Evaṁ vutte, piṅgalakoccho brāhmaṇo bhagavantaṁ etadavoca: </span><span class="translation sujato">When he had spoken, the brahmin Piṅgalakoccha said to the Buddha, </span></div><p><div class=verse-container id=mn30:24.2><span>“abhikkantaṁ, bho gotama, abhikkantaṁ, bho gotama …pe… </span><span class="translation sujato">“Excellent, worthy Gotama! Excellent! … </span></div><p><div class=verse-container id=mn30:24.3><span>upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </span><span class="translation sujato">From this day forth, may the worthy Gotama remember me as a lay follower who has gone for refuge for life.” </span></div><p><div class=verse-container id=mn30:24.4><span>Cūḷasāropamasuttaṁ niṭṭhitaṁ dasamaṁ. </span></div><p><div class=verse-container id=mn30:24.5><span>Opammavaggo niṭṭhito tatiyo. </span></div><p><div class=verse-container id=mn30:25.0><span>Tassuddānaṁ </span></div><p><div class=verse-container id=mn30:25.1><span>Moḷiyaphaggunariṭṭhañca nāmo, </span></div><p><div class=verse-container id=mn30:25.2><span>Andhavane kathipuṇṇaṁ nivāpo; </span></div><p><div class=verse-container id=mn30:25.3><span>Rāsikaṇerumahāgajanāmo, </span></div><p><div class=verse-container id=mn30:25.4><span>Sārūpamo puna piṅgalakoccho. </span></div><div class=flex-between><a href=/canon/en/pli/ms/sutta/mn/mn0029.html>Previous</a><a href=/canon/en/pli/ms/sutta/mn/mn0031.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>