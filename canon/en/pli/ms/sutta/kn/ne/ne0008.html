<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0007.html>Previous</a><a href=/canon/en/pli/ms/sutta/kn/ne/ne0009.html>Next</a></div><p><div class=verse-container id=ne8:0.1><span>Netti </span></div><p><div class=verse-container id=ne8:0.2><span>Paṭiniddesavāra </span></div><p><div class=verse-container id=ne8:0.3><span>Vibhaṅga 5 </span></div><p><div class=verse-container id=ne8:0.4><span class=big-bold>Lakkhaṇahāravibhaṅga </span></div><p><div class=verse-container id=ne8:1.1><span>Tattha katamo lakkhaṇo hāro? </span></div><p><div class=verse-container id=ne8:1.2><span>“Vuttamhi ekadhamme”ti, ayaṁ lakkhaṇo hāro. </span></div><p><div class=verse-container id=ne8:1.3><span>Kiṁ lakkhayati? </span></div><p><div class=verse-container id=ne8:1.4><span>Ye dhammā ekalakkhaṇā, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti. </span></div><p><div class=verse-container id=ne8:1.5><span>Yathā kiṁ bhave? </span></div><p><div class=verse-container id=ne8:1.6><span>Yathāha bhagavā—</span></div><p><div class=verse-container id=ne8:2.1><span>“Cakkhuṁ, bhikkhave, anavaṭṭhitaṁ ittaraṁ parittaṁ pabhaṅgu parato dukkhaṁ byasanaṁ calanaṁ kukkuḷaṁ saṅkhāraṁ vadhakaṁ amittamajjhe”. </span></div><p><div class=verse-container id=ne8:2.2><span>Imasmiṁ cakkhusmiṁ vutte avasiṭṭhāni ajjhattikāni āyatanāni vuttāni bhavanti. </span></div><p><div class=verse-container id=ne8:2.3><span>Kena kāraṇena? </span></div><p><div class=verse-container id=ne8:2.4><span>Sabbāni hi cha ajjhattikāni āyatanāni vadhakaṭṭhena ekalakkhaṇāni. </span></div><p><div class=verse-container id=ne8:2.5><span>Yathā cāha bhagavā—</span></div><p><div class=verse-container id=ne8:3.1><span>“Atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya cāgāya paṭinissaggāya paṭipajja”. </span></div><p><div class=verse-container id=ne8:3.2><span>Imasmiṁ rūpakkhandhe vutte avasiṭṭhā khandhā vuttā bhavanti. </span></div><p><div class=verse-container id=ne8:3.3><span>Kena kāraṇena? </span></div><p><div class=verse-container id=ne8:3.4><span>Sabbe hi pañcakkhandhā yamakovādasutte vadhakaṭṭhena ekalakkhaṇā vuttā. </span></div><p><div class=verse-container id=ne8:3.5><span>Yathā cāha bhagavā—</span></div><p><div class=verse-container id=ne8:4.1><span>“Yesañca susamāraddhā, </span></div><p><div class=verse-container id=ne8:4.2><span>niccaṁ kāyagatāsati; </span></div><p><div class=verse-container id=ne8:4.3><span>Akiccaṁ te na sevanti, </span></div><p><div class=verse-container id=ne8:4.4><span>kicce sātaccakārino”. </span></div><p><div class=verse-container id=ne8:5.1><span>Iti kāyagatāya satiyā vuttāya vuttā bhavanti vedanāgatā sati cittagatā dhammagatā ca. </span></div><p><div class=verse-container id=ne8:5.2><span>Tathā yaṁ kiñci diṭṭhaṁ vā sutaṁ vā mutaṁ vāti vutte vuttaṁ bhavati viññātaṁ. </span></div><p><div class=verse-container id=ne8:5.3><span>Yathā cāha bhagavā—</span></div><p><div class=verse-container id=ne8:6.1><span>“Tasmātiha tvaṁ bhikkhu kāye kāyānupassī viharāhi ātāpī sampajāno satimā vineyya loke abhijjhādomanassaṁ”. </span></div><p><div class=verse-container id=ne8:6.2><span>“Ātāpī”ti vīriyindriyaṁ, “sampajāno”ti paññindriyaṁ, “satimā”ti satindriyaṁ, “vineyya loke abhijjhādomanassan”ti samādhindriyaṁ, evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti. </span></div><p><div class=verse-container id=ne8:6.3><span>Kena kāraṇena, ekalakkhaṇattā catunnaṁ indriyānaṁ. </span></div><p><div class=verse-container id=ne8:7.1><span>Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti, catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti, catūsu iddhipādesu bhāviyamānesu pañcindriyāni bhāvanāpāripūriṁ gacchanti, pañcasu indriyesu bhāviyamānesu pañca balāni bhāvanāpāripūriṁ gacchanti, pañcasu balesu bhāviyamānesu satta bojjhaṅgā bhāvanāpāripūriṁ gacchanti, sattasu bojjhaṅgesu bhāviyamānesu ariyo aṭṭhaṅgiko maggo bhāvanāpāripūriṁ gacchati, sabbeva bodhaṅgamā dhammā bodhipakkhiyā bhāvanāpāripūriṁ gacchanti. </span></div><p><div class=verse-container id=ne8:7.2><span>Kena kāraṇena, sabbe hi bodhaṅgamā bodhipakkhiyā neyyānikalakkhaṇena ekalakkhaṇā, te ekalakkhaṇattā bhāvanāpāripūriṁ gacchanti. </span></div><p><div class=verse-container id=ne8:8.1><span>Evaṁ akusalāpi dhammā ekalakkhaṇattā pahānaṁ abbhatthaṁ gacchanti. </span></div><p><div class=verse-container id=ne8:8.2><span>Catūsu satipaṭṭhānesu bhāviyamānesu vipallāsā pahīyanti, āhārā cassa pariññaṁ gacchanti, upādānehi anupādāno bhavati, yogehi ca visaṁyutto bhavati, ganthehi ca vippayutto bhavati, āsavehi ca anāsavo bhavati, oghehi ca nitthiṇṇo bhavati, sallehi ca visallo bhavati, viññāṇaṭṭhitiyo cassa pariññaṁ gacchanti, agatigamanehi na agatiṁ gacchati, evaṁ akusalāpi dhammā ekalakkhaṇattā pahānaṁ abbhatthaṁ gacchanti. </span></div><p><div class=verse-container id=ne8:9.1><span>Yattha vā pana rūpindriyaṁ desitaṁ, desitā tattheva rūpadhātu rūpakkhandho rūpañcāyatanaṁ. </span></div><p><div class=verse-container id=ne8:9.2><span>Yattha vā pana sukhā vedanā desitā, desitaṁ tattha sukhindriyaṁ somanassindriyaṁ dukkhasamudayo ca ariyasaccaṁ. </span></div><p><div class=verse-container id=ne8:9.3><span>Yattha vā pana dukkhā vedanā desitā, desitaṁ tattha dukkhindriyaṁ domanassindriyaṁ dukkhañca ariyasaccaṁ. </span></div><p><div class=verse-container id=ne8:9.4><span>Yattha vā pana adukkhamasukhā vedanā desitā, desitaṁ tattha upekkhindriyaṁ sabbo ca paṭiccasamuppādo. </span></div><p><div class=verse-container id=ne8:9.5><span>Kena kāraṇena, adukkhamasukhāya hi vedanāya avijjā anuseti. </span></div><p><div class=verse-container id=ne8:9.6><span>Avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. </span></div><p><div class=verse-container id=ne8:9.7><span>So ca sarāgasadosasamohasaṅkilesapakkhena hātabbo, vītarāgavītadosavītamohaariyadhammehi hātabbo. </span></div><p><div class=verse-container id=ne8:10.1><span>Evaṁ ye dhammā ekalakkhaṇā kiccato ca lakkhaṇato ca sāmaññato ca cutūpapātato ca, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti. </span></div><p><div class=verse-container id=ne8:10.2><span>Tenāha āyasmā mahākaccāyano “vuttamhi ekadhamme”ti. </span></div><p><div class=verse-container id=ne8:10.3><span>Niyutto lakkhaṇo hāro. </span></div><div class=flex-between><a href=/canon/en/pli/ms/sutta/kn/ne/ne0007.html>Previous</a><a href=/canon/en/pli/ms/sutta/kn/ne/ne0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>