<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0002.html>Previous</a><a href=/canon/en/pli/ms/sutta/kn/ne/ne0004.html>Next</a></div><p id=ne3:0.1><span class=root>Netti </span><br><p id=ne3:0.2><span class="root big-bold">3. Niddesavāra </span><br><p id=ne3:1.1><span class=root>Tattha saṅkhepato netti kittitā. </span><br><p id=ne3:2.0><span class=root>3.1. Hārasaṅkhepa </span><br><p id=ne3:2.1><span class=root>Assādādīnavatā, </span><br><p id=ne3:2.2><span class=root>Nissaraṇampi ca phalaṁ upāyo ca; </span><br><p id=ne3:2.3><span class=root>Āṇattī ca bhagavato, </span><br><p id=ne3:2.4><span class=root>Yogīnaṁ desanāhāro. </span><br><p id=ne3:3.1><span class=root>Yaṁ pucchitañca vissajjitañca, </span><br><p id=ne3:3.2><span class=root>Suttassa yā ca anugīti; </span><br><p id=ne3:3.3><span class=root>Suttassa yo pavicayo, </span><br><p id=ne3:3.4><span class=root>Hāro vicayoti niddiṭṭho. </span><br><p id=ne3:4.1><span class=root>Sabbesaṁ hārānaṁ, </span><br><p id=ne3:4.2><span class=root>Yā bhūmī yo ca gocaro tesaṁ; </span><br><p id=ne3:4.3><span class=root>Yuttāyuttaparikkhā, </span><br><p id=ne3:4.4><span class=root>Hāro yuttīti niddiṭṭho. </span><br><p id=ne3:5.1><span class=root>Dhammaṁ deseti jino, </span><br><p id=ne3:5.2><span class=root>Tassa ca dhammassa yaṁ padaṭṭhānaṁ; </span><br><p id=ne3:5.3><span class=root>Iti yāva sabbadhammā, </span><br><p id=ne3:5.4><span class=root>Eso hāro padaṭṭhāno. </span><br><p id=ne3:6.1><span class=root>Vuttamhi ekadhamme, </span><br><p id=ne3:6.2><span class=root>Ye dhammā ekalakkhaṇā keci; </span><br><p id=ne3:6.3><span class=root>Vuttā bhavanti sabbe, </span><br><p id=ne3:6.4><span class=root>So hāro lakkhaṇo nāma. </span><br><p id=ne3:7.1><span class=root>Neruttamadhippāyo, </span><br><p id=ne3:7.2><span class=root>Byañjanamatha desanānidānañca; </span><br><p id=ne3:7.3><span class=root>Pubbāparānusandhī, </span><br><p id=ne3:7.4><span class=root>Eso hāro catubyūho. </span><br><p id=ne3:8.1><span class=root>Ekamhi padaṭṭhāne, </span><br><p id=ne3:8.2><span class=root>Pariyesati sesakaṁ padaṭṭhānaṁ; </span><br><p id=ne3:8.3><span class=root>Āvaṭṭati paṭipakkhe, </span><br><p id=ne3:8.4><span class=root>Āvaṭṭo nāma so hāro. </span><br><p id=ne3:9.1><span class=root>Dhammañca padaṭṭhānaṁ, </span><br><p id=ne3:9.2><span class=root>Bhūmiñca vibhajjate ayaṁ hāro; </span><br><p id=ne3:9.3><span class=root>Sādhāraṇe asādhā- </span><br><p id=ne3:9.4><span class=root>Raṇe ca neyyo vibhattīti. </span><br><p id=ne3:10.1><span class=root>Kusalākusale dhamme, </span><br><p id=ne3:10.2><span class=root>Niddiṭṭhe bhāvite pahīne ca; </span><br><p id=ne3:10.3><span class=root>Parivattati paṭipakkhe, </span><br><p id=ne3:10.4><span class=root>Hāro parivattano nāma. </span><br><p id=ne3:11.1><span class=root>Vevacanāni bahūni tu, </span><br><p id=ne3:11.2><span class=root>Sutte vuttāni ekadhammassa; </span><br><p id=ne3:11.3><span class=root>Yo jānāti suttavidū, </span><br><p id=ne3:11.4><span class=root>Vevacano nāma so hāro. </span><br><p id=ne3:12.1><span class=root>Ekaṁ bhagavā dhammaṁ, </span><br><p id=ne3:12.2><span class=root>Paññattīhi vividhāhi deseti; </span><br><p id=ne3:12.3><span class=root>So ākāro ñeyyo, </span><br><p id=ne3:12.4><span class=root>Paññattī nāma hāroti. </span><br><p id=ne3:13.1><span class=root>Yo ca paṭiccuppādo, </span><br><p id=ne3:13.2><span class=root>Indriyakhandhā ca dhātu āyatanā; </span><br><p id=ne3:13.3><span class=root>Etehi otarati yo, </span><br><p id=ne3:13.4><span class=root>Otaraṇo nāma so hāro. </span><br><p id=ne3:14.1><span class=root>Vissajjitamhi pañhe, </span><br><p id=ne3:14.2><span class=root>Gāthāyaṁ pucchitā yamārabbha; </span><br><p id=ne3:14.3><span class=root>Suddhāsuddhaparikkhā, </span><br><p id=ne3:14.4><span class=root>Hāro so sodhano nāma. </span><br><p id=ne3:15.1><span class=root>Ekattatāya dhammā, </span><br><p id=ne3:15.2><span class=root>Yepi ca vemattatāya niddiṭṭhā; </span><br><p id=ne3:15.3><span class=root>Te na vikappayitabbā, </span><br><p id=ne3:15.4><span class=root>Eso hāro adhiṭṭhāno. </span><br><p id=ne3:16.1><span class=root>Ye dhammā yaṁ dhammaṁ, </span><br><p id=ne3:16.2><span class=root>Janayantippaccayā paramparato; </span><br><p id=ne3:16.3><span class=root>Hetumavakaḍḍhayitvā, </span><br><p id=ne3:16.4><span class=root>Eso hāro parikkhāro. </span><br><p id=ne3:17.1><span class=root>Ye dhammā yaṁmūlā, </span><br><p id=ne3:17.2><span class=root>Ye cekatthā pakāsitā muninā; </span><br><p id=ne3:17.3><span class=root>Te samaropayitabbā, </span><br><p id=ne3:17.4><span class=root>Esa samāropano hāro. </span><br><p id=ne3:18.0><span class=root>3.2. Nayasaṅkhepa </span><br><p id=ne3:18.1><span class=root>Taṇhañca avijjampi ca, </span><br><p id=ne3:18.2><span class=root>Samathena vipassanāya yo neti; </span><br><p id=ne3:18.3><span class=root>Saccehi yojayitvā, </span><br><p id=ne3:18.4><span class=root>Ayaṁ nayo nandiyāvaṭṭo. </span><br><p id=ne3:19.1><span class=root>Yo akusale samūlehi, </span><br><p id=ne3:19.2><span class=root>Neti kusale ca kusalamūlehi; </span><br><p id=ne3:19.3><span class=root>Bhūtaṁ tathaṁ avitathaṁ, </span><br><p id=ne3:19.4><span class=root>Tipukkhalaṁ taṁ nayaṁ āhu. </span><br><p id=ne3:20.1><span class=root>Yo neti vipallāsehi, </span><br><p id=ne3:20.2><span class=root>Kilese indriyehi saddhamme; </span><br><p id=ne3:20.3><span class=root>Etaṁ nayaṁ nayavidū, </span><br><p id=ne3:20.4><span class=root>Sīhavikkīḷitaṁ āhu. </span><br><p id=ne3:21.1><span class=root>Veyyākaraṇesu hi ye, </span><br><p id=ne3:21.2><span class=root>Kusalākusalā tahiṁ tahiṁ vuttā; </span><br><p id=ne3:21.3><span class=root>Manasā volokayate, </span><br><p id=ne3:21.4><span class=root>Taṁ khu disālocanaṁ āhu. </span><br><p id=ne3:22.1><span class=root>Oloketvā disalocanena, </span><br><p id=ne3:22.2><span class=root>Ukkhipiya yaṁ samāneti; </span><br><p id=ne3:22.3><span class=root>Sabbe kusalākusale, </span><br><p id=ne3:22.4><span class=root>Ayaṁ nayo aṅkuso nāma. </span><br><p id=ne3:23.1><span class=root>Soḷasa hārā paṭhamaṁ, </span><br><p id=ne3:23.2><span class=root>Disalocanato disā viloketvā; </span><br><p id=ne3:23.3><span class=root>Saṅkhipiya aṅkusena hi, </span><br><p id=ne3:23.4><span class=root>Nayehi tīhi niddise suttaṁ. </span><br><p id=ne3:24.0><span class=root>3.3. Dvādasapada </span><br><p id=ne3:24.1><span class=root>Akkharaṁ padaṁ byañjanaṁ, </span><br><p id=ne3:24.2><span class=root>nirutti tatheva niddeso; </span><br><p id=ne3:24.3><span class=root>Ākārachaṭṭhavacanaṁ, </span><br><p id=ne3:24.4><span class=root>ettāva byañjanaṁ sabbaṁ. </span><br><p id=ne3:25.1><span class=root>Saṅkāsanā pakāsanā, </span><br><p id=ne3:25.2><span class=root>Vivaraṇā vibhajanuttānīkammapaññatti; </span><br><p id=ne3:25.3><span class=root>Etehi chahi padehi, </span><br><p id=ne3:25.4><span class=root>Attho kammañca niddiṭṭhaṁ. </span><br><p id=ne3:26.1><span class=root>Tīṇi ca nayā anūnā, </span><br><p id=ne3:26.2><span class=root>Atthassa ca chappadāni gaṇitāni; </span><br><p id=ne3:26.3><span class=root>Navahi padehi bhagavato, </span><br><p id=ne3:26.4><span class=root>Vacanassattho samāyutto. </span><br><p id=ne3:27.1><span class=root>Atthassa navappadāni, </span><br><p id=ne3:27.2><span class=root>Byañjanapariyeṭṭhiyā catubbīsa; </span><br><p id=ne3:27.3><span class=root>Ubhayaṁ saṅkalayitvā, </span><br><p id=ne3:27.4><span class=root>Tettiṁsā ettikā nettīti. </span><br><p id=ne3:27.5><span class=root>Niddesavāro. </span><br></main><footer class="container footer"><small><a href=/about/>Contact info</a></small></footer>