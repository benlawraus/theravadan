<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0012.html>Previous</a><a href=/canon/en/pli/ms/sutta/kn/ne/ne0014.html>Next</a></div><p id=ne13:0.1><span class=root>Netti </span><br><p id=ne13:0.2><span class=root>Paṭiniddesavāra </span><br><p id=ne13:0.3><span class=root>Vibhaṅga 10 </span><br><p id=ne13:0.4><span class="root big-bold">Vevacanahāravibhaṅga </span><br><p id=ne13:1.1><span class=root>Tattha katamo vevacano hāro? </span><br><p id=ne13:1.2><span class=root>“Vevacanāni bahūnī”ti. </span><br><p id=ne13:1.3><span class=root>Yathā ekaṁ bhagavā dhammaṁ aññamaññehi vevacanehi niddisati. </span><br><p id=ne13:1.4><span class=root>Yathāha bhagavā—</span><br><p id=ne13:2.1><span class=root>“Āsā ca pihā abhinandanā ca, </span><br><p id=ne13:2.2><span class=root>Anekadhātūsu sarā patiṭṭhitā; </span><br><p id=ne13:2.3><span class=root>Aññāṇamūlappabhavā pajappitā, </span><br><p id=ne13:2.4><span class=root>Sabbā mayā byantikatā samūlikā”ti. </span><br><p id=ne13:3.1><span class=root>Āsā nāma vuccati yā bhavissassa atthassa āsīsanā avassaṁ āgamissatīti āsāssa uppajjati. </span><br><p id=ne13:3.2><span class=root>Pihā nāma yā vattamānassa atthassa patthanā, seyyataraṁ vā disvā “ediso bhaveyyan”ti pihāssa uppajjati. </span><br><p id=ne13:3.3><span class=root>Atthanipphattipaṭipālanā abhinandanā nāma, piyaṁ vā ñātiṁ abhinandati, piyaṁ vā dhammaṁ abhinandati, appaṭikūlato vā abhinandati. </span><br><p id=ne13:4.1><span class=root>Anekadhātūti cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu. </span><br><p id=ne13:5.1><span class=root>Sarāti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā. </span><br><p id=ne13:5.2><span class=root>Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni domanassāni yāni ca cha nekkhammasitāni somanassāni, imāni catuvīsapadāni taṇhāpakkho, taṇhāya etaṁ vevacanaṁ. </span><br><p id=ne13:5.3><span class=root>Yā cha upekkhā gehasitā, ayaṁ diṭṭhipakkho. </span><br><p id=ne13:6.1><span class=root>Sāyeva patthanākārena dhammanandī dhammapemaṁ dhammajjhosānanti taṇhāya etaṁ vevacanaṁ. </span><br><p id=ne13:6.2><span class=root>Cittaṁ mano viññāṇanti cittassa etaṁ vevacanaṁ. </span><br><p id=ne13:6.3><span class=root>Manindriyaṁ manodhātu manāyatanaṁ vijānanāti manassetaṁ vevacanaṁ. </span><br><p id=ne13:6.4><span class=root>Paññindriyaṁ paññābalaṁ adhipaññā sikkhā paññā paññākkhandho dhammavicayasambojjhaṅgo ñāṇaṁ sammādiṭṭhi tīraṇā vipassanā dhamme ñāṇaṁ atthe ñāṇaṁ anvaye ñāṇaṁ khaye ñāṇaṁ anuppāde ñāṇaṁ anaññātaññassāmītindriyaṁ aññindriyaṁ aññātāvindriyaṁ cakkhu vijjā buddhi bhūri medhā āloko, yaṁ vā pana yaṁ kiñci aññampi evaṁ jātiyaṁ, paññāya etaṁ vevacanaṁ. </span><br><p id=ne13:6.5><span class=root>Pañcindriyāni lokuttarāni, sabbā paññā. </span><br><p id=ne13:6.6><span class=root>Api ca ādhipateyyaṭṭhena saddhā, ārambhaṭṭhena vīriyaṁ, apilāpanaṭṭhena sati, avikkhepaṭṭhena samādhi, pajānanaṭṭhena paññā. </span><br><p id=ne13:7.1><span class=root>Yathā ca buddhānussatiyaṁ vuttaṁ itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. </span><br><p id=ne13:7.2><span class=root>Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo nirūḷhavaṇo madditakaṇḍako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā etaṁ vevacanaṁ. </span><br><p id=ne13:8.1><span class=root>Yathā ca dhammānussatiyaṁ vuttaṁ svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi. </span><br><p id=ne13:8.2><span class=root>Yadidaṁ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṁ. </span><br><p id=ne13:9.1><span class=root>“Asaṅkhataṁnantamanāsavañca, </span><br><p id=ne13:9.2><span class=root>Saccañca pāraṁ nipuṇaṁ sududdasaṁ; </span><br><p id=ne13:9.3><span class=root>Ajajjaraṁ dhuvaṁ apalokitaṁ, </span><br><p id=ne13:9.4><span class=root>Anidassanaṁ nippapañca santaṁ. </span><br><p id=ne13:10.1><span class=root>Amataṁ paṇītañca sivañca khemaṁ, </span><br><p id=ne13:10.2><span class=root>Taṇhakkhayo acchariyañca abbhutaṁ; </span><br><p id=ne13:10.3><span class=root>Anītikaṁ anītikadhammaṁ, </span><br><p id=ne13:10.4><span class=root>Nibbānametaṁ sugatena desitaṁ. </span><br><p id=ne13:11.1><span class=root>Ajātaṁ abhūtaṁ anupaddavañca, </span><br><p id=ne13:11.2><span class=root>Akataṁ asokañca atho visokaṁ; </span><br><p id=ne13:11.3><span class=root>Anūpasaggaṁnupasaggadhammaṁ, </span><br><p id=ne13:11.4><span class=root>Nibbānametaṁ sugatena desitaṁ. </span><br><p id=ne13:12.1><span class=root>Gambhīrañceva duppassaṁ, </span><br><p id=ne13:12.2><span class=root>uttarañca anuttaraṁ; </span><br><p id=ne13:12.3><span class=root>Asamaṁ appaṭisamaṁ, </span><br><p id=ne13:12.4><span class=root>jeṭṭhaṁ seṭṭhanti vuccati. </span><br><p id=ne13:13.1><span class=root>Leṇañca tāṇaṁ araṇaṁ anaṅgaṇaṁ, </span><br><p id=ne13:13.2><span class=root>Akāca metaṁ vimalanti vuccati; </span><br><p id=ne13:13.3><span class=root>Dīpo sukhaṁ appamāṇaṁ patiṭṭhā, </span><br><p id=ne13:13.4><span class=root>Akiñcanaṁ appapañcanti vuttan”ti. </span><br><p id=ne13:14.1><span class=root>Dhammānussatiyā etaṁ vevacanaṁ. </span><br><p id=ne13:15.1><span class=root>Yathā ca saṅghānussatiyaṁ vuttaṁ suppaṭipanno ujuppaṭipanno ñāyappaṭipanno sāmīcippaṭipanno yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa, sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṁ sāro sattānaṁ maṇḍo sattānaṁ uddhāro sattānaṁ esikā sattānaṁ surabhipasūnaṁ pujjo devānañca manussānañcāti saṅghānussatiyā etaṁ vevacanaṁ. </span><br><p id=ne13:16.1><span class=root>Yathā ca sīlānussatiyaṁ vuttaṁ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni bhujissāni viññuppasatthāni aparāmaṭṭhāni samādhisaṁvattanikāni, alaṅkāro ca sīlaṁ uttamaṅgopasobhaṇatāya, nidhānañca sīlaṁ sabbadobhaggasamatikkamanaṭṭhena, sippañca sīlaṁ akkhaṇavedhitāya, velā ca sīlaṁ anatikkamanaṭṭhena, dhaññañca sīlaṁ daliddopacchedanaṭṭhena, ādāso ca sīlaṁ dhammavolokanatāya, pāsādo ca sīlaṁ volokanaṭṭhena, sabbabhūmānuparivatti ca sīlaṁ amatapariyosānanti sīlānussatiyā etaṁ vevacanaṁ. </span><br><p id=ne13:17.1><span class=root>Yathā ca cāgānussatiyaṁ vuttaṁ yasmiṁ samaye ariyasāvako agāraṁ ajjhāvasati muttacāgo payatapāṇi vossaggarato yācayogo dānasaṁvibhāgaratoti cāgānussatiyā etaṁ vevacanaṁ. </span><br><p id=ne13:17.2><span class=root>Tenāha āyasmā mahākaccāyano “vevacanāni bahūnī”ti. </span><br><p id=ne13:17.3><span class=root>Niyutto vevacano hāro. </span><br></main><footer class="container footer"><small><a href=/about/>Contact info</a></small></footer>