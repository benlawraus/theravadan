<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0012.html>Previous</a><a href=/canon/en/pli/ms/sutta/kn/ne/ne0014.html>Next</a></div><p><div class=verse-container id=ne13:0.1><span>Netti </span></div><p><div class=verse-container id=ne13:0.2><span>Paṭiniddesavāra </span></div><p><div class=verse-container id=ne13:0.3><span>Vibhaṅga 10 </span></div><p><div class=verse-container id=ne13:0.4><span class=big-bold>Vevacanahāravibhaṅga </span></div><p><div class=verse-container id=ne13:1.1><span>Tattha katamo vevacano hāro? </span></div><p><div class=verse-container id=ne13:1.2><span>“Vevacanāni bahūnī”ti. </span></div><p><div class=verse-container id=ne13:1.3><span>Yathā ekaṁ bhagavā dhammaṁ aññamaññehi vevacanehi niddisati. </span></div><p><div class=verse-container id=ne13:1.4><span>Yathāha bhagavā—</span></div><p><div class=verse-container id=ne13:2.1><span>“Āsā ca pihā abhinandanā ca, </span></div><p><div class=verse-container id=ne13:2.2><span>Anekadhātūsu sarā patiṭṭhitā; </span></div><p><div class=verse-container id=ne13:2.3><span>Aññāṇamūlappabhavā pajappitā, </span></div><p><div class=verse-container id=ne13:2.4><span>Sabbā mayā byantikatā samūlikā”ti. </span></div><p><div class=verse-container id=ne13:3.1><span>Āsā nāma vuccati yā bhavissassa atthassa āsīsanā avassaṁ āgamissatīti āsāssa uppajjati. </span></div><p><div class=verse-container id=ne13:3.2><span>Pihā nāma yā vattamānassa atthassa patthanā, seyyataraṁ vā disvā “ediso bhaveyyan”ti pihāssa uppajjati. </span></div><p><div class=verse-container id=ne13:3.3><span>Atthanipphattipaṭipālanā abhinandanā nāma, piyaṁ vā ñātiṁ abhinandati, piyaṁ vā dhammaṁ abhinandati, appaṭikūlato vā abhinandati. </span></div><p><div class=verse-container id=ne13:4.1><span>Anekadhātūti cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu. </span></div><p><div class=verse-container id=ne13:5.1><span>Sarāti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā. </span></div><p><div class=verse-container id=ne13:5.2><span>Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni domanassāni yāni ca cha nekkhammasitāni somanassāni, imāni catuvīsapadāni taṇhāpakkho, taṇhāya etaṁ vevacanaṁ. </span></div><p><div class=verse-container id=ne13:5.3><span>Yā cha upekkhā gehasitā, ayaṁ diṭṭhipakkho. </span></div><p><div class=verse-container id=ne13:6.1><span>Sāyeva patthanākārena dhammanandī dhammapemaṁ dhammajjhosānanti taṇhāya etaṁ vevacanaṁ. </span></div><p><div class=verse-container id=ne13:6.2><span>Cittaṁ mano viññāṇanti cittassa etaṁ vevacanaṁ. </span></div><p><div class=verse-container id=ne13:6.3><span>Manindriyaṁ manodhātu manāyatanaṁ vijānanāti manassetaṁ vevacanaṁ. </span></div><p><div class=verse-container id=ne13:6.4><span>Paññindriyaṁ paññābalaṁ adhipaññā sikkhā paññā paññākkhandho dhammavicayasambojjhaṅgo ñāṇaṁ sammādiṭṭhi tīraṇā vipassanā dhamme ñāṇaṁ atthe ñāṇaṁ anvaye ñāṇaṁ khaye ñāṇaṁ anuppāde ñāṇaṁ anaññātaññassāmītindriyaṁ aññindriyaṁ aññātāvindriyaṁ cakkhu vijjā buddhi bhūri medhā āloko, yaṁ vā pana yaṁ kiñci aññampi evaṁ jātiyaṁ, paññāya etaṁ vevacanaṁ. </span></div><p><div class=verse-container id=ne13:6.5><span>Pañcindriyāni lokuttarāni, sabbā paññā. </span></div><p><div class=verse-container id=ne13:6.6><span>Api ca ādhipateyyaṭṭhena saddhā, ārambhaṭṭhena vīriyaṁ, apilāpanaṭṭhena sati, avikkhepaṭṭhena samādhi, pajānanaṭṭhena paññā. </span></div><p><div class=verse-container id=ne13:7.1><span>Yathā ca buddhānussatiyaṁ vuttaṁ itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. </span></div><p><div class=verse-container id=ne13:7.2><span>Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo nirūḷhavaṇo madditakaṇḍako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā etaṁ vevacanaṁ. </span></div><p><div class=verse-container id=ne13:8.1><span>Yathā ca dhammānussatiyaṁ vuttaṁ svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi. </span></div><p><div class=verse-container id=ne13:8.2><span>Yadidaṁ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṁ. </span></div><p><div class=verse-container id=ne13:9.1><span>“Asaṅkhataṁnantamanāsavañca, </span></div><p><div class=verse-container id=ne13:9.2><span>Saccañca pāraṁ nipuṇaṁ sududdasaṁ; </span></div><p><div class=verse-container id=ne13:9.3><span>Ajajjaraṁ dhuvaṁ apalokitaṁ, </span></div><p><div class=verse-container id=ne13:9.4><span>Anidassanaṁ nippapañca santaṁ. </span></div><p><div class=verse-container id=ne13:10.1><span>Amataṁ paṇītañca sivañca khemaṁ, </span></div><p><div class=verse-container id=ne13:10.2><span>Taṇhakkhayo acchariyañca abbhutaṁ; </span></div><p><div class=verse-container id=ne13:10.3><span>Anītikaṁ anītikadhammaṁ, </span></div><p><div class=verse-container id=ne13:10.4><span>Nibbānametaṁ sugatena desitaṁ. </span></div><p><div class=verse-container id=ne13:11.1><span>Ajātaṁ abhūtaṁ anupaddavañca, </span></div><p><div class=verse-container id=ne13:11.2><span>Akataṁ asokañca atho visokaṁ; </span></div><p><div class=verse-container id=ne13:11.3><span>Anūpasaggaṁnupasaggadhammaṁ, </span></div><p><div class=verse-container id=ne13:11.4><span>Nibbānametaṁ sugatena desitaṁ. </span></div><p><div class=verse-container id=ne13:12.1><span>Gambhīrañceva duppassaṁ, </span></div><p><div class=verse-container id=ne13:12.2><span>uttarañca anuttaraṁ; </span></div><p><div class=verse-container id=ne13:12.3><span>Asamaṁ appaṭisamaṁ, </span></div><p><div class=verse-container id=ne13:12.4><span>jeṭṭhaṁ seṭṭhanti vuccati. </span></div><p><div class=verse-container id=ne13:13.1><span>Leṇañca tāṇaṁ araṇaṁ anaṅgaṇaṁ, </span></div><p><div class=verse-container id=ne13:13.2><span>Akāca metaṁ vimalanti vuccati; </span></div><p><div class=verse-container id=ne13:13.3><span>Dīpo sukhaṁ appamāṇaṁ patiṭṭhā, </span></div><p><div class=verse-container id=ne13:13.4><span>Akiñcanaṁ appapañcanti vuttan”ti. </span></div><p><div class=verse-container id=ne13:14.1><span>Dhammānussatiyā etaṁ vevacanaṁ. </span></div><p><div class=verse-container id=ne13:15.1><span>Yathā ca saṅghānussatiyaṁ vuttaṁ suppaṭipanno ujuppaṭipanno ñāyappaṭipanno sāmīcippaṭipanno yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa, sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṁ sāro sattānaṁ maṇḍo sattānaṁ uddhāro sattānaṁ esikā sattānaṁ surabhipasūnaṁ pujjo devānañca manussānañcāti saṅghānussatiyā etaṁ vevacanaṁ. </span></div><p><div class=verse-container id=ne13:16.1><span>Yathā ca sīlānussatiyaṁ vuttaṁ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni bhujissāni viññuppasatthāni aparāmaṭṭhāni samādhisaṁvattanikāni, alaṅkāro ca sīlaṁ uttamaṅgopasobhaṇatāya, nidhānañca sīlaṁ sabbadobhaggasamatikkamanaṭṭhena, sippañca sīlaṁ akkhaṇavedhitāya, velā ca sīlaṁ anatikkamanaṭṭhena, dhaññañca sīlaṁ daliddopacchedanaṭṭhena, ādāso ca sīlaṁ dhammavolokanatāya, pāsādo ca sīlaṁ volokanaṭṭhena, sabbabhūmānuparivatti ca sīlaṁ amatapariyosānanti sīlānussatiyā etaṁ vevacanaṁ. </span></div><p><div class=verse-container id=ne13:17.1><span>Yathā ca cāgānussatiyaṁ vuttaṁ yasmiṁ samaye ariyasāvako agāraṁ ajjhāvasati muttacāgo payatapāṇi vossaggarato yācayogo dānasaṁvibhāgaratoti cāgānussatiyā etaṁ vevacanaṁ. </span></div><p><div class=verse-container id=ne13:17.2><span>Tenāha āyasmā mahākaccāyano “vevacanāni bahūnī”ti. </span></div><p><div class=verse-container id=ne13:17.3><span>Niyutto vevacano hāro. </span></div><div class=flex-between><a href=/canon/en/pli/ms/sutta/kn/ne/ne0012.html>Previous</a><a href=/canon/en/pli/ms/sutta/kn/ne/ne0014.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>