<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0004.html>Previous</a><a href=/canon/en/pli/ms/sutta/kn/ne/ne0006.html>Next</a></div><p><div class=verse-container id=ne5:0.1><span>Netti </span></div><p><div class=verse-container id=ne5:0.2><span>Paṭiniddesavāra </span></div><p><div class=verse-container id=ne5:0.3><span>Vibhaṅga 2 </span></div><p><div class=verse-container id=ne5:0.4><span class=big-bold>Vicayahāravibhaṅga </span></div><p><div class=verse-container id=ne5:1.1><span>Tattha katamo vicayo hāro? </span></div><p><div class=verse-container id=ne5:1.2><span>“Yaṁ pucchitañca vissajjitañcā”ti gāthā, ayaṁ vicayo hāro. </span></div><p><div class=verse-container id=ne5:2.1><span>Kiṁ vicinati? </span></div><p><div class=verse-container id=ne5:2.2><span>Padaṁ vicinati, pañhaṁ vicinati, visajjanaṁ vicinati, pubbāparaṁ vicinati, assādaṁ vicinati, ādīnavaṁ vicinati, nissaraṇaṁ vicinati, phalaṁ vicinati, upāyaṁ vicinati, āṇattiṁ vicinati, anugītiṁ vicinati, sabbe nava suttante vicinati. </span></div><p><div class=verse-container id=ne5:2.3><span>Yathā kiṁ bhave, yathā āyasmā ajito pārāyane bhagavantaṁ pañhaṁ pucchati—</span></div><p><div class=verse-container id=ne5:3.1><span>“Kenassu nivuto loko, </span></div><p><div class=verse-container id=ne5:3.2><span>(iccāyasmā ajito) </span></div><p><div class=verse-container id=ne5:3.3><span>Kenassu nappakāsati; </span></div><p><div class=verse-container id=ne5:3.4><span>Kissābhilepanaṁ brūsi, </span></div><p><div class=verse-container id=ne5:3.5><span>Kiṁ su tassa mahabbhayan”ti. </span></div><p><div class=verse-container id=ne5:4.1><span>Imāni cattāri padāni pucchitāni, so eko pañho. </span></div><p><div class=verse-container id=ne5:4.2><span>Kasmā? </span></div><p><div class=verse-container id=ne5:4.3><span>Ekavatthupariggahā, evañhi āha—</span></div><p><div class=verse-container id=ne5:4.4><span>“kenassu nivuto loko”ti lokādhiṭṭhānaṁ pucchati, “kenassu nappakāsatī”ti lokassa appakāsanaṁ pucchati, “kissābhilepanaṁ brūsī”ti lokassa abhilepanaṁ pucchati, “kiṁsu tassa mahabbhayan”ti tasseva lokassa mahābhayaṁ pucchati. </span></div><p><div class=verse-container id=ne5:4.5><span>Loko tividho kilesaloko bhavaloko indriyaloko. </span></div><p><div class=verse-container id=ne5:5.1><span>Tattha visajjanā—</span></div><p><div class=verse-container id=ne5:6.1><span>“Avijjāya nivuto loko, </span></div><p><div class=verse-container id=ne5:6.2><span>(ajitāti bhagavā) </span></div><p><div class=verse-container id=ne5:6.3><span>Vivicchā pamādā nappakāsati; </span></div><p><div class=verse-container id=ne5:6.4><span>Jappābhilepanaṁ brūmi, </span></div><p><div class=verse-container id=ne5:6.5><span>Dukkhamassa mahabbhayan”ti. </span></div><p><div class=verse-container id=ne5:7.1><span>Imāni cattāri padāni imehi catūhi padehi visajjitāni paṭhamaṁ paṭhamena, dutiyaṁ dutiyena, tatiyaṁ tatiyena, catutthaṁ catutthena. </span></div><p><div class=verse-container id=ne5:8.1><span>“Kenassu nivuto loko”ti pañhe “avijjāya nivuto loko”ti visajjanā. </span></div><p><div class=verse-container id=ne5:8.2><span>Nīvaraṇehi nivuto loko, avijjānīvaraṇā hi sabbe sattā. </span></div><p><div class=verse-container id=ne5:8.3><span>Yathāha bhagavā “sabbasattānaṁ, bhikkhave, sabbapāṇānaṁ sabbabhūtānaṁ pariyāyato ekameva nīvaraṇaṁ vadāmi yadidaṁ avijjā, avijjānīvaraṇā hi sabbe sattā. </span></div><p><div class=verse-container id=ne5:8.4><span>Sabbasova, bhikkhave, avijjāya nirodhā cāgā paṭinissaggā natthi sattānaṁ nīvaraṇanti vadāmī”ti. </span></div><p><div class=verse-container id=ne5:8.5><span>Tena ca paṭhamassa padassa visajjanā yuttā. </span></div><p><div class=verse-container id=ne5:9.1><span>“Kenassu nappakāsatī”ti pañhe “vivicchā pamādā nappakāsatī”ti visajjanā. </span></div><p><div class=verse-container id=ne5:9.2><span>Yo puggalo nīvaraṇehi nivuto, so vivicchati. </span></div><p><div class=verse-container id=ne5:9.3><span>Vivicchā nāma vuccati vicikicchā. </span></div><p><div class=verse-container id=ne5:9.4><span>So vicikicchanto nābhisaddahati, na abhisaddahanto vīriyaṁ nārabhati akusalānaṁ dhammānaṁ pahānāya kusalānaṁ dhammānaṁ sacchikiriyāya. </span></div><p><div class=verse-container id=ne5:9.5><span>So idhappamādamanuyutto viharati pamatto, sukke dhamme na uppādiyati, tassa te anuppādiyamānā nappakāsanti, yathāha bhagavā—</span></div><p><div class=verse-container id=ne5:10.1><span>“Dūre santo pakāsanti, </span></div><p><div class=verse-container id=ne5:10.2><span>himavantova pabbato; </span></div><p><div class=verse-container id=ne5:10.3><span>Asantettha na dissanti, </span></div><p><div class=verse-container id=ne5:10.4><span>rattiṁ khittā yathā sarā; </span></div><p><div class=verse-container id=ne5:10.5><span>Te guṇehi pakāsanti, </span></div><p><div class=verse-container id=ne5:10.6><span>kittiyā ca yasena cā”ti. </span></div><p><div class=verse-container id=ne5:11.1><span>Tena ca dutiyassa padassa visajjanā yuttā. </span></div><p><div class=verse-container id=ne5:12.1><span>“Kissābhilepanaṁ brūsī”ti pañhe “jappābhilepanaṁ brūmī”ti visajjanā. </span></div><p><div class=verse-container id=ne5:12.2><span>Jappā nāma vuccati taṇhā. </span></div><p><div class=verse-container id=ne5:12.3><span>Sā kathaṁ abhilimpati? </span></div><p><div class=verse-container id=ne5:12.4><span>Yathāha bhagavā—</span></div><p><div class=verse-container id=ne5:13.1><span>“Ratto atthaṁ na jānāti, </span></div><p><div class=verse-container id=ne5:13.2><span>ratto dhammaṁ na passati; </span></div><p><div class=verse-container id=ne5:13.3><span>Andhantamaṁ tadā hoti, </span></div><p><div class=verse-container id=ne5:13.4><span>yaṁ rāgo sahate naran”ti. </span></div><p><div class=verse-container id=ne5:14.1><span>Sāyaṁ taṇhā āsattibahulassa puggalassa “evaṁ abhijappā”ti karitvā tattha loko abhilitto nāma bhavati, tena ca tatiyassa padassa visajjanā yuttā. </span></div><p><div class=verse-container id=ne5:15.1><span>“Kiṁ su tassa mahabbhayan”ti pañhe “dukkhamassa mahabbhayan”ti visajjanā. </span></div><p><div class=verse-container id=ne5:15.2><span>Duvidhaṁ dukkhaṁ—</span></div><p><div class=verse-container id=ne5:15.3><span>kāyikañca cetasikañca. </span></div><p><div class=verse-container id=ne5:15.4><span>Yaṁ kāyikaṁ idaṁ dukkhaṁ, yaṁ cetasikaṁ idaṁ domanassaṁ. </span></div><p><div class=verse-container id=ne5:15.5><span>Sabbe sattā hi dukkhassa ubbijjanti, natthi bhayaṁ dukkhena samasamaṁ, kuto vā pana tassa uttaritaraṁ? </span></div><p><div class=verse-container id=ne5:15.6><span>Tisso dukkhatā—</span></div><p><div class=verse-container id=ne5:15.7><span>dukkhadukkhatā saṅkhāradukkhatā vipariṇāmadukkhatā. </span></div><p><div class=verse-container id=ne5:15.8><span>Tattha loko odhaso kadāci karahaci dukkhadukkhatāya muccati. </span></div><p><div class=verse-container id=ne5:15.9><span>Tathā vipariṇāmadukkhatāya. </span></div><p><div class=verse-container id=ne5:15.10><span>Taṁ kissa hetu? </span></div><p><div class=verse-container id=ne5:15.11><span>Honti loke appābādhāpi dīghāyukāpi. </span></div><p><div class=verse-container id=ne5:15.12><span>Saṅkhāradukkhatāya pana loko anupādisesāya nibbānadhātuyā muccati, tasmā saṅkhāradukkhatā dukkhaṁ lokassāti katvā dukkhamassa mahabbhayanti. </span></div><p><div class=verse-container id=ne5:15.13><span>Tena ca catutthassa padassa visajjanā yuttā. </span></div><p><div class=verse-container id=ne5:15.14><span>Tenāha bhagavā “avijjāya nivuto loko”ti. </span></div><p><div class=verse-container id=ne5:16.1><span>“Savanti sabbadhi sotā, </span></div><p><div class=verse-container id=ne5:16.2><span>(iccāyasmā ajito) </span></div><p><div class=verse-container id=ne5:16.3><span>Sotānaṁ kiṁ nivāraṇaṁ; </span></div><p><div class=verse-container id=ne5:16.4><span>Sotānaṁ saṁvaraṁ brūhi, </span></div><p><div class=verse-container id=ne5:16.5><span>Kena sotā pidhīyare”. </span></div><p><div class=verse-container id=ne5:17.1><span>Imāni cattāri padāni pucchitāni. </span></div><p><div class=verse-container id=ne5:17.2><span>Te dve pañhā. </span></div><p><div class=verse-container id=ne5:17.3><span>Kasmā? </span></div><p><div class=verse-container id=ne5:17.4><span>Ime hi batvādhivacanena pucchitā. </span></div><p><div class=verse-container id=ne5:17.5><span>Evaṁ samāpannassa lokassa evaṁ saṅkiliṭṭhassa kiṁ lokassa vodānaṁ vuṭṭhānamiti, evañhi āha. </span></div><p><div class=verse-container id=ne5:18.1><span>Savanti sabbadhi sotāti asamāhitassa savanti abhijjhābyāpādappamādabahulassa. </span></div><p><div class=verse-container id=ne5:18.2><span>Tattha yā abhijjhā ayaṁ lobho akusalamūlaṁ, yo byāpādo ayaṁ doso akusalamūlaṁ, yo pamādo ayaṁ moho akusalamūlaṁ. </span></div><p><div class=verse-container id=ne5:18.3><span>Tassevaṁ asamāhitassa chasu āyatanesu taṇhā savanti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā, yathāha bhagavā—</span></div><p><div class=verse-container id=ne5:19.1><span>“Savatī”ti ca kho, bhikkhave, channetaṁ ajjhattikānaṁ āyatanānaṁ adhivacanaṁ. </span></div><p><div class=verse-container id=ne5:19.2><span>Cakkhu savati manāpikesu rūpesu, amanāpikesu paṭihaññatīti. </span></div><p><div class=verse-container id=ne5:19.3><span>Sotaṁ …pe… </span></div><p><div class=verse-container id=ne5:19.4><span>ghānaṁ … </span></div><p><div class=verse-container id=ne5:19.5><span>jivhā … </span></div><p><div class=verse-container id=ne5:19.6><span>kāyo … </span></div><p><div class=verse-container id=ne5:19.7><span>mano savati manāpikesu dhammesu amanāpikesu paṭihaññatīti. </span></div><p><div class=verse-container id=ne5:19.8><span>Iti sabbā ca savati, sabbathā ca savati. </span></div><p><div class=verse-container id=ne5:19.9><span>Tenāha “savanti sabbadhi sotā”ti. </span></div><p><div class=verse-container id=ne5:20.1><span>“Sotānaṁ kiṁ nivāraṇan”ti pariyuṭṭhānavighātaṁ pucchati, idaṁ vodānaṁ. </span></div><p><div class=verse-container id=ne5:20.2><span>“Sotānaṁ saṁvaraṁ brūhi, kena sotā pidhīyare”ti anusayasamugghātaṁ pucchati, idaṁ vuṭṭhānaṁ. </span></div><p><div class=verse-container id=ne5:21.1><span>Tattha visajjanā—</span></div><p><div class=verse-container id=ne5:22.1><span>“Yāni sotāni lokasmiṁ, </span></div><p><div class=verse-container id=ne5:22.2><span>(ajitāti bhagavā) </span></div><p><div class=verse-container id=ne5:22.3><span>Sati tesaṁ nivāraṇaṁ; </span></div><p><div class=verse-container id=ne5:22.4><span>Sotānaṁ saṁvaraṁ brūmi, </span></div><p><div class=verse-container id=ne5:22.5><span>Paññāyete pidhīyare”ti. </span></div><p><div class=verse-container id=ne5:23.1><span>Kāyagatāya satiyā bhāvitāya bahulīkatāya cakkhu nāviñchati manāpikesu rūpesu, amanāpikesu na paṭihaññati, sotaṁ …pe… </span></div><p><div class=verse-container id=ne5:23.2><span>ghānaṁ … </span></div><p><div class=verse-container id=ne5:23.3><span>jivhā … </span></div><p><div class=verse-container id=ne5:23.4><span>kāyo … </span></div><p><div class=verse-container id=ne5:23.5><span>mano nāviñchati manāpikesu dhammesu, amanāpikesu na paṭihaññati. </span></div><p><div class=verse-container id=ne5:23.6><span>Kena kāraṇena? </span></div><p><div class=verse-container id=ne5:23.7><span>Saṁvutanivāritattā indriyānaṁ. </span></div><p><div class=verse-container id=ne5:23.8><span>Kena te saṁvutanivāritā? </span></div><p><div class=verse-container id=ne5:23.9><span>Satiārakkhena. </span></div><p><div class=verse-container id=ne5:23.10><span>Tenāha bhagavā—</span></div><p><div class=verse-container id=ne5:23.11><span>“sati tesaṁ nivāraṇan”ti. </span></div><p><div class=verse-container id=ne5:24.1><span>Paññāya anusayā pahīyanti, anusayesu pahīnesu pariyuṭṭhānā pahīyanti. </span></div><p><div class=verse-container id=ne5:24.2><span>Kissa, anusayassa pahīnattā? </span></div><p><div class=verse-container id=ne5:24.3><span>Taṁ yathā khandhavantassa rukkhassa anavasesamūluddharaṇe kate pupphaphalapallavaṅkurasantati samucchinnā bhavati. </span></div><p><div class=verse-container id=ne5:24.4><span>Evaṁ anusayesu pahīnesu pariyuṭṭhānasantati samucchinnā bhavati pidahitā paṭicchannā. </span></div><p><div class=verse-container id=ne5:24.5><span>Kena? </span></div><p><div class=verse-container id=ne5:24.6><span>Paññāya. </span></div><p><div class=verse-container id=ne5:24.7><span>Tenāha bhagavā “paññāyete pidhīyare”ti. </span></div><p><div class=verse-container id=ne5:25.1><span>“Paññā ceva sati ca, </span></div><p><div class=verse-container id=ne5:25.2><span>(iccāyasmā ajito) </span></div><p><div class=verse-container id=ne5:25.3><span>Nāmarūpañca mārisa; </span></div><p><div class=verse-container id=ne5:25.4><span>Etaṁ me puṭṭho pabrūhi, </span></div><p><div class=verse-container id=ne5:25.5><span>Katthetaṁ uparujjhatī”ti. </span></div><p><div class=verse-container id=ne5:26.1><span>“Yametaṁ pañhaṁ apucchi, </span></div><p><div class=verse-container id=ne5:26.2><span>ajita taṁ vadāmi te; </span></div><p><div class=verse-container id=ne5:26.3><span>Yattha nāmañca rūpañca, </span></div><p><div class=verse-container id=ne5:26.4><span>asesaṁ uparujjhati; </span></div><p><div class=verse-container id=ne5:26.5><span>Viññāṇassa nirodhena, </span></div><p><div class=verse-container id=ne5:26.6><span>etthetaṁ uparujjhatī”ti. </span></div><p><div class=verse-container id=ne5:27.1><span>Ayaṁ pañhe anusandhiṁ pucchati. </span></div><p><div class=verse-container id=ne5:27.2><span>Anusandhiṁ pucchanto kiṁ pucchati? </span></div><p><div class=verse-container id=ne5:27.3><span>Anupādisesaṁ nibbānadhātuṁ. </span></div><p><div class=verse-container id=ne5:27.4><span>Tīṇi ca saccāni saṅkhatāni nirodhadhammāni dukkhaṁ samudayo maggo, nirodho asaṅkhato. </span></div><p><div class=verse-container id=ne5:27.5><span>Tattha samudayo dvīsu bhūmīsu pahīyati dassanabhūmiyā ca bhāvanābhūmiyā ca. </span></div><p><div class=verse-container id=ne5:27.6><span>Dassanena tīṇi saṁyojanāni pahīyanti sakkāyadiṭṭhi vicikicchā sīlabbataparāmāso, bhāvanāya satta saṁyojanāni pahīyanti kāmacchando byāpādo rūparāgo arūparāgo māno uddhaccaṁ avijjāvasesā. </span></div><p><div class=verse-container id=ne5:27.7><span>Tedhātuke imāni dasa saṁyojanāni pañcorambhāgiyāni pañcuddhambhāgiyāni. </span></div><p><div class=verse-container id=ne5:28.1><span>Tattha tīṇi saṁyojanāni sakkāyadiṭṭhi vicikicchā sīlabbataparāmāso anaññātaññassāmītindriyaṁ adhiṭṭhāya nirujjhanti. </span></div><p><div class=verse-container id=ne5:28.2><span>Satta saṁyojanāni kāmacchando byāpādo rūparāgo arūparāgo māno uddhaccaṁ avijjāvasesā aññindriyaṁ adhiṭṭhāya nirujjhanti. </span></div><p><div class=verse-container id=ne5:28.3><span>Yaṁ pana evaṁ jānāti “khīṇā me jātī”ti, idaṁ khaye ñāṇaṁ. </span></div><p><div class=verse-container id=ne5:28.4><span>“Nāparaṁ itthattāyā”ti pajānāti, idaṁ anuppāde ñāṇaṁ. </span></div><p><div class=verse-container id=ne5:28.5><span>Imāni dve ñāṇāni aññātāvindriyaṁ. </span></div><p><div class=verse-container id=ne5:28.6><span>Tattha yañca anaññātaññassāmītindriyaṁ yañca aññindriyaṁ, imāni aggaphalaṁ arahattaṁ pāpuṇantassa nirujjhanti, tattha yañca khaye ñāṇaṁ yañca anuppāde ñāṇaṁ, imāni dve ñāṇāni ekapaññā. </span></div><p><div class=verse-container id=ne5:29.1><span>Api ca ārammaṇasaṅketena dve nāmāni labbhanti, “khīṇā me jātī”ti pajānantassa khaye ñāṇanti nāmaṁ labhati, “nāparaṁ itthattāyā”ti pajānantassa anuppāde ñāṇanti nāmaṁ labhati. </span></div><p><div class=verse-container id=ne5:29.2><span>Sā pajānanaṭṭhena paññā, yathādiṭṭhaṁ apilāpanaṭṭhena sati. </span></div><p><div class=verse-container id=ne5:30.1><span>Tattha ye pañcupādānakkhandhā, idaṁ nāmarūpaṁ. </span></div><p><div class=verse-container id=ne5:30.2><span>Tattha ye phassapañcamakā dhammā, idaṁ nāmaṁ. </span></div><p><div class=verse-container id=ne5:30.3><span>Yāni pañcindriyāni rūpāni, idaṁ rūpaṁ. </span></div><p><div class=verse-container id=ne5:30.4><span>Tadubhayaṁ nāmarūpaṁ viññāṇasampayuttaṁ tassa nirodhaṁ bhagavantaṁ pucchanto āyasmā ajito pārāyane evamāha—</span></div><p><div class=verse-container id=ne5:31.1><span>“Paññā ceva sati ca, </span></div><p><div class=verse-container id=ne5:31.2><span>nāmarūpañca mārisa; </span></div><p><div class=verse-container id=ne5:31.3><span>Etaṁ me puṭṭho pabrūhi, </span></div><p><div class=verse-container id=ne5:31.4><span>katthetaṁ uparujjhatī”ti. </span></div><p><div class=verse-container id=ne5:32.1><span>Tattha sati ca paññā ca cattāri indriyāni, sati dve indriyāni satindriyañca samādhindriyañca, paññā dve indriyāni paññindriyañca vīriyindriyañca. </span></div><p><div class=verse-container id=ne5:32.2><span>Yā imesu catūsu indriyesu saddahanā okappanā, idaṁ saddhindriyaṁ. </span></div><p><div class=verse-container id=ne5:32.3><span>Tattha yā saddhādhipateyyā cittekaggatā, ayaṁ chandasamādhi. </span></div><p><div class=verse-container id=ne5:32.4><span>Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ. </span></div><p><div class=verse-container id=ne5:32.5><span>Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. </span></div><p><div class=verse-container id=ne5:32.6><span>Iti purimako ca chandasamādhi, kilesavikkhambhanatāya ca pahānaṁ ime ca saṅkhārā, tadubhayaṁ chandasamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. </span></div><p><div class=verse-container id=ne5:32.7><span>Tattha yā vīriyādhipateyyā cittekaggatā, ayaṁ vīriyasamādhi …pe… </span></div><p><div class=verse-container id=ne5:32.8><span>tattha yā cittādhipateyyā cittekaggatā, ayaṁ cittasamādhi …pe… </span></div><p><div class=verse-container id=ne5:32.9><span>tattha yā vīmaṁsādhipateyyā cittekaggatā, ayaṁ vīmaṁsāsamādhi. </span></div><p><div class=verse-container id=ne5:32.10><span>Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ. </span></div><p><div class=verse-container id=ne5:32.11><span>Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. </span></div><p><div class=verse-container id=ne5:32.12><span>Iti purimako ca vīmaṁsāsamādhi, kilesavikkhambhanatāya ca pahānaṁ ime ca saṅkhārā, tadubhayaṁ vīmaṁsāsamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. </span></div><p><div class=verse-container id=ne5:33.1><span>Sabbo samādhi ñāṇamūlako ñāṇapubbaṅgamo ñāṇānuparivatti. </span></div><p><div class=verse-container id=ne5:34.1><span>Yathā pure tathā pacchā, </span></div><p><div class=verse-container id=ne5:34.2><span>yathā pacchā tathā pure; </span></div><p><div class=verse-container id=ne5:34.3><span>Yathā divā tathā rattiṁ, </span></div><p><div class=verse-container id=ne5:34.4><span>yathā rattiṁ tathā divā. </span></div><p><div class=verse-container id=ne5:35.1><span>Iti vivaṭena cetasā apariyonaddhena sappabhāsaṁ cittaṁ bhāveti. </span></div><p><div class=verse-container id=ne5:35.2><span>Pañcindriyāni kusalāni cittasahabhūni citte uppajjamāne uppajjanti, citte nirujjhamāne nirujjhanti. </span></div><p><div class=verse-container id=ne5:35.3><span>Nāmarūpañca viññāṇahetukaṁ viññāṇapaccayā nibbattaṁ, tassa maggena hetu upacchinno, viññāṇaṁ anāhāraṁ anabhinanditaṁ appaṭisandhikaṁ taṁ nirujjhati. </span></div><p><div class=verse-container id=ne5:35.4><span>Nāmarūpamapi ahetu appaccayaṁ punabbhavaṁ na nibbattayati. </span></div><p><div class=verse-container id=ne5:35.5><span>Evaṁ viññāṇassa nirodhā paññā ca sati ca nāmarūpañca nirujjhati. </span></div><p><div class=verse-container id=ne5:35.6><span>Tenāha bhagavā—</span></div><p><div class=verse-container id=ne5:36.1><span>“Yametaṁ pañhaṁ apucchi, </span></div><p><div class=verse-container id=ne5:36.2><span>ajita taṁ vadāmi te; </span></div><p><div class=verse-container id=ne5:36.3><span>Yattha nāmañca rūpañca, </span></div><p><div class=verse-container id=ne5:36.4><span>asesaṁ uparujjhati; </span></div><p><div class=verse-container id=ne5:36.5><span>Viññāṇassa nirodhena, </span></div><p><div class=verse-container id=ne5:36.6><span>etthetaṁ uparujjhatī”ti. </span></div><p><div class=verse-container id=ne5:37.1><span>“Ye ca saṅkhātadhammāse, </span></div><p><div class=verse-container id=ne5:37.2><span>(iccāyasmā ajito) </span></div><p><div class=verse-container id=ne5:37.3><span>Ye ca sekkhā puthū idha; </span></div><p><div class=verse-container id=ne5:37.4><span>Tesaṁ me nipako iriyaṁ, </span></div><p><div class=verse-container id=ne5:37.5><span>Puṭṭho pabrūhi mārisā”ti. </span></div><p><div class=verse-container id=ne5:38.1><span>Imāni tīṇi padāni pucchitāni, te tayo pañhā. </span></div><p><div class=verse-container id=ne5:38.2><span>Kissa? </span></div><p><div class=verse-container id=ne5:38.3><span>Sekhāsekhavipassanāpubbaṅgamappahānayogena, evañhi āha. </span></div><p><div class=verse-container id=ne5:38.4><span>“Ye ca saṅkhātadhammāse”ti arahattaṁ pucchati, “ye ca sekkhā puthū idhā”ti sekhaṁ pucchati, “tesaṁ me nipako iriyaṁ, puṭṭho pabrūhi mārisā”ti vipassanāpubbaṅgamaṁ pahānaṁ pucchati. </span></div><p><div class=verse-container id=ne5:39.1><span>Tattha visajjanā—</span></div><p><div class=verse-container id=ne5:40.1><span>“Kāmesu nābhigijjheyya, </span></div><p><div class=verse-container id=ne5:40.2><span>(ajitāti bhagavā) </span></div><p><div class=verse-container id=ne5:40.3><span>Manasānāvilo siyā; </span></div><p><div class=verse-container id=ne5:40.4><span>Kusalo sabbadhammānaṁ, </span></div><p><div class=verse-container id=ne5:40.5><span>Sato bhikkhu paribbaje”ti. </span></div><p><div class=verse-container id=ne5:41.1><span>Bhagavato sabbaṁ kāyakammaṁ ñāṇapubbaṅgamaṁ ñāṇānuparivatti, sabbaṁ vacīkammaṁ ñāṇapubbaṅgamaṁ ñāṇānuparivatti, sabbaṁ manokammaṁ ñāṇapubbaṅgamaṁ ñāṇānuparivatti. </span></div><p><div class=verse-container id=ne5:41.2><span>Atīte aṁse appaṭihatañāṇadassanaṁ, anāgate aṁse appaṭihatañāṇadassanaṁ, paccuppanne aṁse appaṭihatañāṇadassanaṁ. </span></div><p><div class=verse-container id=ne5:42.1><span>Ko ca ñāṇadassanassa paṭighāto? </span></div><p><div class=verse-container id=ne5:42.2><span>Yaṁ anicce dukkhe anattani ca aññāṇaṁ adassanaṁ, ayaṁ ñāṇadassanassa paṭighāto. </span></div><p><div class=verse-container id=ne5:42.3><span>Yathā idha puriso tārakarūpāni passeyya, no ca gaṇanasaṅketena jāneyya, ayaṁ ñāṇadassanassa paṭighāto. </span></div><p><div class=verse-container id=ne5:43.1><span>Bhagavato pana appaṭihatañāṇadassanaṁ, anāvaraṇañāṇadassanā hi buddhā bhagavanto. </span></div><p><div class=verse-container id=ne5:43.2><span>Tattha sekhena dvīsu dhammesu cittaṁ rakkhitabbaṁ gedhā ca rajanīyesu dhammesu, dosā ca pariyuṭṭhānīyesu. </span></div><p><div class=verse-container id=ne5:43.3><span>Tattha yā icchā mucchā patthanā piyāyanā kīḷanā, taṁ bhagavā nivārento evamāha—</span></div><p><div class=verse-container id=ne5:43.4><span>“kāmesu nābhigijjheyyā”ti. </span></div><p><div class=verse-container id=ne5:44.1><span>“Manasānāvilo siyā”ti pariyuṭṭhānavighātaṁ āha. </span></div><p><div class=verse-container id=ne5:44.2><span>Tathā hi sekho abhigijjhanto asamuppannañca kilesaṁ uppādeti, uppannañca kilesaṁ phātiṁ karoti. </span></div><p><div class=verse-container id=ne5:44.3><span>Yo pana anāvilasaṅkappo anabhigijjhanto vāyamati, so anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. </span></div><p><div class=verse-container id=ne5:44.4><span>So uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. </span></div><p><div class=verse-container id=ne5:44.5><span>So anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. </span></div><p><div class=verse-container id=ne5:44.6><span>So uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. </span></div><p><div class=verse-container id=ne5:45.1><span>Katame anuppannā pāpakā akusalā dhammā? </span></div><p><div class=verse-container id=ne5:45.2><span>Kāmavitakko byāpādavitakko vihiṁsāvitakko, ime anuppannā pāpakā akusalā dhammā. </span></div><p><div class=verse-container id=ne5:45.3><span>Katame uppannā pāpakā akusalā dhammā? </span></div><p><div class=verse-container id=ne5:45.4><span>Anusayā akusalamūlāni, ime uppannā pāpakā akusalā dhammā. </span></div><p><div class=verse-container id=ne5:45.5><span>Katame anuppannā kusalā dhammā? </span></div><p><div class=verse-container id=ne5:45.6><span>Yāni sotāpannassa indriyāni, ime anuppannā kusalā dhammā. </span></div><p><div class=verse-container id=ne5:45.7><span>Katame uppannā kusalā dhammā? </span></div><p><div class=verse-container id=ne5:45.8><span>Yāni aṭṭhamakassa indriyāni, ime uppannā kusalā dhammā. </span></div><p><div class=verse-container id=ne5:46.1><span>Yena kāmavitakkaṁ vāreti, idaṁ satindriyaṁ. </span></div><p><div class=verse-container id=ne5:46.2><span>Yena byāpādavitakkaṁ vāreti, idaṁ samādhindriyaṁ. </span></div><p><div class=verse-container id=ne5:46.3><span>Yena vihiṁsāvitakkaṁ vāreti, idaṁ vīriyindriyaṁ. </span></div><p><div class=verse-container id=ne5:46.4><span>Yena uppannuppanne pāpake akusale dhamme pajahati vinodeti byantīkaroti anabhāvaṁ gameti nādhivāseti, idaṁ paññindriyaṁ. </span></div><p><div class=verse-container id=ne5:46.5><span>Yā imesu catūsu indriyesu saddahanā okappanā, idaṁ saddhindriyaṁ. </span></div><p><div class=verse-container id=ne5:47.1><span>Tattha saddhindriyaṁ kattha daṭṭhabbaṁ? </span></div><p><div class=verse-container id=ne5:47.2><span>Catūsu sotāpattiyaṅgesu. </span></div><p><div class=verse-container id=ne5:47.3><span>Vīriyindriyaṁ kattha daṭṭhabbaṁ? </span></div><p><div class=verse-container id=ne5:47.4><span>Catūsu sammappadhānesu. </span></div><p><div class=verse-container id=ne5:47.5><span>Satindriyaṁ kattha daṭṭhabbaṁ? </span></div><p><div class=verse-container id=ne5:47.6><span>Catūsu satipaṭṭhānesu. </span></div><p><div class=verse-container id=ne5:47.7><span>Samādhindriyaṁ kattha daṭṭhabbaṁ? </span></div><p><div class=verse-container id=ne5:47.8><span>Catūsu jhānesu. </span></div><p><div class=verse-container id=ne5:47.9><span>Paññindriyaṁ kattha daṭṭhabbaṁ? </span></div><p><div class=verse-container id=ne5:47.10><span>Catūsu ariyasaccesu. </span></div><p><div class=verse-container id=ne5:47.11><span>Evaṁ sekho sabbehi kusalehi dhammehi appamatto vutto bhagavatā anāvilatāya manasā. </span></div><p><div class=verse-container id=ne5:47.12><span>Tenāha bhagavā “manasānāvilo siyā”ti. </span></div><p><div class=verse-container id=ne5:48.1><span>“Kusalo sabbadhammānan”ti loko nāma tividho kilesaloko bhavaloko indriyaloko. </span></div><p><div class=verse-container id=ne5:48.2><span>Tattha kilesalokena bhavaloko samudāgacchati, so indriyāni nibbatteti, indriyesu bhāviyamānesu neyyassa pariññā bhavati. </span></div><p><div class=verse-container id=ne5:48.3><span>Sā duvidhena upaparikkhitabbā dassanapariññāya ca bhāvanāpariññāya ca. </span></div><p><div class=verse-container id=ne5:48.4><span>Yadā hi sekho ñeyyaṁ parijānāti, tadā nibbidāsahagatehi saññāmanasikārehi neyyaṁ pariññātaṁ bhavati. </span></div><p><div class=verse-container id=ne5:48.5><span>Tassa dve dhammā kosallaṁ gacchanti—</span></div><p><div class=verse-container id=ne5:48.6><span>dassanakosallañca bhāvanākosallañca. </span></div><p><div class=verse-container id=ne5:49.1><span>Taṁ ñāṇaṁ pañcavidhena veditabbaṁ—</span></div><p><div class=verse-container id=ne5:49.2><span>abhiññā pariññā pahānaṁ bhāvanā sacchikiriyā. </span></div><p><div class=verse-container id=ne5:49.3><span>Tattha katamā abhiññā? </span></div><p><div class=verse-container id=ne5:49.4><span>Yaṁ dhammānaṁ salakkhaṇe ñāṇaṁ dhammapaṭisambhidā ca atthapaṭisambhidā ca, ayaṁ abhiññā. </span></div><p><div class=verse-container id=ne5:50.1><span>Tattha katamā pariññā? </span></div><p><div class=verse-container id=ne5:50.2><span>Evaṁ abhijānitvā yā parijānanā “idaṁ kusalaṁ, idaṁ akusalaṁ, idaṁ sāvajjaṁ, idaṁ anavajjaṁ, idaṁ kaṇhaṁ, idaṁ sukkaṁ, idaṁ sevitabbaṁ, idaṁ na sevitabbaṁ, ime dhammā evaṅgahitā, idaṁ phalaṁ nibbattenti, tesaṁ evaṅgahitānaṁ ayaṁ attho”ti, ayaṁ pariññā. </span></div><p><div class=verse-container id=ne5:51.1><span>Evaṁ parijānitvā tayo dhammā avasiṭṭhā bhavanti pahātabbā bhāvetabbā sacchikātabbā ca. </span></div><p><div class=verse-container id=ne5:51.2><span>Tattha katame dhammā pahātabbā? </span></div><p><div class=verse-container id=ne5:51.3><span>Ye akusalā. </span></div><p><div class=verse-container id=ne5:51.4><span>Tattha katame dhammā bhāvetabbā? </span></div><p><div class=verse-container id=ne5:51.5><span>Ye kusalā. </span></div><p><div class=verse-container id=ne5:51.6><span>Tattha katame dhammā sacchikātabbā? </span></div><p><div class=verse-container id=ne5:51.7><span>Yaṁ asaṅkhataṁ. </span></div><p><div class=verse-container id=ne5:51.8><span>Yo evaṁ jānāti ayaṁ vuccati atthakusalo dhammakusalo kalyāṇatākusalo phalatākusalo, āyakusalo apāyakusalo upāyakusalo mahatā kosallena samannāgatoti, tenāha bhagavā “kusalo sabbadhammānan”ti. </span></div><p><div class=verse-container id=ne5:52.1><span>“Sato bhikkhu paribbaje”ti tena diṭṭhadhammasukhavihāratthaṁ abhikkante paṭikkante ālokite vilokite samiñjite pasārite saṅghāṭipattacīvaradhāraṇe asite pīte khāyite sāyite uccārapassāvakamme gate ṭhite nisinne sutte jāgarite bhāsite tuṇhibhāve satena sampajānena vihātabbaṁ. </span></div><p><div class=verse-container id=ne5:52.2><span>Imā dve cariyā anuññātā bhagavatā ekā visuddhānaṁ, ekā visujjhantānaṁ. </span></div><p><div class=verse-container id=ne5:52.3><span>Ke visuddhā? </span></div><p><div class=verse-container id=ne5:52.4><span>Arahanto. </span></div><p><div class=verse-container id=ne5:52.5><span>Ke visujjhantā? </span></div><p><div class=verse-container id=ne5:52.6><span>Sekkhā. </span></div><p><div class=verse-container id=ne5:52.7><span>Katakiccāni hi arahato indriyāni. </span></div><p><div class=verse-container id=ne5:52.8><span>Yaṁ bojjhaṁ, taṁ catubbidhaṁ dukkhassa pariññābhisamayena samudayassa pahānābhisamayena maggassa bhāvanābhisamayena nirodhassa sacchikiriyābhisamayena, idaṁ catubbidhaṁ bojjhaṁ yo evaṁ jānāti, ayaṁ vuccati sato abhikkamati sato paṭikkamati khayā rāgassa khayā dosassa khayā mohassa. </span></div><p><div class=verse-container id=ne5:52.9><span>Tenāha bhagavā “sato bhikkhu paribbaje”ti, tenāha—</span></div><p><div class=verse-container id=ne5:53.1><span>“Kāmesu nābhigijjheyya, </span></div><p><div class=verse-container id=ne5:53.2><span>(ajitāti bhagavā) </span></div><p><div class=verse-container id=ne5:53.3><span>Manasānāvilo siyā; </span></div><p><div class=verse-container id=ne5:53.4><span>Kusalo sabbadhammānaṁ, </span></div><p><div class=verse-container id=ne5:53.5><span>Sato bhikkhu paribbaje”ti. </span></div><p><div class=verse-container id=ne5:54.1><span>Evaṁ pucchitabbaṁ, evaṁ visajjitabbaṁ. </span></div><p><div class=verse-container id=ne5:54.2><span>Suttassa ca anugīti atthato ca byañjanato ca samānetabbā. </span></div><p><div class=verse-container id=ne5:54.3><span>Atthāpagataṁ hi byañjanaṁ samphappalāpaṁ bhavati. </span></div><p><div class=verse-container id=ne5:54.4><span>Dunnikkhittassa padabyañjanassa atthopi dunnayo bhavati, tasmā atthabyañjanūpetaṁ saṅgāyitabbaṁ. </span></div><p><div class=verse-container id=ne5:54.5><span>Suttañca pavicinitabbaṁ. </span></div><p><div class=verse-container id=ne5:54.6><span>Kiṁ idaṁ suttaṁ āhacca vacanaṁ anusandhivacanaṁ nītatthaṁ neyyatthaṁ saṅkilesabhāgiyaṁ nibbedhabhāgiyaṁ asekkhabhāgiyaṁ? </span></div><p><div class=verse-container id=ne5:54.7><span>Kuhiṁ imassa suttassa sabbāni saccāni passitabbāni, ādimajjhapariyosāneti? </span></div><p><div class=verse-container id=ne5:54.8><span>Evaṁ suttaṁ pavicetabbaṁ. </span></div><p><div class=verse-container id=ne5:54.9><span>Tenāha āyasmā mahākaccāyano—</span></div><p><div class=verse-container id=ne5:54.10><span>“yaṁ pucchitañca vissajjitañca, suttassa yā ca anugītī”ti. </span></div><p><div class=verse-container id=ne5:54.11><span>Niyutto vicayo hāro. </span></div><div class=flex-between><a href=/canon/en/pli/ms/sutta/kn/ne/ne0004.html>Previous</a><a href=/canon/en/pli/ms/sutta/kn/ne/ne0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>