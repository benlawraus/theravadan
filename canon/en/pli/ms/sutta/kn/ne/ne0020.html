<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0019.html>Previous</a><a href=/canon/en/pli/ms/sutta/kn/ne/ne0021.html>Next</a></div><p id=ne20:0.1><span class=root>Netti </span><br><p id=ne20:0.2><span class=root>Paṭiniddesavāra </span><br><p id=ne20:0.3><span class=root>Sampāta 1 </span><br><p id=ne20:0.4><span class="root big-bold">Desanāhārasampāta </span><br><p id=ne20:1.1><span class=root>“Soḷasa hārā paṭhamaṁ, </span><br><p id=ne20:1.2><span class=root>Disalocanato disā viloketvā; </span><br><p id=ne20:1.3><span class=root>Saṅkhipiya aṅkusena hi, </span><br><p id=ne20:1.4><span class=root>Nayehi tīhi niddise suttan”ti. </span><br><p id=ne20:2.1><span class=root>Vuttā, tassā niddeso kuhiṁ daṭṭhabbo? </span><br><p id=ne20:2.2><span class=root>Hārasampāte. </span><br><p id=ne20:2.3><span class=root>Tattha katamo desanāhārasampāto? </span><br><p id=ne20:3.1><span class=root>“Arakkhitena cittena, </span><br><p id=ne20:3.2><span class=root>micchādiṭṭhihatena ca; </span><br><p id=ne20:3.3><span class=root>Thinamiddhābhibhūtena, </span><br><p id=ne20:3.4><span class=root>vasaṁ mārassa gacchatī”ti. </span><br><p id=ne20:4.1><span class=root>Arakkhitena cittenāti kiṁ desayati, pamādaṁ taṁ maccuno padaṁ. </span><br><p id=ne20:4.2><span class=root>Micchādiṭṭhihatena cāti micchādiṭṭhihataṁ nāma vuccati yadā “anicce niccan”ti passati, so vipallāso. </span><br><p id=ne20:4.3><span class=root>So pana vipallāso kiṁlakkhaṇo? </span><br><p id=ne20:4.4><span class=root>Viparītaggāhalakkhaṇo vipallāso. </span><br><p id=ne20:4.5><span class=root>So kiṁ vipallāsayati? </span><br><p id=ne20:4.6><span class=root>Tayo dhamme saññaṁ cittaṁ diṭṭhimiti. </span><br><p id=ne20:4.7><span class=root>So kuhiṁ vipallāsayati? </span><br><p id=ne20:4.8><span class=root>Catūsu attabhāvavatthūsu, rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. </span><br><p id=ne20:4.9><span class=root>Evaṁ vedanaṁ …pe… </span><br><p id=ne20:4.10><span class=root>saññaṁ …pe… </span><br><p id=ne20:4.11><span class=root>saṅkhāre …pe… </span><br><p id=ne20:4.12><span class=root>viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. </span><br><p id=ne20:5.1><span class=root>Tattha rūpaṁ paṭhamaṁ vipallāsavatthu “asubhe subhan”ti. </span><br><p id=ne20:5.2><span class=root>Vedanā dutiyaṁ vipallāsavatthu “dukkhe sukhan”ti. </span><br><p id=ne20:5.3><span class=root>Saññā saṅkhārā ca tatiyaṁ vipallāsavatthu “anattani attā”ti. </span><br><p id=ne20:5.4><span class=root>Viññāṇaṁ catutthaṁ vipallāsavatthu “anicce niccan”ti. </span><br><p id=ne20:5.5><span class=root>Dve dhammā cittassa saṅkilesā—</span><br><p id=ne20:5.6><span class=root>taṇhā ca avijjā ca. </span><br><p id=ne20:5.7><span class=root>Taṇhānivutaṁ cittaṁ dvīhi vipallāsehi vipallāsīyati “asubhe subhan”ti “dukkhe sukhan”ti. </span><br><p id=ne20:5.8><span class=root>Diṭṭhinivutaṁ cittaṁ dvīhi vipallāsehi vipallāsīyati “anicce niccan”ti “anattani attā”ti. </span><br><p id=ne20:6.1><span class=root>Tattha yo diṭṭhivipallāso, so atītaṁ rūpaṁ attato samanupassati, </span><br><p id=ne20:6.2><span class=root>atītaṁ vedanaṁ …pe… </span><br><p id=ne20:6.3><span class=root>atītaṁ saññaṁ, </span><br><p id=ne20:6.4><span class=root>atīte saṅkhāre … </span><br><p id=ne20:6.5><span class=root>atītaṁ viññāṇaṁ attato samanupassati. </span><br><p id=ne20:6.6><span class=root>Tattha yo taṇhāvipallāso, so anāgataṁ rūpaṁ abhinandati, </span><br><p id=ne20:6.7><span class=root>anāgataṁ vedanaṁ …pe… </span><br><p id=ne20:6.8><span class=root>anāgataṁ saññaṁ, </span><br><p id=ne20:6.9><span class=root>anāgate saṅkhāre, </span><br><p id=ne20:6.10><span class=root>anāgataṁ viññāṇaṁ abhinandati. </span><br><p id=ne20:6.11><span class=root>Dve dhammā cittassa upakkilesā—</span><br><p id=ne20:6.12><span class=root>taṇhā ca avijjā ca. </span><br><p id=ne20:6.13><span class=root>Tāhi visujjhantaṁ cittaṁ visujjhati. </span><br><p id=ne20:6.14><span class=root>Tesaṁ avijjānīvaraṇānaṁ taṇhāsaṁyojanānaṁ pubbā koṭi na paññāyati sandhāvantānaṁ saṁsarantānaṁ sakiṁ nirayaṁ sakiṁ tiracchānayoniṁ sakiṁ pettivisayaṁ sakiṁ asurakāyaṁ sakiṁ deve sakiṁ manusse. </span><br><p id=ne20:7.1><span class=root>Thinamiddhābhibhūtenāti. </span><br><p id=ne20:7.2><span class=root>Thinaṁ nāma yā cittassa akallatā akammaniyatā; </span><br><p id=ne20:7.3><span class=root>middhaṁ nāma yaṁ kāyassa līnattaṁ. </span><br><p id=ne20:7.4><span class=root>Vasaṁ mārassa gacchatīti kilesamārassa ca sattamārassa ca vasaṁ gacchati, so hi nivuto saṁsārābhimukho hoti. </span><br><p id=ne20:7.5><span class=root>Imāni bhagavatā dve saccāni desitāni dukkhaṁ samudayo ca. </span><br><p id=ne20:7.6><span class=root>Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya. </span><br><p id=ne20:7.7><span class=root>Yena ca parijānāti yena ca pajahati, ayaṁ maggo. </span><br><p id=ne20:7.8><span class=root>Yaṁ taṇhāya avijjāya ca pahānaṁ, ayaṁ nirodho. </span><br><p id=ne20:7.9><span class=root>Imāni cattāri saccāni. </span><br><p id=ne20:7.10><span class=root>Tenāha bhagavā “arakkhitena cittenā”ti. </span><br><p id=ne20:7.11><span class=root>Tenāhāyasmā mahākaccāyano “assādādīnavatā”ti. </span><br><p id=ne20:7.12><span class=root>Niyutto desanāhārasampāto. </span><br></main><footer class="container footer"><small><a href=/about/>Contact info</a></small></footer>