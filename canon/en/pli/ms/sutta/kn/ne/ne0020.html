<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0019.html>Previous</a><a href=/canon/en/pli/ms/sutta/kn/ne/ne0021.html>Next</a></div><p><div class=verse-container id=ne20:0.1><span>Netti </span></div><p><div class=verse-container id=ne20:0.2><span>Paṭiniddesavāra </span></div><p><div class=verse-container id=ne20:0.3><span>Sampāta 1 </span></div><p><div class=verse-container id=ne20:0.4><span class=big-bold>Desanāhārasampāta </span></div><p><div class=verse-container id=ne20:1.1><span>“Soḷasa hārā paṭhamaṁ, </span></div><p><div class=verse-container id=ne20:1.2><span>Disalocanato disā viloketvā; </span></div><p><div class=verse-container id=ne20:1.3><span>Saṅkhipiya aṅkusena hi, </span></div><p><div class=verse-container id=ne20:1.4><span>Nayehi tīhi niddise suttan”ti. </span></div><p><div class=verse-container id=ne20:2.1><span>Vuttā, tassā niddeso kuhiṁ daṭṭhabbo? </span></div><p><div class=verse-container id=ne20:2.2><span>Hārasampāte. </span></div><p><div class=verse-container id=ne20:2.3><span>Tattha katamo desanāhārasampāto? </span></div><p><div class=verse-container id=ne20:3.1><span>“Arakkhitena cittena, </span></div><p><div class=verse-container id=ne20:3.2><span>micchādiṭṭhihatena ca; </span></div><p><div class=verse-container id=ne20:3.3><span>Thinamiddhābhibhūtena, </span></div><p><div class=verse-container id=ne20:3.4><span>vasaṁ mārassa gacchatī”ti. </span></div><p><div class=verse-container id=ne20:4.1><span>Arakkhitena cittenāti kiṁ desayati, pamādaṁ taṁ maccuno padaṁ. </span></div><p><div class=verse-container id=ne20:4.2><span>Micchādiṭṭhihatena cāti micchādiṭṭhihataṁ nāma vuccati yadā “anicce niccan”ti passati, so vipallāso. </span></div><p><div class=verse-container id=ne20:4.3><span>So pana vipallāso kiṁlakkhaṇo? </span></div><p><div class=verse-container id=ne20:4.4><span>Viparītaggāhalakkhaṇo vipallāso. </span></div><p><div class=verse-container id=ne20:4.5><span>So kiṁ vipallāsayati? </span></div><p><div class=verse-container id=ne20:4.6><span>Tayo dhamme saññaṁ cittaṁ diṭṭhimiti. </span></div><p><div class=verse-container id=ne20:4.7><span>So kuhiṁ vipallāsayati? </span></div><p><div class=verse-container id=ne20:4.8><span>Catūsu attabhāvavatthūsu, rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. </span></div><p><div class=verse-container id=ne20:4.9><span>Evaṁ vedanaṁ …pe… </span></div><p><div class=verse-container id=ne20:4.10><span>saññaṁ …pe… </span></div><p><div class=verse-container id=ne20:4.11><span>saṅkhāre …pe… </span></div><p><div class=verse-container id=ne20:4.12><span>viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. </span></div><p><div class=verse-container id=ne20:5.1><span>Tattha rūpaṁ paṭhamaṁ vipallāsavatthu “asubhe subhan”ti. </span></div><p><div class=verse-container id=ne20:5.2><span>Vedanā dutiyaṁ vipallāsavatthu “dukkhe sukhan”ti. </span></div><p><div class=verse-container id=ne20:5.3><span>Saññā saṅkhārā ca tatiyaṁ vipallāsavatthu “anattani attā”ti. </span></div><p><div class=verse-container id=ne20:5.4><span>Viññāṇaṁ catutthaṁ vipallāsavatthu “anicce niccan”ti. </span></div><p><div class=verse-container id=ne20:5.5><span>Dve dhammā cittassa saṅkilesā—</span></div><p><div class=verse-container id=ne20:5.6><span>taṇhā ca avijjā ca. </span></div><p><div class=verse-container id=ne20:5.7><span>Taṇhānivutaṁ cittaṁ dvīhi vipallāsehi vipallāsīyati “asubhe subhan”ti “dukkhe sukhan”ti. </span></div><p><div class=verse-container id=ne20:5.8><span>Diṭṭhinivutaṁ cittaṁ dvīhi vipallāsehi vipallāsīyati “anicce niccan”ti “anattani attā”ti. </span></div><p><div class=verse-container id=ne20:6.1><span>Tattha yo diṭṭhivipallāso, so atītaṁ rūpaṁ attato samanupassati, </span></div><p><div class=verse-container id=ne20:6.2><span>atītaṁ vedanaṁ …pe… </span></div><p><div class=verse-container id=ne20:6.3><span>atītaṁ saññaṁ, </span></div><p><div class=verse-container id=ne20:6.4><span>atīte saṅkhāre … </span></div><p><div class=verse-container id=ne20:6.5><span>atītaṁ viññāṇaṁ attato samanupassati. </span></div><p><div class=verse-container id=ne20:6.6><span>Tattha yo taṇhāvipallāso, so anāgataṁ rūpaṁ abhinandati, </span></div><p><div class=verse-container id=ne20:6.7><span>anāgataṁ vedanaṁ …pe… </span></div><p><div class=verse-container id=ne20:6.8><span>anāgataṁ saññaṁ, </span></div><p><div class=verse-container id=ne20:6.9><span>anāgate saṅkhāre, </span></div><p><div class=verse-container id=ne20:6.10><span>anāgataṁ viññāṇaṁ abhinandati. </span></div><p><div class=verse-container id=ne20:6.11><span>Dve dhammā cittassa upakkilesā—</span></div><p><div class=verse-container id=ne20:6.12><span>taṇhā ca avijjā ca. </span></div><p><div class=verse-container id=ne20:6.13><span>Tāhi visujjhantaṁ cittaṁ visujjhati. </span></div><p><div class=verse-container id=ne20:6.14><span>Tesaṁ avijjānīvaraṇānaṁ taṇhāsaṁyojanānaṁ pubbā koṭi na paññāyati sandhāvantānaṁ saṁsarantānaṁ sakiṁ nirayaṁ sakiṁ tiracchānayoniṁ sakiṁ pettivisayaṁ sakiṁ asurakāyaṁ sakiṁ deve sakiṁ manusse. </span></div><p><div class=verse-container id=ne20:7.1><span>Thinamiddhābhibhūtenāti. </span></div><p><div class=verse-container id=ne20:7.2><span>Thinaṁ nāma yā cittassa akallatā akammaniyatā; </span></div><p><div class=verse-container id=ne20:7.3><span>middhaṁ nāma yaṁ kāyassa līnattaṁ. </span></div><p><div class=verse-container id=ne20:7.4><span>Vasaṁ mārassa gacchatīti kilesamārassa ca sattamārassa ca vasaṁ gacchati, so hi nivuto saṁsārābhimukho hoti. </span></div><p><div class=verse-container id=ne20:7.5><span>Imāni bhagavatā dve saccāni desitāni dukkhaṁ samudayo ca. </span></div><p><div class=verse-container id=ne20:7.6><span>Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya. </span></div><p><div class=verse-container id=ne20:7.7><span>Yena ca parijānāti yena ca pajahati, ayaṁ maggo. </span></div><p><div class=verse-container id=ne20:7.8><span>Yaṁ taṇhāya avijjāya ca pahānaṁ, ayaṁ nirodho. </span></div><p><div class=verse-container id=ne20:7.9><span>Imāni cattāri saccāni. </span></div><p><div class=verse-container id=ne20:7.10><span>Tenāha bhagavā “arakkhitena cittenā”ti. </span></div><p><div class=verse-container id=ne20:7.11><span>Tenāhāyasmā mahākaccāyano “assādādīnavatā”ti. </span></div><p><div class=verse-container id=ne20:7.12><span>Niyutto desanāhārasampāto. </span></div><div class=flex-between><a href=/canon/en/pli/ms/sutta/kn/ne/ne0019.html>Previous</a><a href=/canon/en/pli/ms/sutta/kn/ne/ne0021.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>