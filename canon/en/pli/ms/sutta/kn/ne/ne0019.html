<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0018.html>Previous</a><a href=/canon/en/pli/ms/sutta/kn/ne/ne0020.html>Next</a></div><p id=ne19:0.1><span class=root>Netti </span><br><p id=ne19:0.2><span class=root>Paṭiniddesavāra </span><br><p id=ne19:0.3><span class=root>Vibhaṅga 16 </span><br><p id=ne19:0.4><span class="root big-bold">Samāropanahāravibhaṅga </span><br><p id=ne19:1.1><span class=root>Tattha katamo samāropano hāro? </span><br><p id=ne19:1.2><span class=root>“Ye dhammā yaṁmūlā, ye cekatthā pakāsitā muninā”ti. </span><br><p id=ne19:2.1><span class=root>Ekasmiṁ padaṭṭhāne yattakāni padaṭṭhānāni otaranti, sabbāni tāni samāropayitabbāni. </span><br><p id=ne19:2.2><span class=root>Yathā āvaṭṭe hāre bahukāni padaṭṭhānāni otarantīti. </span><br><p id=ne19:2.3><span class=root>Tattha samāropanā catubbidhā padaṭṭhānaṁ, vevacanaṁ, bhāvanā, pahānamiti. </span><br><p id=ne19:3.1><span class=root>Tattha katamā padaṭṭhānena samāropanā? </span><br><p id=ne19:4.1><span class=root>“Sabbapāpassa akaraṇaṁ, </span><br><p id=ne19:4.2><span class=root>kusalassa upasampadā; </span><br><p id=ne19:4.3><span class=root>Sacittapariyodāpanaṁ, </span><br><p id=ne19:4.4><span class=root>etaṁ buddhāna sāsanan”ti. </span><br><p id=ne19:5.1><span class=root>Tassa kiṁ padaṭṭhānaṁ? </span><br><p id=ne19:5.2><span class=root>Tīṇi sucaritāni—</span><br><p id=ne19:5.3><span class=root>kāyasucaritaṁ vacīsucaritaṁ manosucaritaṁ—</span><br><p id=ne19:5.4><span class=root>idaṁ padaṭṭhānaṁ; </span><br><p id=ne19:5.5><span class=root>tattha yaṁ kāyikañca vācasikañca sucaritaṁ, ayaṁ sīlakkhandho. </span><br><p id=ne19:5.6><span class=root>Manosucarite yā anabhijjhā abyāpādo ca, ayaṁ samādhikkhandho. </span><br><p id=ne19:5.7><span class=root>Yā sammādiṭṭhi, ayaṁ paññākkhandho. </span><br><p id=ne19:5.8><span class=root>Idaṁ padaṭṭhānaṁ, tattha sīlakkhandho ca samādhikkhandho ca samatho, paññākkhandho vipassanā. </span><br><p id=ne19:5.9><span class=root>Idaṁ padaṭṭhānaṁ, tattha samathassa phalaṁ rāgavirāgā cetovimutti, vipassanāya phalaṁ avijjāvirāgā paññāvimutti. </span><br><p id=ne19:5.10><span class=root>Idaṁ padaṭṭhānaṁ. </span><br><p id=ne19:6.1><span class=root>Vanaṁ vanathassa padaṭṭhānaṁ. </span><br><p id=ne19:6.2><span class=root>Kiñca vanaṁ? </span><br><p id=ne19:6.3><span class=root>Ko ca vanatho? </span><br><p id=ne19:6.4><span class=root>Vanaṁ nāma pañca kāmaguṇā, taṇhā vanatho. </span><br><p id=ne19:6.5><span class=root>Idaṁ padaṭṭhānaṁ. </span><br><p id=ne19:6.6><span class=root>Vanaṁ nāma nimittaggāho “itthī”ti vā “puriso”ti vā. </span><br><p id=ne19:6.7><span class=root>Vanatho nāma tesaṁ tesaṁ aṅgapaccaṅgānaṁ anubyañjanaggāho “aho cakkhu, aho sotaṁ, aho ghānaṁ, aho jivhā, aho kāyo” iti. </span><br><p id=ne19:6.8><span class=root>Idaṁ padaṭṭhānaṁ. </span><br><p id=ne19:6.9><span class=root>Vanaṁ nāma cha ajjhattikabāhirāni āyatanāni apariññātāni. </span><br><p id=ne19:6.10><span class=root>Yaṁ tadubhayaṁ paṭicca uppajjati saṁyojanaṁ, ayaṁ vanatho. </span><br><p id=ne19:6.11><span class=root>Idaṁ padaṭṭhānaṁ. </span><br><p id=ne19:6.12><span class=root>Vanaṁ nāma anusayo. </span><br><p id=ne19:6.13><span class=root>Vanatho nāma pariyuṭṭhānaṁ. </span><br><p id=ne19:6.14><span class=root>Idaṁ padaṭṭhānaṁ. </span><br><p id=ne19:6.15><span class=root>Tenāha bhagavā “chetvā vanañca vanathañcā”ti. </span><br><p id=ne19:6.16><span class=root>Ayaṁ padaṭṭhānena samāropanā. </span><br><p id=ne19:7.1><span class=root>Tattha katamā vevacanena samāropanā? </span><br><p id=ne19:7.2><span class=root>Rāgavirāgā cetovimutti sekkhaphalaṁ; </span><br><p id=ne19:7.3><span class=root>avijjāvirāgā paññāvimutti asekkhaphalaṁ. </span><br><p id=ne19:7.4><span class=root>Idaṁ vevacanaṁ. </span><br><p id=ne19:7.5><span class=root>Rāgavirāgā cetovimutti anāgāmiphalaṁ; </span><br><p id=ne19:7.6><span class=root>avijjāvirāgā paññāvimutti aggaphalaṁ arahattaṁ. </span><br><p id=ne19:7.7><span class=root>Idaṁ vevacanaṁ. </span><br><p id=ne19:7.8><span class=root>Rāgavirāgā cetovimutti kāmadhātusamatikkamanaṁ; </span><br><p id=ne19:7.9><span class=root>avijjāvirāgā paññāvimutti tedhātusamatikkamanaṁ. </span><br><p id=ne19:7.10><span class=root>Idaṁ vevacanaṁ. </span><br><p id=ne19:7.11><span class=root>Paññindriyaṁ, paññābalaṁ, adhipaññāsikkhā, paññākkhandho, dhammavicayasambojjhaṅgo, upekkhāsambojjhaṅgo, ñāṇaṁ, sammādiṭṭhi, tīraṇā, santīraṇā, hirī, vipassanā, dhamme ñāṇaṁ, sabbaṁ, idaṁ vevacanaṁ. </span><br><p id=ne19:7.12><span class=root>Ayaṁ vevacanena samāropanā. </span><br><p id=ne19:8.1><span class=root>Tattha katamā bhāvanāya samāropanā? </span><br><p id=ne19:8.2><span class=root>Yathāha bhagavā “tasmātiha tvaṁ bhikkhu kāye kāyānupassī viharāhi, ātāpī sampajāno satimā vineyya loke abhijjhādomanassaṁ”. </span><br><p id=ne19:8.3><span class=root>Ātāpīti vīriyindriyaṁ. </span><br><p id=ne19:8.4><span class=root>Sampajānoti paññindriyaṁ. </span><br><p id=ne19:8.5><span class=root>Satimāti satindriyaṁ. </span><br><p id=ne19:8.6><span class=root>Vineyya loke abhijjhādomanassanti samādhindriyaṁ. </span><br><p id=ne19:8.7><span class=root>Evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti. </span><br><p id=ne19:8.8><span class=root>Kena kāraṇena? </span><br><p id=ne19:8.9><span class=root>Ekalakkhaṇattā catunnaṁ indriyānaṁ. </span><br><p id=ne19:8.10><span class=root>Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti. </span><br><p id=ne19:8.11><span class=root>Catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti. </span><br><p id=ne19:8.12><span class=root>Catūsu iddhipādesu bhāviyamānesu pañcindriyāni bhāvanāpāripūriṁ gacchanti. </span><br><p id=ne19:8.13><span class=root>Evaṁ sabbe. </span><br><p id=ne19:8.14><span class=root>Kena kāraṇena? </span><br><p id=ne19:8.15><span class=root>Sabbe hi bodhaṅgamā dhammā bodhipakkhiyā niyyānikalakkhaṇena ekalakkhaṇā, te ekalakkhaṇattā bhāvanāpāripūriṁ gacchanti. </span><br><p id=ne19:8.16><span class=root>Ayaṁ bhāvanāya samāropanā. </span><br><p id=ne19:9.1><span class=root>Tattha katamā pahānena samāropanā? </span><br><p id=ne19:9.2><span class=root>Kāye kāyānupassī viharanto “asubhe subhan”ti vipallāsaṁ pajahati, kabaḷīkāro cassa āhāro pariññaṁ gacchati, kāmupādānena ca anupādāno bhavati, kāmayogena ca visaṁyutto bhavati, abhijjhākāyaganthena ca vippayujjati, kāmāsavena ca anāsavo bhavati, kāmoghañca uttiṇṇo bhavati, rāgasallena ca visallo bhavati, rūpūpikā cassa viññāṇaṭṭhiti pariññaṁ gacchati, rūpadhātuyaṁ cassa rāgo pahīno bhavati, na ca chandāgatiṁ gacchati. </span><br><p id=ne19:10.1><span class=root>Vedanāsu vedanānupassī viharanto “dukkhe sukhan”ti vipallāsaṁ pajahati, phasso cassa āhāro pariññaṁ gacchati, bhavūpādānena ca anupādāno bhavati, bhavayogena ca visaṁyutto bhavati, byāpādakāyaganthena ca vippayujjati, bhavāsavena ca anāsavo bhavati, bhavoghañca uttiṇṇo bhavati, dosasallena ca visallo bhavati, vedanūpikā cassa viññāṇaṭṭhiti pariññaṁ gacchati, vedanādhātuyaṁ cassa rāgo pahīno bhavati, na ca dosāgatiṁ gacchati. </span><br><p id=ne19:11.1><span class=root>Citte cittānupassī viharanto “anicce niccan”ti vipallāsaṁ pajahati, viññāṇaṁ cassa āhāro pariññaṁ gacchati, diṭṭhupādānena ca anupādāno bhavati, diṭṭhiyogena ca visaṁyutto bhavati, sīlabbataparāmāsakāyaganthena ca vippayujjati, diṭṭhāsavena ca anāsavo bhavati, diṭṭhoghañca uttiṇṇo bhavati, mānasallena ca visallo bhavati, saññūpikā cassa viññāṇaṭṭhiti pariññaṁ gacchati, saññādhātuyaṁ cassa rāgo pahīno bhavati, na ca bhayāgatiṁ gacchati. </span><br><p id=ne19:12.1><span class=root>Dhammesu dhammānupassī viharanto “anattani attā”ti vipallāsaṁ pajahati, manosañcetanā cassa āhāro pariññaṁ gacchati, attavādupādānena ca anupādāno bhavati, avijjāyogena ca visaṁyutto bhavati, idaṁsaccābhinivesakāyaganthena ca vippayujjati, avijjāsavena ca anāsavo bhavati, avijjoghañca uttiṇṇo bhavati, mohasallena ca visallo bhavati, saṅkhārūpikā cassa viññāṇaṭṭhiti pariññaṁ gacchati, saṅkhāradhātuyaṁ cassa rāgo pahīno bhavati, na ca mohāgatiṁ gacchati. </span><br><p id=ne19:12.2><span class=root>Ayaṁ pahānena samāropanā. </span><br><p id=ne19:13.1><span class=root>Tenāha āyasmā mahākaccāyano—</span><br><p id=ne19:14.1><span class=root>“Ye dhammā yaṁmūlā, </span><br><p id=ne19:14.2><span class=root>Ye cekatthā pakāsitā muninā; </span><br><p id=ne19:14.3><span class=root>Te samāropayitabbā, </span><br><p id=ne19:14.4><span class=root>Esa samāropano hāro”ti. </span><br><p id=ne19:14.5><span class=root>Niyutto samāropano hāro. </span><br><p id=ne19:14.6><span class=root>Niṭṭhito ca hāravibhaṅgo. </span><br></main><footer class="container footer"><small><a href=/about>Contact info</a></small></footer>