<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0018.html>Previous</a><a href=/canon/en/pli/ms/sutta/kn/ne/ne0020.html>Next</a></div><p><div class=verse-container id=ne19:0.1><span>Netti </span></div><p><div class=verse-container id=ne19:0.2><span>Paṭiniddesavāra </span></div><p><div class=verse-container id=ne19:0.3><span>Vibhaṅga 16 </span></div><p><div class=verse-container id=ne19:0.4><span class=big-bold>Samāropanahāravibhaṅga </span></div><p><div class=verse-container id=ne19:1.1><span>Tattha katamo samāropano hāro? </span></div><p><div class=verse-container id=ne19:1.2><span>“Ye dhammā yaṁmūlā, ye cekatthā pakāsitā muninā”ti. </span></div><p><div class=verse-container id=ne19:2.1><span>Ekasmiṁ padaṭṭhāne yattakāni padaṭṭhānāni otaranti, sabbāni tāni samāropayitabbāni. </span></div><p><div class=verse-container id=ne19:2.2><span>Yathā āvaṭṭe hāre bahukāni padaṭṭhānāni otarantīti. </span></div><p><div class=verse-container id=ne19:2.3><span>Tattha samāropanā catubbidhā padaṭṭhānaṁ, vevacanaṁ, bhāvanā, pahānamiti. </span></div><p><div class=verse-container id=ne19:3.1><span>Tattha katamā padaṭṭhānena samāropanā? </span></div><p><div class=verse-container id=ne19:4.1><span>“Sabbapāpassa akaraṇaṁ, </span></div><p><div class=verse-container id=ne19:4.2><span>kusalassa upasampadā; </span></div><p><div class=verse-container id=ne19:4.3><span>Sacittapariyodāpanaṁ, </span></div><p><div class=verse-container id=ne19:4.4><span>etaṁ buddhāna sāsanan”ti. </span></div><p><div class=verse-container id=ne19:5.1><span>Tassa kiṁ padaṭṭhānaṁ? </span></div><p><div class=verse-container id=ne19:5.2><span>Tīṇi sucaritāni—</span></div><p><div class=verse-container id=ne19:5.3><span>kāyasucaritaṁ vacīsucaritaṁ manosucaritaṁ—</span></div><p><div class=verse-container id=ne19:5.4><span>idaṁ padaṭṭhānaṁ; </span></div><p><div class=verse-container id=ne19:5.5><span>tattha yaṁ kāyikañca vācasikañca sucaritaṁ, ayaṁ sīlakkhandho. </span></div><p><div class=verse-container id=ne19:5.6><span>Manosucarite yā anabhijjhā abyāpādo ca, ayaṁ samādhikkhandho. </span></div><p><div class=verse-container id=ne19:5.7><span>Yā sammādiṭṭhi, ayaṁ paññākkhandho. </span></div><p><div class=verse-container id=ne19:5.8><span>Idaṁ padaṭṭhānaṁ, tattha sīlakkhandho ca samādhikkhandho ca samatho, paññākkhandho vipassanā. </span></div><p><div class=verse-container id=ne19:5.9><span>Idaṁ padaṭṭhānaṁ, tattha samathassa phalaṁ rāgavirāgā cetovimutti, vipassanāya phalaṁ avijjāvirāgā paññāvimutti. </span></div><p><div class=verse-container id=ne19:5.10><span>Idaṁ padaṭṭhānaṁ. </span></div><p><div class=verse-container id=ne19:6.1><span>Vanaṁ vanathassa padaṭṭhānaṁ. </span></div><p><div class=verse-container id=ne19:6.2><span>Kiñca vanaṁ? </span></div><p><div class=verse-container id=ne19:6.3><span>Ko ca vanatho? </span></div><p><div class=verse-container id=ne19:6.4><span>Vanaṁ nāma pañca kāmaguṇā, taṇhā vanatho. </span></div><p><div class=verse-container id=ne19:6.5><span>Idaṁ padaṭṭhānaṁ. </span></div><p><div class=verse-container id=ne19:6.6><span>Vanaṁ nāma nimittaggāho “itthī”ti vā “puriso”ti vā. </span></div><p><div class=verse-container id=ne19:6.7><span>Vanatho nāma tesaṁ tesaṁ aṅgapaccaṅgānaṁ anubyañjanaggāho “aho cakkhu, aho sotaṁ, aho ghānaṁ, aho jivhā, aho kāyo” iti. </span></div><p><div class=verse-container id=ne19:6.8><span>Idaṁ padaṭṭhānaṁ. </span></div><p><div class=verse-container id=ne19:6.9><span>Vanaṁ nāma cha ajjhattikabāhirāni āyatanāni apariññātāni. </span></div><p><div class=verse-container id=ne19:6.10><span>Yaṁ tadubhayaṁ paṭicca uppajjati saṁyojanaṁ, ayaṁ vanatho. </span></div><p><div class=verse-container id=ne19:6.11><span>Idaṁ padaṭṭhānaṁ. </span></div><p><div class=verse-container id=ne19:6.12><span>Vanaṁ nāma anusayo. </span></div><p><div class=verse-container id=ne19:6.13><span>Vanatho nāma pariyuṭṭhānaṁ. </span></div><p><div class=verse-container id=ne19:6.14><span>Idaṁ padaṭṭhānaṁ. </span></div><p><div class=verse-container id=ne19:6.15><span>Tenāha bhagavā “chetvā vanañca vanathañcā”ti. </span></div><p><div class=verse-container id=ne19:6.16><span>Ayaṁ padaṭṭhānena samāropanā. </span></div><p><div class=verse-container id=ne19:7.1><span>Tattha katamā vevacanena samāropanā? </span></div><p><div class=verse-container id=ne19:7.2><span>Rāgavirāgā cetovimutti sekkhaphalaṁ; </span></div><p><div class=verse-container id=ne19:7.3><span>avijjāvirāgā paññāvimutti asekkhaphalaṁ. </span></div><p><div class=verse-container id=ne19:7.4><span>Idaṁ vevacanaṁ. </span></div><p><div class=verse-container id=ne19:7.5><span>Rāgavirāgā cetovimutti anāgāmiphalaṁ; </span></div><p><div class=verse-container id=ne19:7.6><span>avijjāvirāgā paññāvimutti aggaphalaṁ arahattaṁ. </span></div><p><div class=verse-container id=ne19:7.7><span>Idaṁ vevacanaṁ. </span></div><p><div class=verse-container id=ne19:7.8><span>Rāgavirāgā cetovimutti kāmadhātusamatikkamanaṁ; </span></div><p><div class=verse-container id=ne19:7.9><span>avijjāvirāgā paññāvimutti tedhātusamatikkamanaṁ. </span></div><p><div class=verse-container id=ne19:7.10><span>Idaṁ vevacanaṁ. </span></div><p><div class=verse-container id=ne19:7.11><span>Paññindriyaṁ, paññābalaṁ, adhipaññāsikkhā, paññākkhandho, dhammavicayasambojjhaṅgo, upekkhāsambojjhaṅgo, ñāṇaṁ, sammādiṭṭhi, tīraṇā, santīraṇā, hirī, vipassanā, dhamme ñāṇaṁ, sabbaṁ, idaṁ vevacanaṁ. </span></div><p><div class=verse-container id=ne19:7.12><span>Ayaṁ vevacanena samāropanā. </span></div><p><div class=verse-container id=ne19:8.1><span>Tattha katamā bhāvanāya samāropanā? </span></div><p><div class=verse-container id=ne19:8.2><span>Yathāha bhagavā “tasmātiha tvaṁ bhikkhu kāye kāyānupassī viharāhi, ātāpī sampajāno satimā vineyya loke abhijjhādomanassaṁ”. </span></div><p><div class=verse-container id=ne19:8.3><span>Ātāpīti vīriyindriyaṁ. </span></div><p><div class=verse-container id=ne19:8.4><span>Sampajānoti paññindriyaṁ. </span></div><p><div class=verse-container id=ne19:8.5><span>Satimāti satindriyaṁ. </span></div><p><div class=verse-container id=ne19:8.6><span>Vineyya loke abhijjhādomanassanti samādhindriyaṁ. </span></div><p><div class=verse-container id=ne19:8.7><span>Evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti. </span></div><p><div class=verse-container id=ne19:8.8><span>Kena kāraṇena? </span></div><p><div class=verse-container id=ne19:8.9><span>Ekalakkhaṇattā catunnaṁ indriyānaṁ. </span></div><p><div class=verse-container id=ne19:8.10><span>Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti. </span></div><p><div class=verse-container id=ne19:8.11><span>Catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti. </span></div><p><div class=verse-container id=ne19:8.12><span>Catūsu iddhipādesu bhāviyamānesu pañcindriyāni bhāvanāpāripūriṁ gacchanti. </span></div><p><div class=verse-container id=ne19:8.13><span>Evaṁ sabbe. </span></div><p><div class=verse-container id=ne19:8.14><span>Kena kāraṇena? </span></div><p><div class=verse-container id=ne19:8.15><span>Sabbe hi bodhaṅgamā dhammā bodhipakkhiyā niyyānikalakkhaṇena ekalakkhaṇā, te ekalakkhaṇattā bhāvanāpāripūriṁ gacchanti. </span></div><p><div class=verse-container id=ne19:8.16><span>Ayaṁ bhāvanāya samāropanā. </span></div><p><div class=verse-container id=ne19:9.1><span>Tattha katamā pahānena samāropanā? </span></div><p><div class=verse-container id=ne19:9.2><span>Kāye kāyānupassī viharanto “asubhe subhan”ti vipallāsaṁ pajahati, kabaḷīkāro cassa āhāro pariññaṁ gacchati, kāmupādānena ca anupādāno bhavati, kāmayogena ca visaṁyutto bhavati, abhijjhākāyaganthena ca vippayujjati, kāmāsavena ca anāsavo bhavati, kāmoghañca uttiṇṇo bhavati, rāgasallena ca visallo bhavati, rūpūpikā cassa viññāṇaṭṭhiti pariññaṁ gacchati, rūpadhātuyaṁ cassa rāgo pahīno bhavati, na ca chandāgatiṁ gacchati. </span></div><p><div class=verse-container id=ne19:10.1><span>Vedanāsu vedanānupassī viharanto “dukkhe sukhan”ti vipallāsaṁ pajahati, phasso cassa āhāro pariññaṁ gacchati, bhavūpādānena ca anupādāno bhavati, bhavayogena ca visaṁyutto bhavati, byāpādakāyaganthena ca vippayujjati, bhavāsavena ca anāsavo bhavati, bhavoghañca uttiṇṇo bhavati, dosasallena ca visallo bhavati, vedanūpikā cassa viññāṇaṭṭhiti pariññaṁ gacchati, vedanādhātuyaṁ cassa rāgo pahīno bhavati, na ca dosāgatiṁ gacchati. </span></div><p><div class=verse-container id=ne19:11.1><span>Citte cittānupassī viharanto “anicce niccan”ti vipallāsaṁ pajahati, viññāṇaṁ cassa āhāro pariññaṁ gacchati, diṭṭhupādānena ca anupādāno bhavati, diṭṭhiyogena ca visaṁyutto bhavati, sīlabbataparāmāsakāyaganthena ca vippayujjati, diṭṭhāsavena ca anāsavo bhavati, diṭṭhoghañca uttiṇṇo bhavati, mānasallena ca visallo bhavati, saññūpikā cassa viññāṇaṭṭhiti pariññaṁ gacchati, saññādhātuyaṁ cassa rāgo pahīno bhavati, na ca bhayāgatiṁ gacchati. </span></div><p><div class=verse-container id=ne19:12.1><span>Dhammesu dhammānupassī viharanto “anattani attā”ti vipallāsaṁ pajahati, manosañcetanā cassa āhāro pariññaṁ gacchati, attavādupādānena ca anupādāno bhavati, avijjāyogena ca visaṁyutto bhavati, idaṁsaccābhinivesakāyaganthena ca vippayujjati, avijjāsavena ca anāsavo bhavati, avijjoghañca uttiṇṇo bhavati, mohasallena ca visallo bhavati, saṅkhārūpikā cassa viññāṇaṭṭhiti pariññaṁ gacchati, saṅkhāradhātuyaṁ cassa rāgo pahīno bhavati, na ca mohāgatiṁ gacchati. </span></div><p><div class=verse-container id=ne19:12.2><span>Ayaṁ pahānena samāropanā. </span></div><p><div class=verse-container id=ne19:13.1><span>Tenāha āyasmā mahākaccāyano—</span></div><p><div class=verse-container id=ne19:14.1><span>“Ye dhammā yaṁmūlā, </span></div><p><div class=verse-container id=ne19:14.2><span>Ye cekatthā pakāsitā muninā; </span></div><p><div class=verse-container id=ne19:14.3><span>Te samāropayitabbā, </span></div><p><div class=verse-container id=ne19:14.4><span>Esa samāropano hāro”ti. </span></div><p><div class=verse-container id=ne19:14.5><span>Niyutto samāropano hāro. </span></div><p><div class=verse-container id=ne19:14.6><span>Niṭṭhito ca hāravibhaṅgo. </span></div><div class=flex-between><a href=/canon/en/pli/ms/sutta/kn/ne/ne0018.html>Previous</a><a href=/canon/en/pli/ms/sutta/kn/ne/ne0020.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>