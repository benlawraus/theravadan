<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0034.html>Previous</a><a href=/canon/en/pli/ms/sutta/kn/ne/ne0036.html>Next</a></div><p id=ne35:0.1><span class=root>Netti </span><br><p id=ne35:0.2><span class=root>Paṭiniddesavāra </span><br><p id=ne35:0.3><span class=root>Sampāta 16 </span><br><p id=ne35:0.4><span class="root big-bold">Samāropanahārasampāta </span><br><p id=ne35:1.1><span class=root>Tattha katamo samāropano hārasampāto? </span><br><p id=ne35:2.1><span class=root>“Tasmā rakkhitacittassa, </span><br><p id=ne35:2.2><span class=root>sammāsaṅkappagocaro; </span><br><p id=ne35:2.3><span class=root>Sammādiṭṭhipurekkhāro, </span><br><p id=ne35:2.4><span class=root>ñatvāna udayabbayaṁ; </span><br><p id=ne35:2.5><span class=root>Thinamiddhābhibhū bhikkhu, </span><br><p id=ne35:2.6><span class=root>sabbā duggatiyo jahe”ti. </span><br><p id=ne35:3.1><span class=root>“Tasmā rakkhitacittassā”ti tiṇṇaṁ sucaritānaṁ padaṭṭhānaṁ, citte rakkhite taṁ rakkhitaṁ bhavati kāyakammaṁ vacīkammaṁ manokammaṁ. </span><br><p id=ne35:3.2><span class=root>Sammādiṭṭhipurekkhāroti sammādiṭṭhiyā bhāvitāya bhāvito bhavati ariyo aṭṭhaṅgiko maggo. </span><br><p id=ne35:3.3><span class=root>Kena kāraṇena? </span><br><p id=ne35:3.4><span class=root>Sammādiṭṭhito hi sammāsaṅkappo pabhavati, sammāsaṅkappato sammāvācā pabhavati, sammāvācāto sammākammanto pabhavati, sammākammantato sammāājīvo pabhavati, sammāājīvato sammāvāyāmo pabhavati, sammāvāyāmato sammāsati pabhavati, sammāsatito sammāsamādhi pabhavati, sammāsamādhito sammāvimutti pabhavati, sammāvimuttito sammāvimuttiñāṇadassanaṁ pabhavati. </span><br><p id=ne35:3.5><span class=root>Ayaṁ anupādiseso puggalo anupādisesā ca nibbānadhātu. </span><br><p id=ne35:3.6><span class=root>Niyutto samāropano hārasampāto. </span><br><p id=ne35:4.1><span class=root>Tenāha āyasmā mahākaccāyano—</span><br><p id=ne35:5.1><span class=root>“Soḷasa hārā paṭhamaṁ, </span><br><p id=ne35:5.2><span class=root>Disalocanato disā viloketvā; </span><br><p id=ne35:5.3><span class=root>Saṅkhipiya aṅkusena hi, </span><br><p id=ne35:5.4><span class=root>Nayehi tīhi niddise suttan”ti. </span><br><p id=ne35:5.5><span class=root>Niyutto hārasampāto. </span><br></main><footer class="container footer"><small><a href=/about/>Contact info</a></small></footer>