<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0010.html>Previous</a><a href=/canon/en/pli/ms/sutta/kn/ne/ne0012.html>Next</a></div><p id=ne11:0.1><span class=root>Netti </span><br><p id=ne11:0.2><span class=root>Paṭiniddesavāra </span><br><p id=ne11:0.3><span class=root>Vibhaṅga 8 </span><br><p id=ne11:0.4><span class="root big-bold">Vibhattihāravibhaṅga </span><br><p id=ne11:1.1><span class=root>Tattha katamo vibhattihāro? </span><br><p id=ne11:1.2><span class=root>“Dhammañca padaṭṭhānaṁ bhūmiñcā”ti. </span><br><p id=ne11:2.1><span class=root>Dve suttāni vāsanābhāgiyañca nibbedhabhāgiyañca. </span><br><p id=ne11:2.2><span class=root>Dve paṭipadā puññabhāgiyā ca phalabhāgiyā ca. </span><br><p id=ne11:2.3><span class=root>Dve sīlāni saṁvarasīlañca pahānasīlañca, tattha bhagavā vāsanābhāgiyaṁ suttaṁ puññabhāgiyāya paṭipadāya desayati, so saṁvarasīle ṭhito tena brahmacariyena brahmacārī bhavati, tattha bhagavā nibbedhabhāgiyaṁ suttaṁ phalabhāgiyāya paṭipadāya desayati, so pahānasīle ṭhito tena brahmacariyena brahmacārī bhavati. </span><br><p id=ne11:3.1><span class=root>Tattha katamaṁ vāsanābhāgiyaṁ suttaṁ? </span><br><p id=ne11:3.2><span class=root>Vāsanābhāgiyaṁ nāma suttaṁ dānakathā sīlakathā saggakathā kāmānaṁ ādīnavo nekkhamme ānisaṁsoti. </span><br><p id=ne11:4.1><span class=root>Tattha katamaṁ nibbedhabhāgiyaṁ suttaṁ? </span><br><p id=ne11:4.2><span class=root>Nibbedhabhāgiyaṁ nāma suttaṁ yā catusaccappakāsanā, vāsanābhāgiye sutte natthi pajānanā, natthi maggo, natthi phalaṁ. </span><br><p id=ne11:4.3><span class=root>Nibbedhabhāgiye sutte atthi pajānanā, atthi maggo, atthi phalaṁ. </span><br><p id=ne11:4.4><span class=root>Imāni cattāri suttāni. </span><br><p id=ne11:4.5><span class=root>Imesaṁ catunnaṁ suttānaṁ desanāya phalena sīlena brahmacariyena sabbato vicayena hārena vicinitvā yuttihārena yojayitabbā yāvatikā ñāṇassa bhūmi. </span><br><p id=ne11:5.1><span class=root>Tattha katame dhammā sādhāraṇā? </span><br><p id=ne11:5.2><span class=root>Dve dhammā sādhāraṇā nāmasādhāraṇā vatthusādhāraṇā ca. </span><br><p id=ne11:5.3><span class=root>Yaṁ vā pana kiñci aññampi evaṁ jātiyaṁ, micchattaniyatānaṁ sattānaṁ aniyatānañca sattānaṁ dassanappahātabbā kilesā sādhāraṇā, puthujjanassa sotāpannassa ca kāmarāgabyāpādā sādhāraṇā, puthujjanassa anāgāmissa ca uddhambhāgiyā saṁyojanā sādhāraṇā, yaṁ kiñci ariyasāvako lokiyaṁ samāpattiṁ samāpajjati, sabbā sā avītarāgehi sādhāraṇā, sādhāraṇā hi dhammā evaṁ aññamaññaṁ paraṁ paraṁ sakaṁ sakaṁ visayaṁ nātivattanti. </span><br><p id=ne11:5.4><span class=root>Yopi imehi dhammehi samannāgato na so taṁ dhammaṁ upātivattati. </span><br><p id=ne11:5.5><span class=root>Ime dhammā sādhāraṇā. </span><br><p id=ne11:6.1><span class=root>Tattha katame dhammā asādhāraṇā? </span><br><p id=ne11:6.2><span class=root>Yāva desanaṁ upādāya gavesitabbā sekkhāsekkhā bhabbābhabbāti, aṭṭhamakassa sotāpannassa ca kāmarāgabyāpādā sādhāraṇā dhammatā asādhāraṇā, aṭṭhamakassa anāgāmissa ca uddhambhāgiyā saṁyojanā sādhāraṇā dhammatā asādhāraṇā. </span><br><p id=ne11:6.3><span class=root>Sabbesaṁ sekkhānaṁ nāmaṁ sādhāraṇaṁ dhammatā asādhāraṇā. </span><br><p id=ne11:6.4><span class=root>Sabbesaṁ paṭipannakānaṁ nāmaṁ sādhāraṇaṁ dhammatā asādhāraṇā. </span><br><p id=ne11:6.5><span class=root>Sabbesaṁ sekkhānaṁ sekkhasīlaṁ sādhāraṇaṁ dhammatā asādhāraṇā. </span><br><p id=ne11:6.6><span class=root>Evaṁ visesānupassinā hīnukkaṭṭhamajjhimaṁ upādāya gavesitabbaṁ. </span><br><p id=ne11:7.1><span class=root>Dassanabhūmi niyāmāvakkantiyā padaṭṭhānaṁ, bhāvanābhūmi uttarikānaṁ phalānaṁ pattiyā padaṭṭhānaṁ, dukkhā paṭipadā dandhābhiññā samathassa padaṭṭhānaṁ, sukhā paṭipadā khippābhiññā vipassanāya padaṭṭhānaṁ, dānamayaṁ puññakiriyavatthu parato ghosassa sādhāraṇaṁ padaṭṭhānaṁ, sīlamayaṁ puññakiriyavatthu cintāmayiyā paññāya sādhāraṇaṁ padaṭṭhānaṁ, bhāvanāmayaṁ puññakiriyavatthu bhāvanāmayiyā paññāya sādhāraṇaṁ padaṭṭhānaṁ. </span><br><p id=ne11:7.2><span class=root>Dānamayaṁ puññakiriyavatthu parato ca ghosassa sutamayiyā ca paññāya sādhāraṇaṁ padaṭṭhānaṁ sīlamayaṁ puññakiriyavatthu cintāmayiyā ca paññāya yoniso ca manasikārassa sādhāraṇaṁ padaṭṭhānaṁ, bhāvanāmayaṁ puññakiriyavatthu bhāvanāmayiyā ca paññāya sammādiṭṭhiyā ca sādhāraṇaṁ padaṭṭhānaṁ. </span><br><p id=ne11:7.3><span class=root>Patirūpadesavāso vivekassa ca samādhissa ca sādhāraṇaṁ padaṭṭhānaṁ, sappurisūpanissayo tiṇṇañca aveccappasādānaṁ samathassa ca sādhāraṇaṁ padaṭṭhānaṁ, attasammāpaṇidhānaṁ hiriyā ca vipassanāya ca sādhāraṇaṁ padaṭṭhānaṁ, akusalapariccāgo kusalavīmaṁsāya ca samādhindriyassa ca sādhāraṇaṁ padaṭṭhānaṁ, dhammasvākkhātatā kusalamūlaropanāya ca phalasamāpattiyā ca sādhāraṇaṁ padaṭṭhānaṁ, saṅghasuppaṭipannatā saṅghasuṭṭhutāya sādhāraṇaṁ padaṭṭhānaṁ, satthusampadā appasannānañca pasādāya pasannānañca bhiyyobhāvāya sādhāraṇaṁ padaṭṭhānaṁ, appaṭihatapātimokkhatā dummaṅkūnañca puggalānaṁ niggahāya pesalānañca puggalānaṁ phāsuvihārāya sādhāraṇaṁ padaṭṭhānaṁ. </span><br><p id=ne11:7.4><span class=root>Tenāha āyasmā mahākaccāyano “dhammañca padaṭṭhānan”ti. </span><br><p id=ne11:7.5><span class=root>Niyutto vibhatti hāro. </span><br></main><footer class="container footer"><small><a href=/about/>Contact info</a></small></footer>