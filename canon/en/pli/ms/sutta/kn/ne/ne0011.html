<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0010.html>Previous</a><a href=/canon/en/pli/ms/sutta/kn/ne/ne0012.html>Next</a></div><p><div class=verse-container id=ne11:0.1><span>Netti </span></div><p><div class=verse-container id=ne11:0.2><span>Paṭiniddesavāra </span></div><p><div class=verse-container id=ne11:0.3><span>Vibhaṅga 8 </span></div><p><div class=verse-container id=ne11:0.4><span class=big-bold>Vibhattihāravibhaṅga </span></div><p><div class=verse-container id=ne11:1.1><span>Tattha katamo vibhattihāro? </span></div><p><div class=verse-container id=ne11:1.2><span>“Dhammañca padaṭṭhānaṁ bhūmiñcā”ti. </span></div><p><div class=verse-container id=ne11:2.1><span>Dve suttāni vāsanābhāgiyañca nibbedhabhāgiyañca. </span></div><p><div class=verse-container id=ne11:2.2><span>Dve paṭipadā puññabhāgiyā ca phalabhāgiyā ca. </span></div><p><div class=verse-container id=ne11:2.3><span>Dve sīlāni saṁvarasīlañca pahānasīlañca, tattha bhagavā vāsanābhāgiyaṁ suttaṁ puññabhāgiyāya paṭipadāya desayati, so saṁvarasīle ṭhito tena brahmacariyena brahmacārī bhavati, tattha bhagavā nibbedhabhāgiyaṁ suttaṁ phalabhāgiyāya paṭipadāya desayati, so pahānasīle ṭhito tena brahmacariyena brahmacārī bhavati. </span></div><p><div class=verse-container id=ne11:3.1><span>Tattha katamaṁ vāsanābhāgiyaṁ suttaṁ? </span></div><p><div class=verse-container id=ne11:3.2><span>Vāsanābhāgiyaṁ nāma suttaṁ dānakathā sīlakathā saggakathā kāmānaṁ ādīnavo nekkhamme ānisaṁsoti. </span></div><p><div class=verse-container id=ne11:4.1><span>Tattha katamaṁ nibbedhabhāgiyaṁ suttaṁ? </span></div><p><div class=verse-container id=ne11:4.2><span>Nibbedhabhāgiyaṁ nāma suttaṁ yā catusaccappakāsanā, vāsanābhāgiye sutte natthi pajānanā, natthi maggo, natthi phalaṁ. </span></div><p><div class=verse-container id=ne11:4.3><span>Nibbedhabhāgiye sutte atthi pajānanā, atthi maggo, atthi phalaṁ. </span></div><p><div class=verse-container id=ne11:4.4><span>Imāni cattāri suttāni. </span></div><p><div class=verse-container id=ne11:4.5><span>Imesaṁ catunnaṁ suttānaṁ desanāya phalena sīlena brahmacariyena sabbato vicayena hārena vicinitvā yuttihārena yojayitabbā yāvatikā ñāṇassa bhūmi. </span></div><p><div class=verse-container id=ne11:5.1><span>Tattha katame dhammā sādhāraṇā? </span></div><p><div class=verse-container id=ne11:5.2><span>Dve dhammā sādhāraṇā nāmasādhāraṇā vatthusādhāraṇā ca. </span></div><p><div class=verse-container id=ne11:5.3><span>Yaṁ vā pana kiñci aññampi evaṁ jātiyaṁ, micchattaniyatānaṁ sattānaṁ aniyatānañca sattānaṁ dassanappahātabbā kilesā sādhāraṇā, puthujjanassa sotāpannassa ca kāmarāgabyāpādā sādhāraṇā, puthujjanassa anāgāmissa ca uddhambhāgiyā saṁyojanā sādhāraṇā, yaṁ kiñci ariyasāvako lokiyaṁ samāpattiṁ samāpajjati, sabbā sā avītarāgehi sādhāraṇā, sādhāraṇā hi dhammā evaṁ aññamaññaṁ paraṁ paraṁ sakaṁ sakaṁ visayaṁ nātivattanti. </span></div><p><div class=verse-container id=ne11:5.4><span>Yopi imehi dhammehi samannāgato na so taṁ dhammaṁ upātivattati. </span></div><p><div class=verse-container id=ne11:5.5><span>Ime dhammā sādhāraṇā. </span></div><p><div class=verse-container id=ne11:6.1><span>Tattha katame dhammā asādhāraṇā? </span></div><p><div class=verse-container id=ne11:6.2><span>Yāva desanaṁ upādāya gavesitabbā sekkhāsekkhā bhabbābhabbāti, aṭṭhamakassa sotāpannassa ca kāmarāgabyāpādā sādhāraṇā dhammatā asādhāraṇā, aṭṭhamakassa anāgāmissa ca uddhambhāgiyā saṁyojanā sādhāraṇā dhammatā asādhāraṇā. </span></div><p><div class=verse-container id=ne11:6.3><span>Sabbesaṁ sekkhānaṁ nāmaṁ sādhāraṇaṁ dhammatā asādhāraṇā. </span></div><p><div class=verse-container id=ne11:6.4><span>Sabbesaṁ paṭipannakānaṁ nāmaṁ sādhāraṇaṁ dhammatā asādhāraṇā. </span></div><p><div class=verse-container id=ne11:6.5><span>Sabbesaṁ sekkhānaṁ sekkhasīlaṁ sādhāraṇaṁ dhammatā asādhāraṇā. </span></div><p><div class=verse-container id=ne11:6.6><span>Evaṁ visesānupassinā hīnukkaṭṭhamajjhimaṁ upādāya gavesitabbaṁ. </span></div><p><div class=verse-container id=ne11:7.1><span>Dassanabhūmi niyāmāvakkantiyā padaṭṭhānaṁ, bhāvanābhūmi uttarikānaṁ phalānaṁ pattiyā padaṭṭhānaṁ, dukkhā paṭipadā dandhābhiññā samathassa padaṭṭhānaṁ, sukhā paṭipadā khippābhiññā vipassanāya padaṭṭhānaṁ, dānamayaṁ puññakiriyavatthu parato ghosassa sādhāraṇaṁ padaṭṭhānaṁ, sīlamayaṁ puññakiriyavatthu cintāmayiyā paññāya sādhāraṇaṁ padaṭṭhānaṁ, bhāvanāmayaṁ puññakiriyavatthu bhāvanāmayiyā paññāya sādhāraṇaṁ padaṭṭhānaṁ. </span></div><p><div class=verse-container id=ne11:7.2><span>Dānamayaṁ puññakiriyavatthu parato ca ghosassa sutamayiyā ca paññāya sādhāraṇaṁ padaṭṭhānaṁ sīlamayaṁ puññakiriyavatthu cintāmayiyā ca paññāya yoniso ca manasikārassa sādhāraṇaṁ padaṭṭhānaṁ, bhāvanāmayaṁ puññakiriyavatthu bhāvanāmayiyā ca paññāya sammādiṭṭhiyā ca sādhāraṇaṁ padaṭṭhānaṁ. </span></div><p><div class=verse-container id=ne11:7.3><span>Patirūpadesavāso vivekassa ca samādhissa ca sādhāraṇaṁ padaṭṭhānaṁ, sappurisūpanissayo tiṇṇañca aveccappasādānaṁ samathassa ca sādhāraṇaṁ padaṭṭhānaṁ, attasammāpaṇidhānaṁ hiriyā ca vipassanāya ca sādhāraṇaṁ padaṭṭhānaṁ, akusalapariccāgo kusalavīmaṁsāya ca samādhindriyassa ca sādhāraṇaṁ padaṭṭhānaṁ, dhammasvākkhātatā kusalamūlaropanāya ca phalasamāpattiyā ca sādhāraṇaṁ padaṭṭhānaṁ, saṅghasuppaṭipannatā saṅghasuṭṭhutāya sādhāraṇaṁ padaṭṭhānaṁ, satthusampadā appasannānañca pasādāya pasannānañca bhiyyobhāvāya sādhāraṇaṁ padaṭṭhānaṁ, appaṭihatapātimokkhatā dummaṅkūnañca puggalānaṁ niggahāya pesalānañca puggalānaṁ phāsuvihārāya sādhāraṇaṁ padaṭṭhānaṁ. </span></div><p><div class=verse-container id=ne11:7.4><span>Tenāha āyasmā mahākaccāyano “dhammañca padaṭṭhānan”ti. </span></div><p><div class=verse-container id=ne11:7.5><span>Niyutto vibhatti hāro. </span></div><div class=flex-between><a href=/canon/en/pli/ms/sutta/kn/ne/ne0010.html>Previous</a><a href=/canon/en/pli/ms/sutta/kn/ne/ne0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>