<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0009.html>Previous</a><a href=/canon/en/pli/ms/sutta/kn/ne/ne0011.html>Next</a></div><p><div class=verse-container id=ne10:0.1><span>Netti </span></div><p><div class=verse-container id=ne10:0.2><span>Paṭiniddesavāra </span></div><p><div class=verse-container id=ne10:0.3><span>Vibhaṅga 7 </span></div><p><div class=verse-container id=ne10:0.4><span class=big-bold>Āvaṭṭahāravibhaṅga </span></div><p><div class=verse-container id=ne10:1.1><span>Tattha katamo āvaṭṭo hāro? </span></div><p><div class=verse-container id=ne10:1.2><span>“Ekamhi padaṭṭhāne”ti ayaṁ. </span></div><p><div class=verse-container id=ne10:2.1><span>“Ārambhatha nikkamatha, </span></div><p><div class=verse-container id=ne10:2.2><span>Yuñjatha buddhasāsane; </span></div><p><div class=verse-container id=ne10:2.3><span>Dhunātha maccuno senaṁ, </span></div><p><div class=verse-container id=ne10:2.4><span>Naḷāgāraṁva kuñjaro”ti. </span></div><p><div class=verse-container id=ne10:3.1><span>“Ārambhatha nikkamathā”ti vīriyassa padaṭṭhānaṁ. </span></div><p><div class=verse-container id=ne10:3.2><span>“Yuñjatha buddhasāsane”ti samādhissa padaṭṭhānaṁ. </span></div><p><div class=verse-container id=ne10:3.3><span>“Dhunātha maccuno senaṁ, naḷāgāraṁva kuñjaro”ti paññāya padaṭṭhānaṁ. </span></div><p><div class=verse-container id=ne10:3.4><span>“Ārambhatha nikkamathā”ti vīriyindriyassa padaṭṭhānaṁ. </span></div><p><div class=verse-container id=ne10:3.5><span>“Yuñjatha buddhasāsane”ti samādhindriyassa padaṭṭhānaṁ. </span></div><p><div class=verse-container id=ne10:3.6><span>“Dhunātha maccuno senaṁ, naḷāgāraṁva kuñjaro”ti paññindriyassa padaṭṭhānaṁ. </span></div><p><div class=verse-container id=ne10:3.7><span>Imāni padaṭṭhānāni desanā. </span></div><p><div class=verse-container id=ne10:4.1><span>Ayuñjantānaṁ vā sattānaṁ yoge, yuñjantānaṁ vā ārambho. </span></div><p><div class=verse-container id=ne10:5.1><span>Tattha ye na yuñjanti, te pamādamūlakā na yuñjanti. </span></div><p><div class=verse-container id=ne10:5.2><span>So pamādo duvidho taṇhāmūlako avijjāmūlako ca. </span></div><p><div class=verse-container id=ne10:5.3><span>Tattha avijjāmūlako yena aññāṇena nivuto ñeyyaṭṭhānaṁ nappajānāti pañcakkhandhā uppādavayadhammāti, ayaṁ avijjāmūlako. </span></div><p><div class=verse-container id=ne10:5.4><span>Yo taṇhāmūlako, so tividho anuppannānaṁ bhogānaṁ uppādāya pariyesanto pamādaṁ āpajjati, uppannānaṁ bhogānaṁ ārakkhanimittaṁ paribhoganimittañca pamādaṁ āpajjati ayaṁ loke catubbidho pamādo ekavidho avijjāya tividho taṇhāya. </span></div><p><div class=verse-container id=ne10:5.5><span>Tattha avijjāya nāmakāyo padaṭṭhānaṁ. </span></div><p><div class=verse-container id=ne10:5.6><span>Taṇhāya rūpakāyo padaṭṭhānaṁ. </span></div><p><div class=verse-container id=ne10:5.7><span>Taṁ kissa hetu, rūpīsu bhavesu ajjhosānaṁ, arūpīsu sammoho? </span></div><p><div class=verse-container id=ne10:5.8><span>Tattha rūpakāyo rūpakkhandho nāmakāyo cattāro arūpino khandhā. </span></div><p><div class=verse-container id=ne10:5.9><span>Ime pañcakkhandhā katamena upādānena saupādānā, taṇhāya ca avijjāya ca? </span></div><p><div class=verse-container id=ne10:5.10><span>Tattha taṇhā dve upādānāni kāmupādānañca sīlabbatupādānañca. </span></div><p><div class=verse-container id=ne10:5.11><span>Avijjā dve upādānāni diṭṭhupādānañca attavādupādānañca. </span></div><p><div class=verse-container id=ne10:5.12><span>Imehi catūhi upādānehi ye saupādānā khandhā, idaṁ dukkhaṁ. </span></div><p><div class=verse-container id=ne10:5.13><span>Cattāri upādānāni, ayaṁ samudayo. </span></div><p><div class=verse-container id=ne10:5.14><span>Pañcakkhandhā dukkhaṁ. </span></div><p><div class=verse-container id=ne10:5.15><span>Tesaṁ bhagavā pariññāya pahānāya ca dhammaṁ deseti dukkhassa pariññāya samudayassa pahānāya. </span></div><p><div class=verse-container id=ne10:6.1><span>Tattha yo tividho taṇhāmūlako pamādo anuppannānaṁ bhogānaṁ uppādāya pariyesati, uppannānaṁ bhogānaṁ ārakkhaṇañca karoti paribhoganimittañca, tassa sampaṭivedhena rakkhaṇā paṭisaṁharaṇā, ayaṁ samatho. </span></div><p><div class=verse-container id=ne10:7.1><span>So kathaṁ bhavati? </span></div><p><div class=verse-container id=ne10:7.2><span>Yadā jānāti kāmānaṁ assādañca assādato ādīnavañca ādīnavato nissaraṇañca nissaraṇato okārañca saṅkilesañca vodānañca nekkhamme ca ānisaṁsaṁ. </span></div><p><div class=verse-container id=ne10:7.3><span>Tattha yā vīmaṁsā upaparikkhā ayaṁ vipassanā. </span></div><p><div class=verse-container id=ne10:7.4><span>Ime dve dhammā bhāvanāpāripūriṁ gacchanti samatho ca vipassanā ca. </span></div><p><div class=verse-container id=ne10:7.5><span>Imesu dvīsu dhammesu bhāviyamānesu dve dhammā pahīyanti taṇhā ca avijjā ca, imesu dvīsu dhammesu pahīnesu cattāri upādānāni nirujjhanti. </span></div><p><div class=verse-container id=ne10:7.6><span>Upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. </span></div><p><div class=verse-container id=ne10:7.7><span>Evametassa kevalassa dukkhakkhandhassa nirodho hoti. </span></div><p><div class=verse-container id=ne10:7.8><span>Iti purimakāni ca dve saccāni dukkhaṁ samudayo ca, samatho ca vipassanā ca maggo. </span></div><p><div class=verse-container id=ne10:7.9><span>Bhavanirodho nibbānaṁ imāni cattāri saccāni. </span></div><p><div class=verse-container id=ne10:7.10><span>Tenāha bhagavā “ārambhatha nikkamathā”ti. </span></div><p><div class=verse-container id=ne10:8.1><span>“Yathāpi mūle anupaddave daḷhe, </span></div><p><div class=verse-container id=ne10:8.2><span>Chinnopi rukkho punareva rūhati; </span></div><p><div class=verse-container id=ne10:8.3><span>Evampi taṇhānusaye anūhate, </span></div><p><div class=verse-container id=ne10:8.4><span>Nibbattatī dukkhamidaṁ punappunaṁ”. </span></div><p><div class=verse-container id=ne10:9.1><span>Ayaṁ taṇhānusayo. </span></div><p><div class=verse-container id=ne10:9.2><span>Katamassā taṇhāya? </span></div><p><div class=verse-container id=ne10:9.3><span>Bhavataṇhāya. </span></div><p><div class=verse-container id=ne10:9.4><span>Yo etassa dhammassa paccayo ayaṁ avijjā. </span></div><p><div class=verse-container id=ne10:9.5><span>Avijjāpaccayā hi bhavataṇhā. </span></div><p><div class=verse-container id=ne10:9.6><span>Ime dve kilesā taṇhā ca avijjā ca. </span></div><p><div class=verse-container id=ne10:9.7><span>Tāni cattāri upādānāni tehi catūhi upādānehi ye saupādānā khandhā, idaṁ dukkhaṁ. </span></div><p><div class=verse-container id=ne10:9.8><span>Cattāri upādānāni ayaṁ samudayo. </span></div><p><div class=verse-container id=ne10:9.9><span>Pañcakkhandhā dukkhaṁ. </span></div><p><div class=verse-container id=ne10:9.10><span>Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya. </span></div><p><div class=verse-container id=ne10:10.1><span>Yena taṇhānusayaṁ samūhanati, ayaṁ samatho. </span></div><p><div class=verse-container id=ne10:10.2><span>Yena taṇhānusayassa paccayaṁ avijjaṁ vārayati, ayaṁ vipassanā. </span></div><p><div class=verse-container id=ne10:10.3><span>Ime dve dhammā bhāvanāpāripūriṁ gacchanti samatho ca vipassanā ca. </span></div><p><div class=verse-container id=ne10:10.4><span>Tattha samathassa phalaṁ rāgavirāgā cetovimutti, vipassanāya phalaṁ avijjāvirāgā paññāvimutti. </span></div><p><div class=verse-container id=ne10:10.5><span>Iti purimakāni ca dve saccāni dukkhaṁ samudayo ca, samatho vipassanā ca maggo, dve ca vimuttiyo nirodho. </span></div><p><div class=verse-container id=ne10:10.6><span>Imāni cattāri saccāni. </span></div><p><div class=verse-container id=ne10:10.7><span>Tenāha bhagavā “yathāpi mūle”ti. </span></div><p><div class=verse-container id=ne10:11.1><span>“Sabbapāpassa akaraṇaṁ, </span></div><p><div class=verse-container id=ne10:11.2><span>kusalassa upasampadā; </span></div><p><div class=verse-container id=ne10:11.3><span>Sacittapariyodāpanaṁ, </span></div><p><div class=verse-container id=ne10:11.4><span>etaṁ buddhāna sāsanan”ti. </span></div><p><div class=verse-container id=ne10:12.1><span>Sabbapāpaṁ nāma tīṇi duccaritāni kāyaduccaritaṁ vacīduccaritaṁ manoduccaritaṁ, te dasa akusalakammapathā pāṇātipāto adinnādānaṁ kāmesumicchācāro musāvādo pisuṇā vācā pharusā vācā samphappalāpo abhijjhā byāpādo micchādiṭṭhi, tāni dve kammāni cetanā cetasikañca. </span></div><p><div class=verse-container id=ne10:12.2><span>Tattha yo ca pāṇātipāto yā ca pisuṇā vācā yā ca pharusā vācā, idaṁ dosasamuṭṭhānaṁ. </span></div><p><div class=verse-container id=ne10:12.3><span>Yañca adinnādānaṁ yo ca kāmesumicchācāro yo ca musāvādo, idaṁ lobhasamuṭṭhānaṁ, yo samphappalāpo, idaṁ mohasamuṭṭhānaṁ. </span></div><p><div class=verse-container id=ne10:12.4><span>Imāni satta kāraṇāni cetanākammaṁ. </span></div><p><div class=verse-container id=ne10:12.5><span>Yā abhijjhā, ayaṁ lobho akusalamūlaṁ. </span></div><p><div class=verse-container id=ne10:12.6><span>Yo byāpādo, ayaṁ doso akusalamūlaṁ. </span></div><p><div class=verse-container id=ne10:12.7><span>Yā micchādiṭṭhi, ayaṁ micchāmaggo. </span></div><p><div class=verse-container id=ne10:12.8><span>Imāni tīṇi kāraṇāni cetasikakammaṁ. </span></div><p><div class=verse-container id=ne10:12.9><span>Tenāha “cetanākammaṁ cetasikakamman”ti. </span></div><p><div class=verse-container id=ne10:13.1><span>Akusalamūlaṁ payogaṁ gacchantaṁ catubbidhaṁ agatiṁ gacchati chandā dosā bhayā mohā. </span></div><p><div class=verse-container id=ne10:13.2><span>Tattha yaṁ chandā agatiṁ gacchati, idaṁ lobhasamuṭṭhānaṁ. </span></div><p><div class=verse-container id=ne10:13.3><span>Yaṁ dosā agatiṁ gacchati, idaṁ dosasamuṭṭhānaṁ. </span></div><p><div class=verse-container id=ne10:13.4><span>Yaṁ bhayā ca mohā ca agatiṁ gacchati, idaṁ mohasamuṭṭhānaṁ. </span></div><p><div class=verse-container id=ne10:13.5><span>Tattha lobho asubhāya pahīyati. </span></div><p><div class=verse-container id=ne10:13.6><span>Doso mettāya. </span></div><p><div class=verse-container id=ne10:13.7><span>Moho paññāya. </span></div><p><div class=verse-container id=ne10:13.8><span>Tathā lobho upekkhāya pahīyati. </span></div><p><div class=verse-container id=ne10:13.9><span>Doso mettāya ca karuṇāya ca. </span></div><p><div class=verse-container id=ne10:13.10><span>Moho muditāya pahānaṁ abbhatthaṁ gacchati. </span></div><p><div class=verse-container id=ne10:13.11><span>Tenāha bhagavā “sabbapāpassa akaraṇan”ti. </span></div><p><div class=verse-container id=ne10:14.1><span>Sabbapāpaṁ nāma aṭṭha micchattāni micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi, idaṁ vuccati sabbapāpaṁ. </span></div><p><div class=verse-container id=ne10:14.2><span>Imesaṁ aṭṭhannaṁ micchattānaṁ yā akiriyā akaraṇaṁ anajjhācāro, idaṁ vuccati sabbapāpassa akaraṇaṁ. </span></div><p><div class=verse-container id=ne10:15.1><span>Aṭṭhasu micchattesu pahīnesu aṭṭha sammattāni sampajjanti. </span></div><p><div class=verse-container id=ne10:15.2><span>Aṭṭhannaṁ sammattānaṁ yā kiriyā karaṇaṁ sampādanaṁ, ayaṁ vuccati kusalassa upasampadā. </span></div><p><div class=verse-container id=ne10:15.3><span>Sacittapariyodāpananti atītassa maggassa bhāvanākiriyaṁ dassayati, citte pariyodāpite pañcakkhandhā pariyodāpitā bhavanti, evañhi bhagavā āha—</span></div><p><div class=verse-container id=ne10:15.4><span>“cetovisuddhatthaṁ, bhikkhave, tathāgate brahmacariyaṁ vussatī”ti. </span></div><p><div class=verse-container id=ne10:15.5><span>Duvidhā hi pariyodāpanā nīvaraṇappahānañca anusayasamugghāto ca. </span></div><p><div class=verse-container id=ne10:15.6><span>Dve pariyodāpanabhūmiyo dassanabhūmi ca, bhāvanābhūmi ca, tattha yaṁ paṭivedhena pariyodāpeti, idaṁ dukkhaṁ. </span></div><p><div class=verse-container id=ne10:15.7><span>Yato pariyodāpeti, ayaṁ samudayo. </span></div><p><div class=verse-container id=ne10:15.8><span>Yena pariyodāpeti, ayaṁ maggo. </span></div><p><div class=verse-container id=ne10:15.9><span>Yaṁ pariyodāpitaṁ, ayaṁ nirodho. </span></div><p><div class=verse-container id=ne10:15.10><span>Imāni cattāri saccāni. </span></div><p><div class=verse-container id=ne10:15.11><span>Tenāha bhagavā “sabbapāpassa akaraṇan”ti. </span></div><p><div class=verse-container id=ne10:16.1><span>“Dhammo have rakkhati dhammacāriṁ, </span></div><p><div class=verse-container id=ne10:16.2><span>Chattaṁ mahantaṁ yatha vassakāle; </span></div><p><div class=verse-container id=ne10:16.3><span>Esānisaṁso dhamme suciṇṇe, </span></div><p><div class=verse-container id=ne10:16.4><span>Na duggatiṁ gacchati dhammacārī”ti. </span></div><p><div class=verse-container id=ne10:17.1><span>Dhammo nāma duvidho indriyasaṁvaro maggo ca. </span></div><p><div class=verse-container id=ne10:17.2><span>Duggati nāma duvidhā devamanusse vā upanidhāya apāyā duggati, nibbānaṁ vā upanidhāya sabbā upapattiyo duggati. </span></div><p><div class=verse-container id=ne10:17.3><span>Tattha yā saṁvarasīle akhaṇḍakāritā, ayaṁ dhammo suciṇṇo apāyehi rakkhati. </span></div><p><div class=verse-container id=ne10:17.4><span>Evaṁ bhagavā āha—</span></div><p><div class=verse-container id=ne10:17.5><span>“dvemā, bhikkhave, sīlavato gatiyo devā ca manussā ca”. </span></div><p><div class=verse-container id=ne10:17.6><span>Evañca nāḷandāyaṁ nigame asibandhakaputto gāmaṇi bhagavantaṁ etadavoca—</span></div><p><div class=verse-container id=ne10:18.1><span>“Brāhmaṇā, bhante, pacchābhūmakā kāmaṇḍalukā sevālamālikā udakorohakā aggiparicārakā, te mataṁ kālaṅkataṁ uyyāpenti nāma, saññāpenti nāma, saggaṁ nāma okkāmenti. </span></div><p><div class=verse-container id=ne10:18.2><span>Bhagavā pana, bhante, arahaṁ sammāsambuddho pahoti tathā kātuṁ, yathā sabbo loko kāyassa bhedā paraṁ maraṇā sugatiṁ saggaṁ lokaṁ upapajjeyyā”ti. </span></div><p><div class=verse-container id=ne10:19.1><span>“Tena hi, gāmaṇi, taññevettha paṭipucchissāmi, yathā te khameyya, tathā naṁ byākareyyāsīti. </span></div><p><div class=verse-container id=ne10:20.1><span>Taṁ kiṁ maññasi, gāmaṇi, idhassa puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko, tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti. </span></div><p><div class=verse-container id=ne10:20.2><span>Taṁ kiṁ maññasi, gāmaṇi, api nu so puriso mahato janakāyassa āyācanahetu vā thomanahetuvā pañjalikaṁ anuparisakkanahetu vā kāyassa bhedā paraṁ maraṇā sugatiṁ saggaṁ lokaṁ upapajjeyyā”ti. </span></div><p><div class=verse-container id=ne10:20.3><span>“No hetaṁ, bhante”. </span></div><p><div class=verse-container id=ne10:21.1><span>“Seyyathāpi, gāmaṇi, puriso mahatiṁ puthusilaṁ gambhīre udakarahade pakkhipeyya, tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ummujja, bho, puthusile, uplava bho puthusile, thalamuplava, bho puthusile’ti. </span></div><p><div class=verse-container id=ne10:21.2><span>Taṁ kiṁ maññasi, gāmaṇi, api nu sā mahatī puthusilā mahato janakāyassa āyācanahetu vā thomanahetu vā pañjalikaṁ anuparisakkanahetu vā ummujjeyya vā uplaveyya vā thalaṁ vā uplaveyyā”ti. </span></div><p><div class=verse-container id=ne10:21.3><span>“No hetaṁ, bhante”. </span></div><p><div class=verse-container id=ne10:21.4><span>“Evameva kho, gāmaṇi, yo so puriso pāṇātipātī …pe… </span></div><p><div class=verse-container id=ne10:21.5><span>micchādiṭṭhiko, kiñcāpi naṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti. </span></div><p><div class=verse-container id=ne10:21.6><span>Atha kho so puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya. </span></div><p><div class=verse-container id=ne10:22.1><span>Taṁ kiṁ maññasi, gāmaṇi, idhassa puriso pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko, tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti. </span></div><p><div class=verse-container id=ne10:22.2><span>Taṁ kiṁ maññasi, gāmaṇi, api nu so puriso mahato janakāyassa āyācanahetu vā thomanahetu vā pañjalikaṁ anuparisakkanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti. </span></div><p><div class=verse-container id=ne10:22.3><span>“No hetaṁ, bhante”. </span></div><p><div class=verse-container id=ne10:23.1><span>“Seyyathāpi, gāmaṇi, puriso sappikumbhaṁ vā telakumbhaṁ vā gambhīre udakarahade ogāhetvā bhindeyya. </span></div><p><div class=verse-container id=ne10:23.2><span>Tatra yāssa sakkharakaṭhalaṁ, sā adhogāmī assa. </span></div><p><div class=verse-container id=ne10:23.3><span>Yañca khvassa tatra sappi vā telaṁ vā, taṁ uddhaṅgāmi assa. </span></div><p><div class=verse-container id=ne10:23.4><span>Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘osīda, bho sappitela, saṁsīda, bho sappitela, adho gaccha, bho sappitelā’ti. </span></div><p><div class=verse-container id=ne10:23.5><span>Taṁ kiṁ maññasi gāmaṇi, api nu taṁ sappitelaṁ mahato janakāyassa āyācanahetu vā thomanahetu vā pañjalikaṁ anuparisakkanahetu vā ‘osīdeyya vā saṁsīdeyya vā adho vā gaccheyyā’”ti. </span></div><p><div class=verse-container id=ne10:23.6><span>“No hetaṁ, bhante”. </span></div><p><div class=verse-container id=ne10:24.1><span>“Evameva kho, gāmaṇi, yo so puriso pāṇātipātā paṭivirato …pe… </span></div><p><div class=verse-container id=ne10:24.2><span>sammādiṭṭhiko, kiñcāpi naṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’”ti. </span></div><p><div class=verse-container id=ne10:24.3><span>Atha kho so puriso kāyassa bhedā paraṁ maraṇā sugatiṁ saggaṁ lokaṁ upapajjeyya. </span></div><p><div class=verse-container id=ne10:24.4><span>Iti dhammo suciṇṇo apāyehi rakkhati. </span></div><p><div class=verse-container id=ne10:24.5><span>Tattha yā maggassa tikkhatā adhimattatā, ayaṁ dhammo suciṇṇo sabbāhi upapattīhi rakkhati. </span></div><p><div class=verse-container id=ne10:24.6><span>Evaṁ bhagavā āha—</span></div><p><div class=verse-container id=ne10:25.1><span>“Tasmā rakkhitacittassa, </span></div><p><div class=verse-container id=ne10:25.2><span>sammāsaṅkappagocaro; </span></div><p><div class=verse-container id=ne10:25.3><span>Sammādiṭṭhipurekkhāro, </span></div><p><div class=verse-container id=ne10:25.4><span>ñatvāna udayabbayaṁ; </span></div><p><div class=verse-container id=ne10:25.5><span>Thinamiddhābhibhū bhikkhu, </span></div><p><div class=verse-container id=ne10:25.6><span>sabbā duggatiyo jahe”ti. </span></div><p><div class=verse-container id=ne10:26.1><span>Tattha duggatīnaṁ hetu taṇhā ca avijjā ca, tāni cattāri upādānāni, tehi catūhi upādānehi ye saupādānā khandhā, idaṁ dukkhaṁ. </span></div><p><div class=verse-container id=ne10:26.2><span>Cattāri upādānāni, ayaṁ samudayo. </span></div><p><div class=verse-container id=ne10:26.3><span>Pañcakkhandhā dukkhaṁ, tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya. </span></div><p><div class=verse-container id=ne10:26.4><span>Tattha taṇhāya pañcindriyāni rūpīni padaṭṭhānaṁ. </span></div><p><div class=verse-container id=ne10:26.5><span>Avijjāya manindriyaṁ padaṭṭhānaṁ. </span></div><p><div class=verse-container id=ne10:26.6><span>Pañcindriyāni rūpīni rakkhanto samādhiṁ bhāvayati, taṇhañca niggaṇhāti. </span></div><p><div class=verse-container id=ne10:26.7><span>Manindriyaṁ rakkhanto vipassanaṁ bhāvayati, avijjañca niggaṇhāti. </span></div><p><div class=verse-container id=ne10:26.8><span>Taṇhāniggahena dve upādānāni pahīyanti kāmupādānañca sīlabbatupādānañca. </span></div><p><div class=verse-container id=ne10:26.9><span>Avijjāniggahena dve upādānāni pahīyanti diṭṭhupādānañca attavādupādānañca. </span></div><p><div class=verse-container id=ne10:26.10><span>Catūsu upādānesu pahīnesu dve dhammā bhāvanāpāripūriṁ gacchanti samatho ca vipassanā ca. </span></div><p><div class=verse-container id=ne10:26.11><span>Idaṁ vuccati brahmacariyanti. </span></div><p><div class=verse-container id=ne10:27.1><span>Tattha brahmacariyassa phalaṁ cattāri sāmaññaphalāni sotāpattiphalaṁ sakadāgāmiphalaṁ anāgāmiphalaṁ arahattaṁ aggaphalaṁ. </span></div><p><div class=verse-container id=ne10:27.2><span>Imāni cattāri brahmacariyassa phalāni. </span></div><p><div class=verse-container id=ne10:27.3><span>Iti purimakāni ca dve saccāni dukkhaṁ samudayo ca. </span></div><p><div class=verse-container id=ne10:27.4><span>Samatho ca vipassanā ca brahmacariyañca maggo, brahmacariyassa phalāni ca tadārammaṇā ca asaṅkhatādhātu nirodho. </span></div><p><div class=verse-container id=ne10:27.5><span>Imāni cattāri saccāni. </span></div><p><div class=verse-container id=ne10:27.6><span>Tenāha bhagavā “dhammo have rakkhatī”ti. </span></div><p><div class=verse-container id=ne10:28.1><span>Tattha yaṁ paṭivedhena rakkhati, idaṁ dukkhaṁ. </span></div><p><div class=verse-container id=ne10:28.2><span>Yato rakkhati, ayaṁ samudayo. </span></div><p><div class=verse-container id=ne10:28.3><span>Yena rakkhati, ayaṁ maggo. </span></div><p><div class=verse-container id=ne10:28.4><span>Yaṁ rakkhati, ayaṁ nirodho. </span></div><p><div class=verse-container id=ne10:28.5><span>Imāni cattāri saccāni. </span></div><p><div class=verse-container id=ne10:28.6><span>Tenāha āyasmā mahākaccāyano “ekamhi padaṭṭhāne”ti. </span></div><p><div class=verse-container id=ne10:28.7><span>Niyutto āvaṭṭo hāro. </span></div><div class=flex-between><a href=/canon/en/pli/ms/sutta/kn/ne/ne0009.html>Previous</a><a href=/canon/en/pli/ms/sutta/kn/ne/ne0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>