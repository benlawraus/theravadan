<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0003.html>Previous</a><a href=/canon/en/pli/ms/sutta/kn/ne/ne0005.html>Next</a></div><p><div class=verse-container id=ne4:0.1><span>Netti </span></div><p><div class=verse-container id=ne4:0.2><span>Paṭiniddesavāra </span></div><p><div class=verse-container id=ne4:0.3><span>Vibhaṅga 1 </span></div><p><div class=verse-container id=ne4:0.4><span class=big-bold>Desanāhāravibhaṅga </span></div><p><div class=verse-container id=ne4:1.1><span>Tattha katamo desanāhāro? </span></div><p><div class=verse-container id=ne4:1.2><span>“Assādādīnavatā”ti gāthā ayaṁ desanāhāro. </span></div><p><div class=verse-container id=ne4:1.3><span>Kiṁ desayati? </span></div><p><div class=verse-container id=ne4:1.4><span>Assādaṁ ādīnavaṁ nissaraṇaṁ phalaṁ upāyaṁ āṇattiṁ. </span></div><p><div class=verse-container id=ne4:1.5><span>“Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti. </span></div><p><div class=verse-container id=ne4:2.1><span>Tattha katamo assādo? </span></div><p><div class=verse-container id=ne4:3.1><span>“Kāmaṁ kāmayamānassa, </span></div><p><div class=verse-container id=ne4:3.2><span>tassa cetaṁ samijjhati; </span></div><p><div class=verse-container id=ne4:3.3><span>Addhā pītimano hoti, </span></div><p><div class=verse-container id=ne4:3.4><span>laddhā macco yadicchatī”ti. </span></div><p><div class=verse-container id=ne4:3.5><span>Ayaṁ assādo. </span></div><p><div class=verse-container id=ne4:4.1><span>Tattha katamo ādīnavo? </span></div><p><div class=verse-container id=ne4:5.1><span>“Tassa ce kāmayānassa, </span></div><p><div class=verse-container id=ne4:5.2><span>chandajātassa jantuno; </span></div><p><div class=verse-container id=ne4:5.3><span>Te kāmā parihāyanti, </span></div><p><div class=verse-container id=ne4:5.4><span>sallaviddhova ruppatī”ti. </span></div><p><div class=verse-container id=ne4:5.5><span>Ayaṁ ādīnavo. </span></div><p><div class=verse-container id=ne4:6.1><span>Tattha katamaṁ nissaraṇaṁ? </span></div><p><div class=verse-container id=ne4:7.1><span>“Yo kāme parivajjeti, </span></div><p><div class=verse-container id=ne4:7.2><span>sappasseva padā siro; </span></div><p><div class=verse-container id=ne4:7.3><span>Somaṁ visattikaṁ loke, </span></div><p><div class=verse-container id=ne4:7.4><span>sato samativattatī”ti. </span></div><p><div class=verse-container id=ne4:7.5><span>Idaṁ nissaraṇaṁ. </span></div><p><div class=verse-container id=ne4:8.1><span>Tattha katamo assādo? </span></div><p><div class=verse-container id=ne4:9.1><span>“Khettaṁ vatthuṁ hiraññaṁ vā, </span></div><p><div class=verse-container id=ne4:9.2><span>gavāssaṁ dāsaporisaṁ; </span></div><p><div class=verse-container id=ne4:9.3><span>Thiyo bandhū puthū kāme, </span></div><p><div class=verse-container id=ne4:9.4><span>yo naro anugijjhatī”ti. </span></div><p><div class=verse-container id=ne4:9.5><span>Ayaṁ assādo. </span></div><p><div class=verse-container id=ne4:10.1><span>Tattha katamo ādīnavo? </span></div><p><div class=verse-container id=ne4:11.1><span>“Abalā naṁ balīyanti, </span></div><p><div class=verse-container id=ne4:11.2><span>maddantenaṁ parissayā; </span></div><p><div class=verse-container id=ne4:11.3><span>Tato naṁ dukkhamanveti, </span></div><p><div class=verse-container id=ne4:11.4><span>nāvaṁ bhinnamivodakan”ti. </span></div><p><div class=verse-container id=ne4:11.5><span>Ayaṁ ādīnavo. </span></div><p><div class=verse-container id=ne4:12.1><span>Tattha katamaṁ nissaraṇaṁ? </span></div><p><div class=verse-container id=ne4:13.1><span>“Tasmā jantu sadā sato, </span></div><p><div class=verse-container id=ne4:13.2><span>kāmāni parivajjaye; </span></div><p><div class=verse-container id=ne4:13.3><span>Te pahāya tare oghaṁ, </span></div><p><div class=verse-container id=ne4:13.4><span>nāvaṁ sitvāva pāragū”ti. </span></div><p><div class=verse-container id=ne4:13.5><span>Idaṁ nissaraṇaṁ. </span></div><p><div class=verse-container id=ne4:14.1><span>Tattha katamaṁ phalaṁ? </span></div><p><div class=verse-container id=ne4:15.1><span>“Dhammo have rakkhati dhammacāriṁ, </span></div><p><div class=verse-container id=ne4:15.2><span>Chattaṁ mahantaṁ yatha vassakāle; </span></div><p><div class=verse-container id=ne4:15.3><span>Esānisaṁso dhamme suciṇṇe, </span></div><p><div class=verse-container id=ne4:15.4><span>Na duggatiṁ gacchati dhammacārī”ti. </span></div><p><div class=verse-container id=ne4:15.5><span>Idaṁ phalaṁ. </span></div><p><div class=verse-container id=ne4:16.1><span>Tattha katamo upāyo? </span></div><p><div class=verse-container id=ne4:17.1><span>“Sabbe saṅkhārā aniccāti, </span></div><p><div class=verse-container id=ne4:17.2><span>…pe… </span></div><p><div class=verse-container id=ne4:18.1><span>“Sabbe saṅkhārā dukkhāti, </span></div><p><div class=verse-container id=ne4:18.2><span>…pe… </span></div><p><div class=verse-container id=ne4:19.1><span>“Sabbe dhammā anattāti, </span></div><p><div class=verse-container id=ne4:19.2><span>yadā paññāya passati; </span></div><p><div class=verse-container id=ne4:19.3><span>Atha nibbindati dukkhe, </span></div><p><div class=verse-container id=ne4:19.4><span>esa maggo visuddhiyā”ti. </span></div><p><div class=verse-container id=ne4:19.5><span>Ayaṁ upāyo. </span></div><p><div class=verse-container id=ne4:20.1><span>Tattha katamā āṇatti? </span></div><p><div class=verse-container id=ne4:21.1><span>“Cakkhumā visamānīva, </span></div><p><div class=verse-container id=ne4:21.2><span>vijjamāne parakkame; </span></div><p><div class=verse-container id=ne4:21.3><span>Paṇḍito jīvalokasmiṁ, </span></div><p><div class=verse-container id=ne4:21.4><span>pāpāni parivajjaye”ti. </span></div><p><div class=verse-container id=ne4:21.5><span>Ayaṁ āṇatti. </span></div><p><div class=verse-container id=ne4:22.1><span>Tattha katamaṁ phalaṁ? </span></div><p><div class=verse-container id=ne4:23.1><span>“‘Suññato lokaṁ avekkhassu, </span></div><p><div class=verse-container id=ne4:23.2><span>Mogharājā’ti āṇatti; </span></div><p><div class=verse-container id=ne4:23.3><span>‘Sadā sato’ti upāyo, </span></div><p><div class=verse-container id=ne4:23.4><span>‘Attānudiṭṭhiṁ ūhacca; </span></div><p><div class=verse-container id=ne4:23.5><span>Evaṁ maccutaro siyā’”. </span></div><p><div class=verse-container id=ne4:23.6><span>Idaṁ phalaṁ. </span></div><p><div class=verse-container id=ne4:24.1><span>Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati. </span></div><p><div class=verse-container id=ne4:25.1><span>Tattha catasso paṭipadā, cattāro puggalā. </span></div><p><div class=verse-container id=ne4:25.2><span>Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi. </span></div><p><div class=verse-container id=ne4:25.3><span>Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi. </span></div><p><div class=verse-container id=ne4:25.4><span>Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi. </span></div><p><div class=verse-container id=ne4:25.5><span>Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi. </span></div><p><div class=verse-container id=ne4:26.1><span>Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā. </span></div><p><div class=verse-container id=ne4:26.2><span>Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā. </span></div><p><div class=verse-container id=ne4:27.1><span>Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā. </span></div><p><div class=verse-container id=ne4:28.1><span>Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati. </span></div><p><div class=verse-container id=ne4:28.2><span>Tattha yā vīmaṁsā ussāhanā tulanā upaparikkhā, ayaṁ sutamayī paññā. </span></div><p><div class=verse-container id=ne4:28.3><span>Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā. </span></div><p><div class=verse-container id=ne4:28.4><span>Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā. </span></div><p><div class=verse-container id=ne4:29.1><span>Paratoghosā sutamayī paññā. </span></div><p><div class=verse-container id=ne4:29.2><span>Paccattasamuṭṭhitā yoniso manasikārā cintāmayī paññā. </span></div><p><div class=verse-container id=ne4:29.3><span>Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā. </span></div><p><div class=verse-container id=ne4:29.4><span>Yassa imā dve paññā atthi sutamayī cintāmayī ca, ayaṁ ugghaṭitaññū. </span></div><p><div class=verse-container id=ne4:29.5><span>Yassa sutamayī paññā atthi, cintāmayī natthi, ayaṁ vipañcitaññū. </span></div><p><div class=verse-container id=ne4:29.6><span>Yassa neva sutamayī paññā atthi na cintāmayī, ayaṁ neyyo. </span></div><p><div class=verse-container id=ne4:30.1><span>Sāyaṁ dhammadesanā kiṁ desayati? </span></div><p><div class=verse-container id=ne4:30.2><span>Cattāri saccāni dukkhaṁ samudayaṁ nirodhaṁ maggaṁ. </span></div><p><div class=verse-container id=ne4:30.3><span>Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo. </span></div><p><div class=verse-container id=ne4:30.4><span>Imāni cattāri saccāni. </span></div><p><div class=verse-container id=ne4:30.5><span>Idaṁ dhammacakkaṁ. </span></div><p><div class=verse-container id=ne4:31.1><span>Yathāha bhagavā—</span></div><p><div class=verse-container id=ne4:31.2><span>“idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ. </span></div><p><div class=verse-container id=ne4:32.1><span>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. </span></div><p><div class=verse-container id=ne4:32.2><span>Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ. </span></div><p><div class=verse-container id=ne4:33.1><span>“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ …pe… </span></div><p><div class=verse-container id=ne4:33.2><span>“ayaṁ dukkhanirodho”ti me, bhikkhave …pe… </span></div><p><div class=verse-container id=ne4:33.3><span>“ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. </span></div><p><div class=verse-container id=ne4:34.1><span>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. </span></div><p><div class=verse-container id=ne4:34.2><span>Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ. </span></div><p><div class=verse-container id=ne4:35.1><span>Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti. </span></div><p><div class=verse-container id=ne4:35.2><span>Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti. </span></div><p><div class=verse-container id=ne4:35.3><span>Tattha ugghaṭanā ādi, vipañcanā majjhe, vitthāraṇā pariyosānaṁ. </span></div><p><div class=verse-container id=ne4:35.4><span>Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti. </span></div><p><div class=verse-container id=ne4:35.5><span>Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti. </span></div><p><div class=verse-container id=ne4:35.6><span>Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti. </span></div><p><div class=verse-container id=ne4:36.1><span>Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho. </span></div><p><div class=verse-container id=ne4:36.2><span>Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ. </span></div><p><div class=verse-container id=ne4:36.3><span>Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti. </span></div><p><div class=verse-container id=ne4:37.1><span>Kevalanti lokuttaraṁ, na missaṁ lokiyehi dhammehi. </span></div><p><div class=verse-container id=ne4:37.2><span>Paripuṇṇanti paripūraṁ anūnaṁ anatirekaṁ. </span></div><p><div class=verse-container id=ne4:37.3><span>Parisuddhanti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati. </span></div><p><div class=verse-container id=ne4:37.4><span>Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti. </span></div><p><div class=verse-container id=ne4:38.1><span>Kesaṁ ayaṁ dhammadesanā, yogīnaṁ. </span></div><p><div class=verse-container id=ne4:38.2><span>Tenāha āyasmā mahākaccāyano—</span></div><p><div class=verse-container id=ne4:39.1><span>“Assādādīnavatā, </span></div><p><div class=verse-container id=ne4:39.2><span>Nissaraṇampi ca phalaṁ upāyo ca; </span></div><p><div class=verse-container id=ne4:39.3><span>Āṇattī ca bhagavato, </span></div><p><div class=verse-container id=ne4:39.4><span>Yogīnaṁ desanāhāro”ti. </span></div><p><div class=verse-container id=ne4:39.5><span>Niyutto desanāhāro. </span></div><div class=flex-between><a href=/canon/en/pli/ms/sutta/kn/ne/ne0003.html>Previous</a><a href=/canon/en/pli/ms/sutta/kn/ne/ne0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>