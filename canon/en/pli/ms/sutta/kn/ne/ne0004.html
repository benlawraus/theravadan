<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0003.html>Previous</a><a href=/canon/en/pli/ms/sutta/kn/ne/ne0005.html>Next</a></div><p id=ne4:0.1><span class=root>Netti </span><br><p id=ne4:0.2><span class=root>Paṭiniddesavāra </span><br><p id=ne4:0.3><span class=root>Vibhaṅga 1 </span><br><p id=ne4:0.4><span class="root big-bold">Desanāhāravibhaṅga </span><br><p id=ne4:1.1><span class=root>Tattha katamo desanāhāro? </span><br><p id=ne4:1.2><span class=root>“Assādādīnavatā”ti gāthā ayaṁ desanāhāro. </span><br><p id=ne4:1.3><span class=root>Kiṁ desayati? </span><br><p id=ne4:1.4><span class=root>Assādaṁ ādīnavaṁ nissaraṇaṁ phalaṁ upāyaṁ āṇattiṁ. </span><br><p id=ne4:1.5><span class=root>“Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti. </span><br><p id=ne4:2.1><span class=root>Tattha katamo assādo? </span><br><p id=ne4:3.1><span class=root>“Kāmaṁ kāmayamānassa, </span><br><p id=ne4:3.2><span class=root>tassa cetaṁ samijjhati; </span><br><p id=ne4:3.3><span class=root>Addhā pītimano hoti, </span><br><p id=ne4:3.4><span class=root>laddhā macco yadicchatī”ti. </span><br><p id=ne4:3.5><span class=root>Ayaṁ assādo. </span><br><p id=ne4:4.1><span class=root>Tattha katamo ādīnavo? </span><br><p id=ne4:5.1><span class=root>“Tassa ce kāmayānassa, </span><br><p id=ne4:5.2><span class=root>chandajātassa jantuno; </span><br><p id=ne4:5.3><span class=root>Te kāmā parihāyanti, </span><br><p id=ne4:5.4><span class=root>sallaviddhova ruppatī”ti. </span><br><p id=ne4:5.5><span class=root>Ayaṁ ādīnavo. </span><br><p id=ne4:6.1><span class=root>Tattha katamaṁ nissaraṇaṁ? </span><br><p id=ne4:7.1><span class=root>“Yo kāme parivajjeti, </span><br><p id=ne4:7.2><span class=root>sappasseva padā siro; </span><br><p id=ne4:7.3><span class=root>Somaṁ visattikaṁ loke, </span><br><p id=ne4:7.4><span class=root>sato samativattatī”ti. </span><br><p id=ne4:7.5><span class=root>Idaṁ nissaraṇaṁ. </span><br><p id=ne4:8.1><span class=root>Tattha katamo assādo? </span><br><p id=ne4:9.1><span class=root>“Khettaṁ vatthuṁ hiraññaṁ vā, </span><br><p id=ne4:9.2><span class=root>gavāssaṁ dāsaporisaṁ; </span><br><p id=ne4:9.3><span class=root>Thiyo bandhū puthū kāme, </span><br><p id=ne4:9.4><span class=root>yo naro anugijjhatī”ti. </span><br><p id=ne4:9.5><span class=root>Ayaṁ assādo. </span><br><p id=ne4:10.1><span class=root>Tattha katamo ādīnavo? </span><br><p id=ne4:11.1><span class=root>“Abalā naṁ balīyanti, </span><br><p id=ne4:11.2><span class=root>maddantenaṁ parissayā; </span><br><p id=ne4:11.3><span class=root>Tato naṁ dukkhamanveti, </span><br><p id=ne4:11.4><span class=root>nāvaṁ bhinnamivodakan”ti. </span><br><p id=ne4:11.5><span class=root>Ayaṁ ādīnavo. </span><br><p id=ne4:12.1><span class=root>Tattha katamaṁ nissaraṇaṁ? </span><br><p id=ne4:13.1><span class=root>“Tasmā jantu sadā sato, </span><br><p id=ne4:13.2><span class=root>kāmāni parivajjaye; </span><br><p id=ne4:13.3><span class=root>Te pahāya tare oghaṁ, </span><br><p id=ne4:13.4><span class=root>nāvaṁ sitvāva pāragū”ti. </span><br><p id=ne4:13.5><span class=root>Idaṁ nissaraṇaṁ. </span><br><p id=ne4:14.1><span class=root>Tattha katamaṁ phalaṁ? </span><br><p id=ne4:15.1><span class=root>“Dhammo have rakkhati dhammacāriṁ, </span><br><p id=ne4:15.2><span class=root>Chattaṁ mahantaṁ yatha vassakāle; </span><br><p id=ne4:15.3><span class=root>Esānisaṁso dhamme suciṇṇe, </span><br><p id=ne4:15.4><span class=root>Na duggatiṁ gacchati dhammacārī”ti. </span><br><p id=ne4:15.5><span class=root>Idaṁ phalaṁ. </span><br><p id=ne4:16.1><span class=root>Tattha katamo upāyo? </span><br><p id=ne4:17.1><span class=root>“Sabbe saṅkhārā aniccāti, </span><br><p id=ne4:17.2><span class=root>…pe… </span><br><p id=ne4:18.1><span class=root>“Sabbe saṅkhārā dukkhāti, </span><br><p id=ne4:18.2><span class=root>…pe… </span><br><p id=ne4:19.1><span class=root>“Sabbe dhammā anattāti, </span><br><p id=ne4:19.2><span class=root>yadā paññāya passati; </span><br><p id=ne4:19.3><span class=root>Atha nibbindati dukkhe, </span><br><p id=ne4:19.4><span class=root>esa maggo visuddhiyā”ti. </span><br><p id=ne4:19.5><span class=root>Ayaṁ upāyo. </span><br><p id=ne4:20.1><span class=root>Tattha katamā āṇatti? </span><br><p id=ne4:21.1><span class=root>“Cakkhumā visamānīva, </span><br><p id=ne4:21.2><span class=root>vijjamāne parakkame; </span><br><p id=ne4:21.3><span class=root>Paṇḍito jīvalokasmiṁ, </span><br><p id=ne4:21.4><span class=root>pāpāni parivajjaye”ti. </span><br><p id=ne4:21.5><span class=root>Ayaṁ āṇatti. </span><br><p id=ne4:22.1><span class=root>Tattha katamaṁ phalaṁ? </span><br><p id=ne4:23.1><span class=root>“‘Suññato lokaṁ avekkhassu, </span><br><p id=ne4:23.2><span class=root>Mogharājā’ti āṇatti; </span><br><p id=ne4:23.3><span class=root>‘Sadā sato’ti upāyo, </span><br><p id=ne4:23.4><span class=root>‘Attānudiṭṭhiṁ ūhacca; </span><br><p id=ne4:23.5><span class=root>Evaṁ maccutaro siyā’”. </span><br><p id=ne4:23.6><span class=root>Idaṁ phalaṁ. </span><br><p id=ne4:24.1><span class=root>Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati. </span><br><p id=ne4:25.1><span class=root>Tattha catasso paṭipadā, cattāro puggalā. </span><br><p id=ne4:25.2><span class=root>Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi. </span><br><p id=ne4:25.3><span class=root>Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi. </span><br><p id=ne4:25.4><span class=root>Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi. </span><br><p id=ne4:25.5><span class=root>Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi. </span><br><p id=ne4:26.1><span class=root>Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā. </span><br><p id=ne4:26.2><span class=root>Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā. </span><br><p id=ne4:27.1><span class=root>Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā. </span><br><p id=ne4:28.1><span class=root>Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati. </span><br><p id=ne4:28.2><span class=root>Tattha yā vīmaṁsā ussāhanā tulanā upaparikkhā, ayaṁ sutamayī paññā. </span><br><p id=ne4:28.3><span class=root>Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā. </span><br><p id=ne4:28.4><span class=root>Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā. </span><br><p id=ne4:29.1><span class=root>Paratoghosā sutamayī paññā. </span><br><p id=ne4:29.2><span class=root>Paccattasamuṭṭhitā yoniso manasikārā cintāmayī paññā. </span><br><p id=ne4:29.3><span class=root>Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā. </span><br><p id=ne4:29.4><span class=root>Yassa imā dve paññā atthi sutamayī cintāmayī ca, ayaṁ ugghaṭitaññū. </span><br><p id=ne4:29.5><span class=root>Yassa sutamayī paññā atthi, cintāmayī natthi, ayaṁ vipañcitaññū. </span><br><p id=ne4:29.6><span class=root>Yassa neva sutamayī paññā atthi na cintāmayī, ayaṁ neyyo. </span><br><p id=ne4:30.1><span class=root>Sāyaṁ dhammadesanā kiṁ desayati? </span><br><p id=ne4:30.2><span class=root>Cattāri saccāni dukkhaṁ samudayaṁ nirodhaṁ maggaṁ. </span><br><p id=ne4:30.3><span class=root>Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo. </span><br><p id=ne4:30.4><span class=root>Imāni cattāri saccāni. </span><br><p id=ne4:30.5><span class=root>Idaṁ dhammacakkaṁ. </span><br><p id=ne4:31.1><span class=root>Yathāha bhagavā—</span><br><p id=ne4:31.2><span class=root>“idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ. </span><br><p id=ne4:32.1><span class=root>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. </span><br><p id=ne4:32.2><span class=root>Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ. </span><br><p id=ne4:33.1><span class=root>“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ …pe… </span><br><p id=ne4:33.2><span class=root>“ayaṁ dukkhanirodho”ti me, bhikkhave …pe… </span><br><p id=ne4:33.3><span class=root>“ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. </span><br><p id=ne4:34.1><span class=root>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. </span><br><p id=ne4:34.2><span class=root>Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ. </span><br><p id=ne4:35.1><span class=root>Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti. </span><br><p id=ne4:35.2><span class=root>Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti. </span><br><p id=ne4:35.3><span class=root>Tattha ugghaṭanā ādi, vipañcanā majjhe, vitthāraṇā pariyosānaṁ. </span><br><p id=ne4:35.4><span class=root>Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti. </span><br><p id=ne4:35.5><span class=root>Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti. </span><br><p id=ne4:35.6><span class=root>Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti. </span><br><p id=ne4:36.1><span class=root>Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho. </span><br><p id=ne4:36.2><span class=root>Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ. </span><br><p id=ne4:36.3><span class=root>Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti. </span><br><p id=ne4:37.1><span class=root>Kevalanti lokuttaraṁ, na missaṁ lokiyehi dhammehi. </span><br><p id=ne4:37.2><span class=root>Paripuṇṇanti paripūraṁ anūnaṁ anatirekaṁ. </span><br><p id=ne4:37.3><span class=root>Parisuddhanti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati. </span><br><p id=ne4:37.4><span class=root>Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti. </span><br><p id=ne4:38.1><span class=root>Kesaṁ ayaṁ dhammadesanā, yogīnaṁ. </span><br><p id=ne4:38.2><span class=root>Tenāha āyasmā mahākaccāyano—</span><br><p id=ne4:39.1><span class=root>“Assādādīnavatā, </span><br><p id=ne4:39.2><span class=root>Nissaraṇampi ca phalaṁ upāyo ca; </span><br><p id=ne4:39.3><span class=root>Āṇattī ca bhagavato, </span><br><p id=ne4:39.4><span class=root>Yogīnaṁ desanāhāro”ti. </span><br><p id=ne4:39.5><span class=root>Niyutto desanāhāro. </span><br></main><footer class="container footer"><small><a href=/about/>Contact info</a></small></footer>