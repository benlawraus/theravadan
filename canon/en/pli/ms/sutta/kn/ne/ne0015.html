<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0014.html>Previous</a><a href=/canon/en/pli/ms/sutta/kn/ne/ne0016.html>Next</a></div><p><div class=verse-container id=ne15:0.1><span>Netti </span></div><p><div class=verse-container id=ne15:0.2><span>Paṭiniddesavāra </span></div><p><div class=verse-container id=ne15:0.3><span>Vibhaṅga 12 </span></div><p><div class=verse-container id=ne15:0.4><span class=big-bold>Otaraṇahāravibhaṅga </span></div><p><div class=verse-container id=ne15:1.1><span>Tattha katamo otaraṇo hāro? </span></div><p><div class=verse-container id=ne15:1.2><span>“Yo ca paṭiccuppādo”ti. </span></div><p><div class=verse-container id=ne15:2.1><span>“Uddhaṁ adho sabbadhi vippamutto, </span></div><p><div class=verse-container id=ne15:2.2><span>Ayaṁ ahasmīti anānupassī; </span></div><p><div class=verse-container id=ne15:2.3><span>Evaṁ vimutto udatāri oghaṁ, </span></div><p><div class=verse-container id=ne15:2.4><span>Atiṇṇapubbaṁ apunabbhavāyā”ti. </span></div><p><div class=verse-container id=ne15:3.1><span>“Uddhan”ti rūpadhātu ca arūpadhātu ca. </span></div><p><div class=verse-container id=ne15:3.2><span>“Adho”ti kāmadhātu. </span></div><p><div class=verse-container id=ne15:3.3><span>“Sabbadhi vippamutto”ti tedhātuke ayaṁ asekkhāvimutti. </span></div><p><div class=verse-container id=ne15:3.4><span>Tāniyeva asekkhāni pañcindriyāni, ayaṁ indriyehi otaraṇā. </span></div><p><div class=verse-container id=ne15:4.1><span>Tāniyeva asekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. </span></div><p><div class=verse-container id=ne15:4.2><span>Evametassa kevalassa dukkhakkhandhassa nirodho hoti. </span></div><p><div class=verse-container id=ne15:4.3><span>Ayaṁ paṭiccasamuppādehi otaraṇā. </span></div><p><div class=verse-container id=ne15:5.1><span>Tāniyeva asekkhāni pañcindriyāni tīhi khandhehi saṅgahitāni—</span></div><p><div class=verse-container id=ne15:5.2><span>sīlakkhandhena samādhikkhandhena paññākkhandhena, ayaṁ khandhehi otaraṇā. </span></div><p><div class=verse-container id=ne15:6.1><span>Tāniyeva asekkhāni pañcindriyāni saṅkhārapariyāpannāni ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:6.2><span>Ayaṁ dhātūhi otaraṇā. </span></div><p><div class=verse-container id=ne15:7.1><span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. </span></div><p><div class=verse-container id=ne15:7.2><span>Ayaṁ āyatanehi otaraṇā. </span></div><p><div class=verse-container id=ne15:8.1><span>“Ayaṁ ahasmīti anānupassī”ti ayaṁ sakkāyadiṭṭhiyā samugghāto, sā sekkhāvimutti, tāniyeva sekkhāni pañcindriyāni. </span></div><p><div class=verse-container id=ne15:8.2><span>Ayaṁ indriyehi otaraṇā. </span></div><p><div class=verse-container id=ne15:9.1><span>Tāniyeva sekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, evaṁ sabbo paṭiccasamuppādo. </span></div><p><div class=verse-container id=ne15:9.2><span>Ayaṁ paṭiccasamuppādehi otaraṇā. </span></div><p><div class=verse-container id=ne15:10.1><span>Sāyeva vijjā paññākkhandho. </span></div><p><div class=verse-container id=ne15:10.2><span>Ayaṁ khandhehi otaraṇā. </span></div><p><div class=verse-container id=ne15:11.1><span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā, ayaṁ dhātūhi otaraṇā. </span></div><p><div class=verse-container id=ne15:12.1><span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ, ayaṁ āyatanehi otaraṇā. </span></div><p><div class=verse-container id=ne15:13.1><span>Sekkhāya ca vimuttiyā asekkhāya ca vimuttiyā vimutto udatāri oghaṁ atiṇṇapubbaṁ apunabbhavāya. </span></div><p><div class=verse-container id=ne15:13.2><span>Tenāha bhagavā “uddhaṁ adho”ti. </span></div><p><div class=verse-container id=ne15:14.1><span>“Nissitassa calitaṁ, anissitassa calitaṁ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṁ na ubhayamantarena esevanto dukkhassā”ti. </span></div><p><div class=verse-container id=ne15:15.1><span>“Nissitassa calitan”ti nissayo nāma duvidho taṇhānissayo ca diṭṭhinissayo ca. </span></div><p><div class=verse-container id=ne15:15.2><span>Tattha yā rattassa cetanā, ayaṁ taṇhānissayo; </span></div><p><div class=verse-container id=ne15:15.3><span>yā mūḷhassa cetanā, ayaṁ diṭṭhinissayo. </span></div><p><div class=verse-container id=ne15:15.4><span>Cetanā pana saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, evaṁ sabbo paṭiccasamuppādo. </span></div><p><div class=verse-container id=ne15:15.5><span>Ayaṁ paṭiccasamuppādehi otaraṇā. </span></div><p><div class=verse-container id=ne15:16.1><span>Tattha yā rattassa vedanā, ayaṁ sukhā vedanā. </span></div><p><div class=verse-container id=ne15:16.2><span>Yā sammūḷhassa vedanā, ayaṁ adukkhamasukhā vedanā, imā dve vedanā vedanākkhandho. </span></div><p><div class=verse-container id=ne15:16.3><span>Ayaṁ khandhehi otaraṇā. </span></div><p><div class=verse-container id=ne15:17.1><span>Tattha sukhā vedanā dve indriyāni sukhindriyaṁ somanassindriyañca, adukkhamasukhā vedanā upekkhindriyaṁ. </span></div><p><div class=verse-container id=ne15:17.2><span>Ayaṁ indriyehi otaraṇā. </span></div><p><div class=verse-container id=ne15:18.1><span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:18.2><span>Ayaṁ dhātūhi otaraṇā. </span></div><p><div class=verse-container id=ne15:19.1><span>Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ, ayaṁ āyatanehi otaraṇā. </span></div><p><div class=verse-container id=ne15:20.1><span>“Anissitassa calitaṁ natthī”ti samathavasena vā taṇhāya anissito vipassanāvasena vā diṭṭhiyā anissito. </span></div><p><div class=verse-container id=ne15:20.2><span>Yā vipassanā ayaṁ vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṁ sabbo paṭiccasamuppādo. </span></div><p><div class=verse-container id=ne15:20.3><span>Ayaṁ paṭiccasamuppādehi otaraṇā. </span></div><p><div class=verse-container id=ne15:21.1><span>Sāyeva vipassanā paññākkhandho. </span></div><p><div class=verse-container id=ne15:21.2><span>Ayaṁ khandhehi otaraṇā. </span></div><p><div class=verse-container id=ne15:22.1><span>Sāyeva vipassanā dve indriyāni—</span></div><p><div class=verse-container id=ne15:22.2><span>vīriyindriyañca paññindriyañca. </span></div><p><div class=verse-container id=ne15:22.3><span>Ayaṁ indriyehi otaraṇā. </span></div><p><div class=verse-container id=ne15:23.1><span>Sāyeva vipassanā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:23.2><span>Ayaṁ dhātūhi otaraṇā. </span></div><p><div class=verse-container id=ne15:24.1><span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. </span></div><p><div class=verse-container id=ne15:24.2><span>Ayaṁ āyatanehi otaraṇā. </span></div><p><div class=verse-container id=ne15:25.1><span>“Passaddhiyā satī”ti duvidhā passaddhi kāyikā ca cetasikā ca. </span></div><p><div class=verse-container id=ne15:25.2><span>Yaṁ kāyikaṁ sukhaṁ, ayaṁ kāyapassaddhi. </span></div><p><div class=verse-container id=ne15:25.3><span>Yaṁ cetasikaṁ sukhaṁ, ayaṁ cetasikā passaddhi. </span></div><p><div class=verse-container id=ne15:25.4><span>Passaddhakāyo sukhaṁ vediyati, sukhino cittaṁ samādhiyati, samāhito yathābhūtaṁ pajānāti, yathābhūtaṁ pajānanto nibbindati, nibbindanto virajjati, virāgā vimuccati, vimuttasmiṁ “vimuttam”iti ñāṇaṁ hoti, “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti. </span></div><p><div class=verse-container id=ne15:25.5><span>So na namati rūpesu, na saddesu, na gandhesu, na rasesu, na phoṭṭhabbesu, na dhammesu khayā rāgassa khayā dosassa khayā mohassa yena rūpena tathāgataṁ tiṭṭhantaṁ carantaṁ paññāpayamāno paññāpeyya, tassa rūpassa khayā virāgā nirodhā cāgā paṭinissaggā rūpasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. </span></div><p><div class=verse-container id=ne15:25.6><span>Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa. </span></div><p><div class=verse-container id=ne15:26.1><span>Yāya vedanāya …pe… </span></div><p><div class=verse-container id=ne15:26.2><span>yāya saññāya. </span></div><p><div class=verse-container id=ne15:26.3><span>Yehi saṅkhārehi. </span></div><p><div class=verse-container id=ne15:26.4><span>Yena viññāṇena tathāgataṁ tiṭṭhantaṁ carantaṁ paññāpayamāno paññāpeyya, tassa viññāṇassa khayā virāgā nirodhā cāgā paṭinissaggā viññāṇasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. </span></div><p><div class=verse-container id=ne15:26.5><span>Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa. </span></div><p><div class=verse-container id=ne15:26.6><span>“Āgatī”ti idhāgati. </span></div><p><div class=verse-container id=ne15:26.7><span>“Gatī”ti peccabhavo. </span></div><p><div class=verse-container id=ne15:26.8><span>Āgatigatīpi na bhavanti, “nevidhā”ti chasu ajjhattikesu āyatanesu. </span></div><p><div class=verse-container id=ne15:26.9><span>“Na huran”ti chasu bāhiresu āyatanesu. </span></div><p><div class=verse-container id=ne15:26.10><span>“Na ubhayamantarenā”ti phassasamuditesu dhammesu attānaṁ na passati. </span></div><p><div class=verse-container id=ne15:26.11><span>“Esevanto dukkhassā”ti paṭiccasamuppādo. </span></div><p><div class=verse-container id=ne15:26.12><span>So duvidho lokiyo ca lokuttaro ca. </span></div><p><div class=verse-container id=ne15:26.13><span>Tattha lokiyo avijjāpaccayā saṅkhārā, yāva jarāmaraṇā. </span></div><p><div class=verse-container id=ne15:26.14><span>Lokuttaro sīlavato avippaṭisāro jāyati, yāva nāparaṁ itthattāyāti pajānāti. </span></div><p><div class=verse-container id=ne15:26.15><span>Tenāha bhagavā “nissitassa calitaṁ anissitassa calitaṁ natthi …pe… </span></div><p><div class=verse-container id=ne15:26.16><span>esevanto dukkhassā”ti. </span></div><p><div class=verse-container id=ne15:27.1><span>“Ye keci sokā paridevitā vā, </span></div><p><div class=verse-container id=ne15:27.2><span>Dukkhā ca lokasmimanekarūpā; </span></div><p><div class=verse-container id=ne15:27.3><span>Piyaṁ paṭiccappabhavanti ete, </span></div><p><div class=verse-container id=ne15:27.4><span>Piye asante na bhavanti ete. </span></div><p><div class=verse-container id=ne15:28.1><span>Tasmā hi te sukhino vītasokā, </span></div><p><div class=verse-container id=ne15:28.2><span>Yesaṁ piyaṁ natthi kuhiñci loke; </span></div><p><div class=verse-container id=ne15:28.3><span>Tasmā asokaṁ virajaṁ patthayāno, </span></div><p><div class=verse-container id=ne15:28.4><span>Piyaṁ na kayirātha kuhiñci loke”ti. </span></div><p><div class=verse-container id=ne15:29.1><span>“Ye keci sokā paridevitā vā, dukkhā ca lokasmimanekarūpā piyaṁ paṭiccappabhavanti ete”ti—</span></div><p><div class=verse-container id=ne15:29.2><span>ayaṁ dukkhā vedanā. </span></div><p><div class=verse-container id=ne15:29.3><span>“Piye asante na bhavanti ete”ti—</span></div><p><div class=verse-container id=ne15:29.4><span>ayaṁ sukhā vedanā. </span></div><p><div class=verse-container id=ne15:29.5><span>Vedanā vedanākkhandho. </span></div><p><div class=verse-container id=ne15:29.6><span>Ayaṁ khandhehi otaraṇā. </span></div><p><div class=verse-container id=ne15:30.1><span>Vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ, evaṁ sabbaṁ. </span></div><p><div class=verse-container id=ne15:30.2><span>Ayaṁ paṭiccasamuppādehi otaraṇā. </span></div><p><div class=verse-container id=ne15:31.1><span>Tattha sukhā vedanā dve indriyāni—</span></div><p><div class=verse-container id=ne15:31.2><span>sukhindriyaṁ somanassindriyañca. </span></div><p><div class=verse-container id=ne15:31.3><span>Dukkhā vedanā dve indriyāni—</span></div><p><div class=verse-container id=ne15:31.4><span>dukkhindriyaṁ domanassindriyañca. </span></div><p><div class=verse-container id=ne15:31.5><span>Ayaṁ indriyehi otaraṇā. </span></div><p><div class=verse-container id=ne15:32.1><span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:32.2><span>Ayaṁ dhātūhi otaraṇā. </span></div><p><div class=verse-container id=ne15:33.1><span>Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ. </span></div><p><div class=verse-container id=ne15:33.2><span>Ayaṁ āyatanehi otaraṇā. </span></div><p><div class=verse-container id=ne15:34.1><span>“Tasmā hi te sukhino vītasokā, </span></div><p><div class=verse-container id=ne15:34.2><span>Yesaṁ piyaṁ natthi kuhiñci loke; </span></div><p><div class=verse-container id=ne15:34.3><span>Tasmā asokaṁ virajaṁ patthayāno, </span></div><p><div class=verse-container id=ne15:34.4><span>Piyaṁ na kayirātha kuhiñci loke”ti. </span></div><p><div class=verse-container id=ne15:35.1><span>Idaṁ taṇhāpahānaṁ. </span></div><p><div class=verse-container id=ne15:35.2><span>Taṇhānirodhā upādānanirodho, upādānanirodhā bhavanirodho, evaṁ sabbaṁ. </span></div><p><div class=verse-container id=ne15:35.3><span>Ayaṁ paṭiccasamuppādehi otaraṇā. </span></div><p><div class=verse-container id=ne15:36.1><span>Taṁyeva taṇhāpahānaṁ samatho. </span></div><p><div class=verse-container id=ne15:36.2><span>So samatho dve indriyāni satindriyaṁ samādhindriyañca. </span></div><p><div class=verse-container id=ne15:36.3><span>Ayaṁ indriyehi otaraṇā. </span></div><p><div class=verse-container id=ne15:37.1><span>Soyeva samatho samādhikkhandho. </span></div><p><div class=verse-container id=ne15:37.2><span>Ayaṁ khandhehi otaraṇā. </span></div><p><div class=verse-container id=ne15:38.1><span>Soyeva samatho saṅkhārapariyāpanno, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:38.2><span>Ayaṁ dhātūhi otaraṇā. </span></div><p><div class=verse-container id=ne15:39.1><span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. </span></div><p><div class=verse-container id=ne15:39.2><span>Ayaṁ āyatanehi otaraṇā. </span></div><p><div class=verse-container id=ne15:39.3><span>Tenāha bhagavā “ye keci sokā”ti. </span></div><p><div class=verse-container id=ne15:40.1><span>“Kāmaṁ kāmayamānassa, </span></div><p><div class=verse-container id=ne15:40.2><span>tassa ce taṁ samijjhati; </span></div><p><div class=verse-container id=ne15:40.3><span>Addhā pītimano hoti, </span></div><p><div class=verse-container id=ne15:40.4><span>laddhā macco yadicchati. </span></div><p><div class=verse-container id=ne15:41.1><span>Tassa ce kāmayānassa, </span></div><p><div class=verse-container id=ne15:41.2><span>chandajātassa jantuno; </span></div><p><div class=verse-container id=ne15:41.3><span>Te kāmā parihāyanti, </span></div><p><div class=verse-container id=ne15:41.4><span>sallaviddhova ruppati. </span></div><p><div class=verse-container id=ne15:42.1><span>Yo kāme parivajjeti, </span></div><p><div class=verse-container id=ne15:42.2><span>sappasseva padā siro; </span></div><p><div class=verse-container id=ne15:42.3><span>Somaṁ visattikaṁ loke, </span></div><p><div class=verse-container id=ne15:42.4><span>sato samativattatī”ti. </span></div><p><div class=verse-container id=ne15:43.1><span>Tattha yā pītimanatā, ayaṁ anunayo. </span></div><p><div class=verse-container id=ne15:43.2><span>Yadāha sallaviddhova ruppatīti, idaṁ paṭighaṁ. </span></div><p><div class=verse-container id=ne15:43.3><span>Anunayaṁ paṭighañca pana taṇhāpakkho, taṇhāya ca pana dasarūpīni āyatanāni padaṭṭhānaṁ. </span></div><p><div class=verse-container id=ne15:43.4><span>Ayaṁ āyatanehi otaraṇā. </span></div><p><div class=verse-container id=ne15:44.1><span>Tāniyeva dasa rūpīni rūpakāyo nāmasampayutto, tadubhayaṁ nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, evaṁ sabbaṁ. </span></div><p><div class=verse-container id=ne15:44.2><span>Ayaṁ paṭiccasamuppādehi otaraṇā. </span></div><p><div class=verse-container id=ne15:45.1><span>Tadeva nāmarūpaṁ pañcakkhandho. </span></div><p><div class=verse-container id=ne15:45.2><span>Ayaṁ khandhehi otaraṇā. </span></div><p><div class=verse-container id=ne15:46.1><span>Tadeva nāmarūpaṁ aṭṭhārasa dhātuyo. </span></div><p><div class=verse-container id=ne15:46.2><span>Ayaṁ dhātūhi otaraṇā. </span></div><p><div class=verse-container id=ne15:47.1><span>Tattha yo rūpakāyo imāni pañca rūpīni indriyāni, yo nāmakāyo imāni pañca arūpīni indriyāni, imāni dasa indriyāni. </span></div><p><div class=verse-container id=ne15:47.2><span>Ayaṁ indriyehi otaraṇā. </span></div><p><div class=verse-container id=ne15:48.1><span>Tattha yadāha—</span></div><p><div class=verse-container id=ne15:49.1><span>“Yo kāme parivajjeti, </span></div><p><div class=verse-container id=ne15:49.2><span>sappasseva padā siro; </span></div><p><div class=verse-container id=ne15:49.3><span>Somaṁ visattikaṁ loke, </span></div><p><div class=verse-container id=ne15:49.4><span>sato samativattatī”ti. </span></div><p><div class=verse-container id=ne15:50.1><span>Ayaṁ saupādisesā nibbānadhātu, ayaṁ dhātūhi otaraṇā. </span></div><p><div class=verse-container id=ne15:51.1><span>Sāyeva saupādisesā nibbānadhātu vijjā, vijjuppādā avijjānirodho, avijjānirodhā saṅkhāranirodho, evaṁ sabbaṁ. </span></div><p><div class=verse-container id=ne15:51.2><span>Ayaṁ paṭiccasamuppādehi otaraṇā. </span></div><p><div class=verse-container id=ne15:52.1><span>Sāyeva vijjā paññākkhandho. </span></div><p><div class=verse-container id=ne15:52.2><span>Ayaṁ khandhehi otaraṇā. </span></div><p><div class=verse-container id=ne15:53.1><span>Sāyeva vijjā dve indriyāni—</span></div><p><div class=verse-container id=ne15:53.2><span>vīriyindriyaṁ paññindriyañca. </span></div><p><div class=verse-container id=ne15:53.3><span>Ayaṁ indriyehi otaraṇā. </span></div><p><div class=verse-container id=ne15:54.1><span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. </span></div><p><div class=verse-container id=ne15:54.2><span>Ayaṁ dhātūhi otaraṇā. </span></div><p><div class=verse-container id=ne15:55.1><span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. </span></div><p><div class=verse-container id=ne15:55.2><span>Ayaṁ āyatanehi otaraṇā. </span></div><p><div class=verse-container id=ne15:55.3><span>Tenāha bhagavā “kāmaṁ kāmayamānassā”ti. </span></div><p><div class=verse-container id=ne15:56.1><span>Ettāvatā paṭicca indriyakhandhadhātuāyatanāni samosaraṇotaraṇāni bhavanti. </span></div><p><div class=verse-container id=ne15:56.2><span>Evaṁ paṭicca indriyakhandhadhātuāyatanāni otāretabbāni. </span></div><p><div class=verse-container id=ne15:56.3><span>Tenāha āyasmā mahākaccāyano “yo ca paṭiccuppādo”ti. </span></div><p><div class=verse-container id=ne15:56.4><span>Niyutto otaraṇo hāro. </span></div><div class=flex-between><a href=/canon/en/pli/ms/sutta/kn/ne/ne0014.html>Previous</a><a href=/canon/en/pli/ms/sutta/kn/ne/ne0016.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>