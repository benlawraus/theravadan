<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0015.html>Previous</a><a href=/canon/en/pli/ms/sutta/kn/ne/ne0017.html>Next</a></div><p id=ne16:0.1><span class=root>Netti </span><br><p id=ne16:0.2><span class=root>Paṭiniddesavāra </span><br><p id=ne16:0.3><span class=root>Vibhaṅga 13 </span><br><p id=ne16:0.4><span class="root big-bold">Sodhanahāravibhaṅga </span><br><p id=ne16:1.1><span class=root>Tattha katamo sodhano hāro? </span><br><p id=ne16:1.2><span class=root>“Vissajjitamhi pañhe”ti gāthā. </span><br><p id=ne16:1.3><span class=root>Yathā āyasmā ajito pārāyane bhagavantaṁ pañhaṁ pucchati—</span><br><p id=ne16:2.1><span class=root>“Kenassu nivuto loko, </span><br><p id=ne16:2.2><span class=root>kenassu nappakāsati; </span><br><p id=ne16:2.3><span class=root>Kissābhilepanaṁ brūsi, </span><br><p id=ne16:2.4><span class=root>kiṁsu tassa mahabbhayan”ti. </span><br><p id=ne16:3.1><span class=root>“Avijjāya nivuto loko, </span><br><p id=ne16:3.2><span class=root>(ajitāti bhagavā) </span><br><p id=ne16:3.3><span class=root>Vivicchā pamādā nappakāsati; </span><br><p id=ne16:3.4><span class=root>Jappābhilepanaṁ brūmi, </span><br><p id=ne16:3.5><span class=root>Dukkhamassa mahabbhayan”ti. </span><br><p id=ne16:4.1><span class=root>“Kenassu nivuto loko”ti pañhe “avijjāya nivuto loko”ti bhagavā padaṁ sodheti, no ca ārambhaṁ. </span><br><p id=ne16:4.2><span class=root>“Kenassu nappakāsatī”ti pañhe “vivicchā pamādā nappakāsatī”ti bhagavā padaṁ sodheti, no ca ārambhaṁ. </span><br><p id=ne16:4.3><span class=root>“Kissābhilepanaṁ brūsī”ti pañhe “jappābhilepanaṁ brūmī”ti bhagavā padaṁ sodheti, no ca ārambhaṁ. </span><br><p id=ne16:4.4><span class=root>“Kiṁsu tassa mahabbhayan”ti pañhe “dukkhamassa mahabbhayan”ti suddho ārambho. </span><br><p id=ne16:4.5><span class=root>Tenāha bhagavā “avijjāya nivuto loko”ti. </span><br><p id=ne16:5.1><span class=root>“Savanti sabbadhi sotā, </span><br><p id=ne16:5.2><span class=root>(iccāyasmā ajito) </span><br><p id=ne16:5.3><span class=root>Sotānaṁ kiṁ nivāraṇaṁ; </span><br><p id=ne16:5.4><span class=root>Sotānaṁ saṁvaraṁ brūhi, </span><br><p id=ne16:5.5><span class=root>Kena sotā pidhīyare”ti. </span><br><p id=ne16:6.1><span class=root>“Yāni sotāni lokasmiṁ, </span><br><p id=ne16:6.2><span class=root>(ajitāti bhagavā) </span><br><p id=ne16:6.3><span class=root>Sati tesaṁ nivāraṇaṁ; </span><br><p id=ne16:6.4><span class=root>Sotānaṁ saṁvaraṁ brūmi, </span><br><p id=ne16:6.5><span class=root>Paññāyete pidhīyare”ti. </span><br><p id=ne16:7.1><span class=root>“Savanti sabbadhi sotā, sotānaṁ kiṁ nivāraṇan”ti pañhe “yāni sotāni lokasmiṁ, sati tesaṁ nivāraṇan”ti bhagavā padaṁ sodheti, no ca ārambhaṁ. </span><br><p id=ne16:7.2><span class=root>“Sotānaṁ saṁvaraṁ brūhi, kena sotā pidhīyare”ti pañhe “sotānaṁ saṁvaraṁ brūmi, paññāyete pidhīyare”ti suddho ārambho. </span><br><p id=ne16:7.3><span class=root>Tenāha bhagavā “yāni sotāni lokasmin”ti. </span><br><p id=ne16:8.1><span class=root>“Paññā ceva sati ca, </span><br><p id=ne16:8.2><span class=root>(iccāyasmā ajito) </span><br><p id=ne16:8.3><span class=root>Nāmarūpañca mārisa; </span><br><p id=ne16:8.4><span class=root>Etaṁ me puṭṭho pabrūhi, </span><br><p id=ne16:8.5><span class=root>Katthetaṁ uparujjhatī”ti. </span><br><p id=ne16:9.1><span class=root>Pañhe—</span><br><p id=ne16:10.1><span class=root>“Yametaṁ pañhaṁ apucchi, </span><br><p id=ne16:10.2><span class=root>ajita taṁ vadāmi te; </span><br><p id=ne16:10.3><span class=root>Yattha nāmañca rūpañca, </span><br><p id=ne16:10.4><span class=root>asesaṁ uparujjhati; </span><br><p id=ne16:10.5><span class=root>Viññāṇassa nirodhena, </span><br><p id=ne16:10.6><span class=root>etthetaṁ uparujjhatī”ti. </span><br><p id=ne16:11.1><span class=root>Suddho ārambho. </span><br><p id=ne16:11.2><span class=root>Tenāha bhagavā “yametaṁ pañhaṁ apucchī”ti. </span><br><p id=ne16:11.3><span class=root>Yattha evaṁ suddho ārambho, so pañho visajjito bhavati. </span><br><p id=ne16:11.4><span class=root>Yattha pana ārambho asuddho, na tāva so pañho visajjito bhavati. </span><br><p id=ne16:11.5><span class=root>Tenāha āyasmā mahākaccāyano “vissajjitamhi pañhe”ti. </span><br><p id=ne16:11.6><span class=root>Niyutto sodhano hāro. </span><br></main><footer class="container footer"><small><a href=/about/>Contact info</a></small></footer>