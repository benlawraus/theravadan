<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0032.html>Previous</a><a href=/canon/en/pli/ms/sutta/kn/ne/ne0034.html>Next</a></div><p><div class=verse-container id=ne33:0.1><span>Netti </span></div><p><div class=verse-container id=ne33:0.2><span>Paṭiniddesavāra </span></div><p><div class=verse-container id=ne33:0.3><span>Sampāta 14 </span></div><p><div class=verse-container id=ne33:0.4><span class=big-bold>Adhiṭṭhānahārasampāta </span></div><p><div class=verse-container id=ne33:1.1><span>Tattha katamo adhiṭṭhāno hārasampāto? </span></div><p><div class=verse-container id=ne33:2.1><span>“Tasmā rakkhitacittassa, sammāsaṅkappagocaro”ti gāthā. </span></div><p><div class=verse-container id=ne33:2.2><span>Tasmā rakkhitacittassāti ekattatā. </span></div><p><div class=verse-container id=ne33:2.3><span>Cittaṁ mano viññāṇaṁ, ayaṁ vemattatā. </span></div><p><div class=verse-container id=ne33:2.4><span>Sammāsaṅkappagocaroti ekattatā. </span></div><p><div class=verse-container id=ne33:2.5><span>Nekkhammasaṅkappo abyāpādasaṅkappo avihiṁsāsaṅkappo ayaṁ vemattatā. </span></div><p><div class=verse-container id=ne33:2.6><span>Sammādiṭṭhipurekkhāroti ekattatā. </span></div><p><div class=verse-container id=ne33:2.7><span>Sammādiṭṭhi nāma yaṁ dukkhe ñāṇaṁ dukkhasamudaye ñāṇaṁ dukkhanirodhe ñāṇaṁ dukkhanirodhagāminiyā paṭipadāya ñāṇaṁ magge ñāṇaṁ hetumhi ñāṇaṁ hetusamuppannesu dhammesu ñāṇaṁ paccaye ñāṇaṁ paccayasamuppannesu dhammesu ñāṇaṁ, yaṁ tattha tattha yathābhūtaṁ ñāṇadassanaṁ abhisamayo sampaṭivedho saccāgamanaṁ, ayaṁ vemattatā. </span></div><p><div class=verse-container id=ne33:2.8><span>Ñatvāna udayabbayanti ekattatā, udayena avijjāpaccayā saṅkhārā, saṅkhārapaccayā viññāṇaṁ, evaṁ sabbaṁ samudayo bhavati. </span></div><p><div class=verse-container id=ne33:2.9><span>Vayena avijjānirodhā saṅkhāranirodho, evaṁ sabbaṁ nirodho hoti, ayaṁ vemattatā. </span></div><p><div class=verse-container id=ne33:2.10><span>Thinamiddhābhibhū bhikkhūti ekattatā, thinaṁ nāma yā cittassa akallatā akammaniyatā, middhaṁ nāma yaṁ kāyassa līnattaṁ, ayaṁ vemattatā. </span></div><p><div class=verse-container id=ne33:2.11><span>Sabbā duggatiyo jaheti ekattatā, devamanusse vā upanidhāya apāyā duggati, nibbānaṁ vā upanidhāya sabbā upapattiyo duggati, ayaṁ vemattatā. </span></div><p><div class=verse-container id=ne33:2.12><span>Niyutto adhiṭṭhāno hārasampāto. </span></div><div class=flex-between><a href=/canon/en/pli/ms/sutta/kn/ne/ne0032.html>Previous</a><a href=/canon/en/pli/ms/sutta/kn/ne/ne0034.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>