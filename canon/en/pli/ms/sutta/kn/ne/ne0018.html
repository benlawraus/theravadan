<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0017.html>Previous</a><a href=/canon/en/pli/ms/sutta/kn/ne/ne0019.html>Next</a></div><p><div class=verse-container id=ne18:0.1><span>Netti </span></div><p><div class=verse-container id=ne18:0.2><span>Paṭiniddesavāra </span></div><p><div class=verse-container id=ne18:0.3><span>Vibhaṅga 15 </span></div><p><div class=verse-container id=ne18:0.4><span class=big-bold>Parikkhārahāravibhaṅga </span></div><p><div class=verse-container id=ne18:1.1><span>Tattha katamo parikkhāro hāro? </span></div><p><div class=verse-container id=ne18:1.2><span>“Ye dhammā yaṁ dhammaṁ janayantī”ti. </span></div><p><div class=verse-container id=ne18:2.1><span>Yo dhammo yaṁ dhammaṁ janayati, tassa so parikkhāro. </span></div><p><div class=verse-container id=ne18:2.2><span>Kiṁlakkhaṇo parikkhāro? </span></div><p><div class=verse-container id=ne18:2.3><span>Janakalakkhaṇo parikkhāro. </span></div><p><div class=verse-container id=ne18:2.4><span>Dve dhammā janayanti hetu ca paccayo ca. </span></div><p><div class=verse-container id=ne18:2.5><span>Tattha kiṁlakkhaṇo hetu, kiṁlakkhaṇo paccayo? </span></div><p><div class=verse-container id=ne18:2.6><span>Asādhāraṇalakkhaṇo hetu, sādhāraṇalakkhaṇo paccayo. </span></div><p><div class=verse-container id=ne18:2.7><span>Yathā kiṁ bhave? </span></div><p><div class=verse-container id=ne18:2.8><span>Yathā aṅkurassa nibbattiyā bījaṁ asādhāraṇaṁ, pathavī āpo ca sādhāraṇā. </span></div><p><div class=verse-container id=ne18:2.9><span>Aṅkurassa hi pathavī āpo ca paccayo sabhāvo hetu. </span></div><p><div class=verse-container id=ne18:2.10><span>Yathā vā pana ghaṭe duddhaṁ pakkhittaṁ dadhi bhavati, na catthi ekakālasamavadhānaṁ duddhassa ca dadhissa ca. </span></div><p><div class=verse-container id=ne18:2.11><span>Evamevaṁ natthi ekakālasamavadhānaṁ hetussa ca paccayassa ca. </span></div><p><div class=verse-container id=ne18:3.1><span>Ayañhi saṁsāro sahetu sappaccayo nibbatto. </span></div><p><div class=verse-container id=ne18:3.2><span>Vuttaṁ hi avijjāpaccayā saṅkhārā, saṅkhārapaccayā viññāṇaṁ, evaṁ sabbo paṭiccasamuppādo. </span></div><p><div class=verse-container id=ne18:3.3><span>Iti avijjā avijjāya hetu ayoniso manasikāro paccayo. </span></div><p><div class=verse-container id=ne18:3.4><span>Purimikā avijjā pacchimikāya avijjāya hetu. </span></div><p><div class=verse-container id=ne18:3.5><span>Tattha purimikā avijjā avijjānusayo pacchimikā avijjā avijjāpariyuṭṭhānaṁ, purimiko avijjānusayo pacchimikassa avijjāpariyuṭṭhānassa hetubhūto paribrūhanāya, bījaṅkuro viya samanantarahetutāya. </span></div><p><div class=verse-container id=ne18:3.6><span>Yaṁ pana yattha phalaṁ nibbattati, idamassa paramparahetutāya hetubhūtaṁ. </span></div><p><div class=verse-container id=ne18:3.7><span>Duvidho hi hetu samanantarahetu paramparahetu ca, evaṁ avijjāyapi duvidho hetu samanantarahetu paramparahetu ca. </span></div><p><div class=verse-container id=ne18:4.1><span>Yathā vā pana thālakañca vaṭṭi ca telañca padīpassa paccayabhūtaṁ na sabhāvahetu, na hi sakkā thālakañca vaṭṭiñca telañca anaggikaṁ dīpetuṁ padīpassa paccayabhūtaṁ. </span></div><p><div class=verse-container id=ne18:4.2><span>Padīpo viya sabhāvo hetu hoti. </span></div><p><div class=verse-container id=ne18:4.3><span>Iti sabhāvo hetu, parabhāvo paccayo. </span></div><p><div class=verse-container id=ne18:4.4><span>Ajjhattiko hetu, bāhiro paccayo. </span></div><p><div class=verse-container id=ne18:4.5><span>Janako hetu, pariggāhako paccayo. </span></div><p><div class=verse-container id=ne18:4.6><span>Asādhāraṇo hetu, sādhāraṇo paccayo. </span></div><p><div class=verse-container id=ne18:5.1><span>Avupacchedattho santati attho, nibbatti attho phalattho, paṭisandhi attho punabbhavattho, palibodhattho pariyuṭṭhānattho, asamugghātattho anusayattho, asampaṭivedhattho avijjattho, apariññātattho viññāṇassa bījattho. </span></div><p><div class=verse-container id=ne18:5.2><span>Yattha avupacchedo tattha santati, yattha santati tattha nibbatti, yattha nibbatti tattha phalaṁ, yattha phalaṁ tattha paṭisandhi, yattha paṭisandhi tattha punabbhavo, yattha punabbhavo tattha palibodho, yattha palibodho tattha pariyuṭṭhānaṁ, yattha pariyuṭṭhānaṁ tattha asamugghāto. </span></div><p><div class=verse-container id=ne18:5.3><span>Yattha asamugghāto tattha anusayo, yattha anusayo tattha asampaṭivedho, yattha asampaṭivedho tattha avijjā, yattha avijjā tattha sāsavaṁ viññāṇaṁ apariññātaṁ, yattha sāsavaṁ viññāṇaṁ apariññātaṁ tattha bījattho. </span></div><p><div class=verse-container id=ne18:6.1><span>Sīlakkhandho samādhikkhandhassa paccayo, samādhikkhandho paññākkhandhassa paccayo, paññākkhandho vimuttikkhandhassa paccayo, vimuttikkhandho vimuttiñāṇadassanakkhandhassa paccayo. </span></div><p><div class=verse-container id=ne18:6.2><span>Titthaññutā pītaññutāya paccayo, pītaññutā pattaññutāya paccayo, pattaññutā attaññutāya paccayo. </span></div><p><div class=verse-container id=ne18:7.1><span>Yathā vā pana cakkhuñca paṭicca rūpe ca uppajjati cakkhuviññāṇaṁ. </span></div><p><div class=verse-container id=ne18:7.2><span>Tattha cakkhu ādhipateyyapaccayatāya paccayo, rūpā ārammaṇapaccayatāya paccayo. </span></div><p><div class=verse-container id=ne18:7.3><span>Āloko sannissayatāya paccayo, manasikāro sabhāvo hetu. </span></div><p><div class=verse-container id=ne18:7.4><span>Saṅkhārā viññāṇassa paccayo, sabhāvo hetu. </span></div><p><div class=verse-container id=ne18:7.5><span>Viññāṇaṁ nāmarūpassa paccayo, sabhāvo hetu. </span></div><p><div class=verse-container id=ne18:7.6><span>Nāmarūpaṁ saḷāyatanassa paccayo, sabhāvo hetu. </span></div><p><div class=verse-container id=ne18:7.7><span>Saḷāyatanaṁ phassassa paccayo, sabhāvo hetu. </span></div><p><div class=verse-container id=ne18:7.8><span>Phasso vedanāya paccayo, sabhāvo hetu. </span></div><p><div class=verse-container id=ne18:7.9><span>Vedanā taṇhāya paccayo, sabhāvo hetu. </span></div><p><div class=verse-container id=ne18:7.10><span>Taṇhā upādānassa paccayo, sabhāvo hetu. </span></div><p><div class=verse-container id=ne18:7.11><span>Upādānaṁ bhavassa paccayo, sabhāvo hetu. </span></div><p><div class=verse-container id=ne18:7.12><span>Bhavo jātiyā paccayo, sabhāvo hetu. </span></div><p><div class=verse-container id=ne18:7.13><span>Jāti jarāmaraṇassa paccayo, sabhāvo hetu. </span></div><p><div class=verse-container id=ne18:7.14><span>Jarāmaraṇaṁ sokassa paccayo, sabhāvo hetu. </span></div><p><div class=verse-container id=ne18:7.15><span>Soko paridevassa paccayo, sabhāvo hetu. </span></div><p><div class=verse-container id=ne18:7.16><span>Paridevo dukkhassa paccayo, sabhāvo hetu. </span></div><p><div class=verse-container id=ne18:7.17><span>Dukkhaṁ domanassassa paccayo, sabhāvo hetu. </span></div><p><div class=verse-container id=ne18:7.18><span>Domanassaṁ upāyāsassa paccayo, sabhāvo hetu. </span></div><p><div class=verse-container id=ne18:7.19><span>Evaṁ yo koci upanissayo sabbo so parikkhāro. </span></div><p><div class=verse-container id=ne18:7.20><span>Tenāha āyasmā mahākaccāyano “ye dhammā yaṁ dhammaṁ janayantī”ti. </span></div><p><div class=verse-container id=ne18:7.21><span>Niyutto parikkhāro hāro. </span></div><div class=flex-between><a href=/canon/en/pli/ms/sutta/kn/ne/ne0017.html>Previous</a><a href=/canon/en/pli/ms/sutta/kn/ne/ne0019.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>