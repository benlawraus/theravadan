<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0013.html>Previous</a><a href=/canon/en/pli/ms/sutta/kn/ne/ne0015.html>Next</a></div><p><div class=verse-container id=ne14:0.1><span>Netti </span></div><p><div class=verse-container id=ne14:0.2><span>Paṭiniddesavāra </span></div><p><div class=verse-container id=ne14:0.3><span>Vibhaṅga 11 </span></div><p><div class=verse-container id=ne14:0.4><span class=big-bold>Paññattihāravibhaṅga </span></div><p><div class=verse-container id=ne14:1.1><span>Tattha katamo paññattihāro? </span></div><p><div class=verse-container id=ne14:1.2><span>“Ekaṁ bhagavā dhammaṁ paññattīhi vividhāhi desetī”ti. </span></div><p><div class=verse-container id=ne14:2.1><span>Yā pakatikathāya desanā. </span></div><p><div class=verse-container id=ne14:2.2><span>Ayaṁ nikkhepapaññatti. </span></div><p><div class=verse-container id=ne14:2.3><span>Kā ca pakatikathāya desanā, cattāri saccāni. </span></div><p><div class=verse-container id=ne14:2.4><span>Yathā bhagavā āha—</span></div><p><div class=verse-container id=ne14:2.5><span>“idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti. </span></div><p><div class=verse-container id=ne14:3.1><span>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. </span></div><p><div class=verse-container id=ne14:3.2><span>Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. </span></div><p><div class=verse-container id=ne14:3.3><span>Yattha atthi nāmarūpassa avakkanti, atthi tattha saṅkhārānaṁ vuddhi. </span></div><p><div class=verse-container id=ne14:3.4><span>Yattha atthi saṅkhārānaṁ vuddhi, atthi tattha āyatiṁ punabbhavābhinibbatti. </span></div><p><div class=verse-container id=ne14:3.5><span>Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. </span></div><p><div class=verse-container id=ne14:3.6><span>Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi. </span></div><p><div class=verse-container id=ne14:4.1><span>Phasse ce …pe… </span></div><p><div class=verse-container id=ne14:4.2><span>manosañcetanāya ce, bhikkhave, āhāre. </span></div><p><div class=verse-container id=ne14:4.3><span>Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. </span></div><p><div class=verse-container id=ne14:4.4><span>Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. </span></div><p><div class=verse-container id=ne14:4.5><span>Yattha atthi nāmarūpassa avakkanti, atthi tattha saṅkhārānaṁ vuddhi. </span></div><p><div class=verse-container id=ne14:4.6><span>Yattha atthi saṅkhārānaṁ vuddhi, atthi tattha āyatiṁ punabbhavābhinibbatti. </span></div><p><div class=verse-container id=ne14:4.7><span>Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. </span></div><p><div class=verse-container id=ne14:4.8><span>Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi. </span></div><p><div class=verse-container id=ne14:4.9><span>Ayaṁ pabhavapaññatti dukkhassa ca samudayassa ca. </span></div><p><div class=verse-container id=ne14:5.1><span>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. </span></div><p><div class=verse-container id=ne14:5.2><span>Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. </span></div><p><div class=verse-container id=ne14:5.3><span>Yattha natthi nāmarūpassa avakkanti, natthi tattha saṅkhārānaṁ vuddhi. </span></div><p><div class=verse-container id=ne14:5.4><span>Yattha natthi saṅkhārānaṁ vuddhi, natthi tattha āyatiṁ punabbhavābhinibbatti. </span></div><p><div class=verse-container id=ne14:5.5><span>Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. </span></div><p><div class=verse-container id=ne14:5.6><span>Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi. </span></div><p><div class=verse-container id=ne14:6.1><span>Phasse ce …pe… </span></div><p><div class=verse-container id=ne14:6.2><span>manosañcetanāya ce, bhikkhave, āhāre. </span></div><p><div class=verse-container id=ne14:6.3><span>Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. </span></div><p><div class=verse-container id=ne14:6.4><span>Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. </span></div><p><div class=verse-container id=ne14:6.5><span>Yattha natthi nāmarūpassa avakkanti, natthi tattha saṅkhārānaṁ vuddhi. </span></div><p><div class=verse-container id=ne14:6.6><span>Yattha natthi saṅkhārānaṁ vuddhi, natthi tattha āyatiṁ punabbhavābhinibbatti. </span></div><p><div class=verse-container id=ne14:6.7><span>Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. </span></div><p><div class=verse-container id=ne14:6.8><span>Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi. </span></div><p><div class=verse-container id=ne14:7.1><span>Ayaṁ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </span></div><p><div class=verse-container id=ne14:8.1><span>Samādhiṁ, bhikkhave, bhāvetha. </span></div><p><div class=verse-container id=ne14:8.2><span>Appamatto nipako sato, samāhito, bhikkhave, bhikkhu yathābhūtaṁ pajānāti. </span></div><p><div class=verse-container id=ne14:8.3><span>Kiñca yathābhūtaṁ pajānāti? </span></div><p><div class=verse-container id=ne14:8.4><span>“Cakkhu aniccan”ti yathābhūtaṁ pajānāti. </span></div><p><div class=verse-container id=ne14:8.5><span>“Rūpā aniccā”ti yathābhūtaṁ pajānāti “cakkhuviññāṇaṁ aniccan”ti yathābhūtaṁ pajānāti. </span></div><p><div class=verse-container id=ne14:8.6><span>“Cakkhusamphasso anicco”ti yathābhūtaṁ pajānāti. </span></div><p><div class=verse-container id=ne14:8.7><span>Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti. </span></div><p><div class=verse-container id=ne14:9.1><span>Sotaṁ …pe… </span></div><p><div class=verse-container id=ne14:9.2><span>ghānaṁ … </span></div><p><div class=verse-container id=ne14:9.3><span>jivhā … </span></div><p><div class=verse-container id=ne14:9.4><span>kāyo … </span></div><p><div class=verse-container id=ne14:9.5><span>“mano anicco”ti yathābhūtaṁ pajānāti. </span></div><p><div class=verse-container id=ne14:9.6><span>“Dhammā aniccā”ti yathābhūtaṁ pajānāti. </span></div><p><div class=verse-container id=ne14:9.7><span>“Manoviññāṇaṁ aniccan”ti yathābhūtaṁ pajānāti. </span></div><p><div class=verse-container id=ne14:9.8><span>“Manosamphasso anicco”ti yathābhūtaṁ pajānāti. </span></div><p><div class=verse-container id=ne14:9.9><span>Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti. </span></div><p><div class=verse-container id=ne14:10.1><span>Ayaṁ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa. </span></div><p><div class=verse-container id=ne14:11.1><span>Rūpaṁ, rādha, vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha. </span></div><p><div class=verse-container id=ne14:11.2><span>Taṇhakkhayā dukkhakkhayo, dukkhakkhayā nibbānaṁ. </span></div><p><div class=verse-container id=ne14:11.3><span>Vedanaṁ …pe… </span></div><p><div class=verse-container id=ne14:11.4><span>saññaṁ … </span></div><p><div class=verse-container id=ne14:11.5><span>saṅkhāre viññāṇaṁ vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha. </span></div><p><div class=verse-container id=ne14:11.6><span>Taṇhakkhayā dukkhakkhayo, dukkhakkhayā nibbānaṁ. </span></div><p><div class=verse-container id=ne14:12.1><span>Ayaṁ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </span></div><p><div class=verse-container id=ne14:13.1><span>“So idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti “ayaṁ dukkhanirodhagāminī paṭipadā”ti yathābhūtaṁ pajānāti. </span></div><p><div class=verse-container id=ne14:14.1><span>Ayaṁ paṭivedhapaññatti saccānaṁ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa. </span></div><p><div class=verse-container id=ne14:14.2><span>“So ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti. </span></div><p><div class=verse-container id=ne14:14.3><span>“Ayaṁ āsavanirodhagāminī paṭipadā”ti yathābhūtaṁ pajānāti. </span></div><p><div class=verse-container id=ne14:14.4><span>“Ime āsavā asesaṁ nirujjhantī”ti yathābhūtaṁ pajānāti. </span></div><p><div class=verse-container id=ne14:15.1><span>Ayaṁ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṁ, nikkhepapaññatti bhāvanābhūmiyā, abhinighātapaññatti pāpakānaṁ akusalānaṁ dhammānaṁ. </span></div><p><div class=verse-container id=ne14:16.1><span>Idaṁ “dukkhan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:16.2><span>Ayaṁ “dukkhasamudayo”ti me, bhikkhave …pe… </span></div><p><div class=verse-container id=ne14:16.3><span>ayaṁ “dukkhanirodho”ti me, bhikkhave …. </span></div><p><div class=verse-container id=ne14:16.4><span>Ayaṁ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:17.1><span>Ayaṁ desanāpaññatti saccānaṁ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa. </span></div><p><div class=verse-container id=ne14:18.1><span>“Taṁ kho panidaṁ dukkhaṁ pariññeyyan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:18.2><span>“So kho panāyaṁ dukkhasamudayo pahātabbo”ti me, bhikkhave …pe… </span></div><p><div class=verse-container id=ne14:18.3><span>“so kho panāyaṁ dukkhanirodho sacchikātabbo”ti me, bhikkhave …pe… </span></div><p><div class=verse-container id=ne14:18.4><span>“sā kho panāyaṁ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:19.1><span>Ayaṁ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa. </span></div><p><div class=verse-container id=ne14:20.1><span>“Taṁ kho panidaṁ dukkhaṁ pariññātan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:20.2><span>“So kho panāyaṁ dukkhasamudayo pahīno”ti me, bhikkhave …pe… </span></div><p><div class=verse-container id=ne14:20.3><span>so kho panāyaṁ dukkhanirodho sacchikato”ti me, bhikkhave …pe… </span></div><p><div class=verse-container id=ne14:20.4><span>“sā kho panāyaṁ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span></div><p><div class=verse-container id=ne14:21.1><span>Ayaṁ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa. </span></div><p><div class=verse-container id=ne14:22.1><span>“Tulamatulañca sambhavaṁ, </span></div><p><div class=verse-container id=ne14:22.2><span>Bhavasaṅkhāramavassaji muni; </span></div><p><div class=verse-container id=ne14:22.3><span>Ajjhattarato samāhito, </span></div><p><div class=verse-container id=ne14:22.4><span>Abhindi kavacamivattasambhavan”ti. </span></div><p><div class=verse-container id=ne14:23.1><span>“Tulan”ti saṅkhāradhātu. </span></div><p><div class=verse-container id=ne14:23.2><span>“Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṁ. </span></div><p><div class=verse-container id=ne14:23.3><span>Nikkhepapaññatti dhammapaṭisambhidāya. </span></div><p><div class=verse-container id=ne14:23.4><span>“Bhavasaṅkhāramavassaji munī”ti pariccāgapaññatti samudayassa. </span></div><p><div class=verse-container id=ne14:23.5><span>Pariññāpaññatti dukkhassa. </span></div><p><div class=verse-container id=ne14:23.6><span>“Ajjhattarato samāhito”ti bhāvanāpaññatti kāyagatāya satiyā. </span></div><p><div class=verse-container id=ne14:23.7><span>Ṭhitipaññatti cittekaggatāya. </span></div><p><div class=verse-container id=ne14:23.8><span>“Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṁ. </span></div><p><div class=verse-container id=ne14:23.9><span>Tenāha bhagavā “tulamatulañca sambhavan”ti. </span></div><p><div class=verse-container id=ne14:24.1><span>“Yo dukkhamaddakkhi yatonidānaṁ, </span></div><p><div class=verse-container id=ne14:24.2><span>Kāmesu so jantu kathaṁ nameyya; </span></div><p><div class=verse-container id=ne14:24.3><span>Kāmā hi loke saṅgoti ñatvā, </span></div><p><div class=verse-container id=ne14:24.4><span>Tesaṁ satīmā vinayāya sikkhe”ti. </span></div><p><div class=verse-container id=ne14:25.1><span>“Yo dukkhan”ti vevacanapaññatti ca dukkhassa pariññāpaññatti ca. </span></div><p><div class=verse-container id=ne14:25.2><span>“Yatonidānan”ti pabhavapaññatti ca samudayassa pahānapaññatti ca. </span></div><p><div class=verse-container id=ne14:25.3><span>“Addakkhī”ti vevacanapaññatti ca ñāṇacakkhussa paṭivedhapaññatti ca. </span></div><p><div class=verse-container id=ne14:25.4><span>“Kāmesu so jantu kathaṁ nameyyā”ti vevacanapaññatti ca kāmataṇhāya abhinivesapaññatti ca. </span></div><p><div class=verse-container id=ne14:25.5><span>“Kāmā hi loke saṅgoti ñatvā”ti paccatthikato dassanapaññatti kāmānaṁ. </span></div><p><div class=verse-container id=ne14:25.6><span>Kāmā hi aṅgārakāsūpamā maṁsapesūpamā pāvakakappā papātauragopamā ca. </span></div><p><div class=verse-container id=ne14:25.7><span>“Tesaṁ satīmā”ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa. </span></div><p><div class=verse-container id=ne14:25.8><span>“Vinayāya sikkhe”ti paṭivedhapaññatti rāgavinayassa dosavinayassa mohavinayassa. </span></div><p><div class=verse-container id=ne14:25.9><span>“Jantū”ti vevacanapaññatti yogissa. </span></div><p><div class=verse-container id=ne14:25.10><span>Yadā hi yogī kāmā saṅgoti pajānāti. </span></div><p><div class=verse-container id=ne14:25.11><span>So kāmānaṁ anuppādāya kusale dhamme uppādayati, so anuppannānaṁ kusalānaṁ dhammānaṁ uppādāya vāyamati. </span></div><p><div class=verse-container id=ne14:25.12><span>Ayaṁ vāyāmapaññatti appattassa pattiyā. </span></div><p><div class=verse-container id=ne14:25.13><span>Nikkhepapaññatti oramattikāya asantuṭṭhiyā. </span></div><p><div class=verse-container id=ne14:25.14><span>Tattha so uppannānaṁ kusalānaṁ dhammānaṁ ṭhitiyā vāyamatīti ayaṁ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṁ dhammānaṁ, ṭhitipaññatti adhicittasikkhāya. </span></div><p><div class=verse-container id=ne14:25.15><span>Tenāha bhagavā “yo dukkhamaddakkhi yatonidānan”ti. </span></div><p><div class=verse-container id=ne14:26.1><span>“Mohasambandhano loko, </span></div><p><div class=verse-container id=ne14:26.2><span>bhabbarūpova dissati; </span></div><p><div class=verse-container id=ne14:26.3><span>Upadhibandhano bālo, </span></div><p><div class=verse-container id=ne14:26.4><span>tamasā parivārito; </span></div><p><div class=verse-container id=ne14:26.5><span>Assirī viya khāyati, </span></div><p><div class=verse-container id=ne14:26.6><span>passato natthi kiñcanan”ti. </span></div><p><div class=verse-container id=ne14:27.1><span>“Mohasambandhano loko”ti desanāpaññatti vipallāsānaṁ. </span></div><p><div class=verse-container id=ne14:27.2><span>“Bhabbarūpova dissatī”ti viparītapaññatti lokassa. </span></div><p><div class=verse-container id=ne14:27.3><span>“Upadhibandhano bālo”ti pabhavapaññatti pāpakānaṁ icchāvacarānaṁ, kiccapaññatti pariyuṭṭhānānaṁ. </span></div><p><div class=verse-container id=ne14:27.4><span>Balavapaññatti kilesānaṁ. </span></div><p><div class=verse-container id=ne14:27.5><span>Virūhanāpaññatti saṅkhārānaṁ. </span></div><p><div class=verse-container id=ne14:27.6><span>“Tamasā parivārito”ti desanāpaññatti avijjandhakārassa vevacanapaññatti ca. </span></div><p><div class=verse-container id=ne14:27.7><span>“Assirī viya khāyatī”ti dassanapaññatti dibbacakkhussa, nikkhepapaññatti paññācakkhussa. </span></div><p><div class=verse-container id=ne14:27.8><span>“Passato natthi kiñcanan”ti paṭivedhapaññatti sattānaṁ, rāgo kiñcanaṁ doso kiñcanaṁ moho kiñcanaṁ. </span></div><p><div class=verse-container id=ne14:27.9><span>Tenāha bhagavā “mohasambandhano loko”ti. </span></div><p><div class=verse-container id=ne14:28.1><span>“Atthi, bhikkhave, ajātaṁ abhūtaṁ akataṁ asaṅkhataṁ, no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ. </span></div><p><div class=verse-container id=ne14:28.2><span>Nayidha jātassa bhūtassa katassa saṅkhatassa nissaraṇaṁ paññāyetha. </span></div><p><div class=verse-container id=ne14:28.3><span>Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti. </span></div><p><div class=verse-container id=ne14:29.1><span>“No cetaṁ, bhikkhave, abhavissa ajātaṁ abhūtaṁ akataṁ asaṅkhatan”ti desanāpaññatti nibbānassa vevacanapaññatti ca. </span></div><p><div class=verse-container id=ne14:29.2><span>“Nayidha jātassa bhūtassa katassa saṅkhatassa nissaraṇaṁ paññāyethā”ti vevacanapaññatti saṅkhatassa upanayanapaññatti ca. </span></div><p><div class=verse-container id=ne14:29.3><span>“Yasmā ca kho, bhikkhave, atthi ajātaṁ abhūtaṁ akataṁ asaṅkhatan”ti vevacanapaññatti nibbānassa jotanāpaññatti ca. </span></div><p><div class=verse-container id=ne14:29.4><span>“Tasmā jātassa bhūtassa katassa saṅkhatassa nissaraṇaṁ paññāyatī”ti ayaṁ vevacanapaññatti nibbānassa, niyyānikapaññatti maggassa, nissaraṇapaññatti saṁsārato. </span></div><p><div class=verse-container id=ne14:29.5><span>Tenāha bhagavā “no cetaṁ, bhikkhave, abhavissā”ti. </span></div><p><div class=verse-container id=ne14:29.6><span>Tenāha āyasmā mahākaccāyano “ekaṁ bhagavā dhammaṁ, paññattīhi vividhāhi desetī”ti. </span></div><p><div class=verse-container id=ne14:29.7><span>Niyutto paññatti hāro. </span></div><div class=flex-between><a href=/canon/en/pli/ms/sutta/kn/ne/ne0013.html>Previous</a><a href=/canon/en/pli/ms/sutta/kn/ne/ne0015.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>