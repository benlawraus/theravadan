<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0008.html>Previous</a><a href=/canon/en/pli/ms/sutta/kn/ne/ne0010.html>Next</a></div><p id=ne9:0.1><span class=root>Netti </span><br><p id=ne9:0.2><span class=root>Paṭiniddesavāra </span><br><p id=ne9:0.3><span class=root>Vibhaṅga 6 </span><br><p id=ne9:0.4><span class="root big-bold">Catubyūhahāravibhaṅga </span><br><p id=ne9:1.1><span class=root>Tattha katamo catubyūho hāro? </span><br><p id=ne9:1.2><span class=root>“Neruttamadhippāyo”ti ayaṁ. </span><br><p id=ne9:1.3><span class=root>Byañjanena suttassa neruttañca adhippāyo ca nidānañca pubbāparasandhi ca gavesitabbo. </span><br><p id=ne9:1.4><span class=root>Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ. </span><br><p id=ne9:1.5><span class=root>Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti. </span><br><p id=ne9:1.6><span class=root>Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo ekādhivacanakusalo anekādhivacanakusalo, evaṁ sabbāni kātabbāni janapadaniruttāni sabbā ca janapadaniruttiyo. </span><br><p id=ne9:1.7><span class=root>Ayaṁ niruttipadasaṁhitā. </span><br><p id=ne9:2.1><span class=root>Tattha katamo adhippāyo? </span><br><p id=ne9:3.1><span class=root>“Dhammo have rakkhati dhammacāriṁ, </span><br><p id=ne9:3.2><span class=root>Chattaṁ mahantaṁ yatha vassakāle; </span><br><p id=ne9:3.3><span class=root>Esānisaṁso dhamme suciṇṇe, </span><br><p id=ne9:3.4><span class=root>Na duggatiṁ gacchati dhammacārī”ti. </span><br><p id=ne9:4.1><span class=root>Idha bhagavato ko adhippāyo? </span><br><p id=ne9:4.2><span class=root>Ye apāyehi parimuccitukāmā bhavissanti, te dhammacārino bhavissantīti ayaṁ ettha bhagavato adhippāyo. </span><br><p id=ne9:5.1><span class=root>“Coro yathā sandhimukhe gahīto, </span><br><p id=ne9:5.2><span class=root>Sakammunā haññati bajjhate ca; </span><br><p id=ne9:5.3><span class=root>Evaṁ ayaṁ pecca pajā parattha, </span><br><p id=ne9:5.4><span class=root>Sakammunā haññati bajjhate cā”ti. </span><br><p id=ne9:6.1><span class=root>Idha bhagavato ko adhippāyo? </span><br><p id=ne9:6.2><span class=root>Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo. </span><br><p id=ne9:7.1><span class=root>“Sukhakāmāni bhūtāni, </span><br><p id=ne9:7.2><span class=root>Yo daṇḍena vihiṁsati; </span><br><p id=ne9:7.3><span class=root>Attano sukhamesāno, </span><br><p id=ne9:7.4><span class=root>Pecca so na labhate sukhan”ti. </span><br><p id=ne9:8.1><span class=root>Idha bhagavato ko adhippāyo? </span><br><p id=ne9:8.2><span class=root>Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo. </span><br><p id=ne9:9.1><span class=root>“Middhī yadā hoti mahagghaso ca, </span><br><p id=ne9:9.2><span class=root>Niddāyitā samparivattasāyī; </span><br><p id=ne9:9.3><span class=root>Mahāvarāhova nivāpapuṭṭho, </span><br><p id=ne9:9.4><span class=root>Punappunaṁ gabbhamupeti mando”ti. </span><br><p id=ne9:10.1><span class=root>Idha bhagavato ko adhippāyo? </span><br><p id=ne9:10.2><span class=root>Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo. </span><br><p id=ne9:11.1><span class=root>“Appamādo amatapadaṁ, </span><br><p id=ne9:11.2><span class=root>Pamādo maccuno padaṁ; </span><br><p id=ne9:11.3><span class=root>Appamattā na mīyanti, </span><br><p id=ne9:11.4><span class=root>Ye pamattā yathā matā”ti. </span><br><p id=ne9:12.1><span class=root>Idha bhagavato ko adhippāyo? </span><br><p id=ne9:12.2><span class=root>Ye amatapariyesanaṁ pariyesitukāmā bhavissanti, te appamattā viharissantīti ayaṁ ettha bhagavato adhippāyo. </span><br><p id=ne9:12.3><span class=root>Ayaṁ adhippāyo. </span><br><p id=ne9:13.1><span class=root>Tattha katamaṁ nidānaṁ? </span><br><p id=ne9:13.2><span class=root>Yathā so dhaniyo gopālako bhagavantaṁ āha—</span><br><p id=ne9:14.1><span class=root>“Nandati puttehi puttimā, </span><br><p id=ne9:14.2><span class=root>Gomā gohi tatheva nandati; </span><br><p id=ne9:14.3><span class=root>Upadhī hi narassa nandanā, </span><br><p id=ne9:14.4><span class=root>Na hi so nandati yo nirūpadhī”ti. </span><br><p id=ne9:15.1><span class=root>Bhagavā āha—</span><br><p id=ne9:16.1><span class=root>“Socati puttehi puttimā, </span><br><p id=ne9:16.2><span class=root>Gopiko gohi tatheva socati; </span><br><p id=ne9:16.3><span class=root>Upadhī hi narassa socanā, </span><br><p id=ne9:16.4><span class=root>Na hi so socati yo nirūpadhī”ti. </span><br><p id=ne9:17.1><span class=root>Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti. </span><br><p id=ne9:17.2><span class=root>Yathā ca māro pāpimā gijjhakūṭā pabbatā puthusilaṁ pātesi, bhagavā āha—</span><br><p id=ne9:18.1><span class=root>“Sacepi kevalaṁ sabbaṁ, </span><br><p id=ne9:18.2><span class=root>gijjhakūṭaṁ calessasi; </span><br><p id=ne9:18.3><span class=root>Neva sammāvimuttānaṁ, </span><br><p id=ne9:18.4><span class=root>buddhānaṁ atthi iñjitaṁ. </span><br><p id=ne9:19.1><span class=root>Nabhaṁ phaleyyappathavī caleyya, </span><br><p id=ne9:19.2><span class=root>Sabbeva pāṇā uda santaseyyuṁ; </span><br><p id=ne9:19.3><span class=root>Sallampi ce urasi pakappayeyyuṁ, </span><br><p id=ne9:19.4><span class=root>Upadhīsu tāṇaṁ na karonti buddhā”ti. </span><br><p id=ne9:20.1><span class=root>Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti. </span><br><p id=ne9:20.2><span class=root>Yathā cāha—</span><br><p id=ne9:21.1><span class=root>“Na taṁ daḷhaṁ bandhanamāhu dhīrā, </span><br><p id=ne9:21.2><span class=root>Yadāyasaṁ dārujapabbajañca; </span><br><p id=ne9:21.3><span class=root>Sārattarattā maṇikuṇḍalesu, </span><br><p id=ne9:21.4><span class=root>Puttesu dāresu ca yā apekkhā”ti. </span><br><p id=ne9:22.1><span class=root>Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti. </span><br><p id=ne9:22.2><span class=root>Yathā cāha—</span><br><p id=ne9:23.1><span class=root>“Etaṁ daḷhaṁ bandhanamāhu dhīrā, </span><br><p id=ne9:23.2><span class=root>Ohārinaṁ sithilaṁ duppamuñcaṁ; </span><br><p id=ne9:23.3><span class=root>Etampi chetvāna paribbajanti, </span><br><p id=ne9:23.4><span class=root>Anapekkhino kāmasukhaṁ pahāyā”ti. </span><br><p id=ne9:24.1><span class=root>Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti. </span><br><p id=ne9:24.2><span class=root>Yathā cāha—</span><br><p id=ne9:25.1><span class=root>“Āturaṁ asuciṁ pūtiṁ, </span><br><p id=ne9:25.2><span class=root>duggandhaṁ dehanissitaṁ; </span><br><p id=ne9:25.3><span class=root>Paggharantaṁ divā rattiṁ, </span><br><p id=ne9:25.4><span class=root>bālānaṁ abhinanditan”ti. </span><br><p id=ne9:26.1><span class=root>Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. </span><br><p id=ne9:26.2><span class=root>Yathā cāha—</span><br><p id=ne9:27.1><span class=root>“Ucchinda sinehamattano, </span><br><p id=ne9:27.2><span class=root>Kumudaṁ sāradikaṁva pāṇinā; </span><br><p id=ne9:27.3><span class=root>Santimaggameva brūhaya, </span><br><p id=ne9:27.4><span class=root>Nibbānaṁ sugatena desitan”ti. </span><br><p id=ne9:28.1><span class=root>Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. </span><br><p id=ne9:28.2><span class=root>Idaṁ nidānaṁ. </span><br><p id=ne9:29.1><span class=root>Tattha katamo pubbāparasandhi. </span><br><p id=ne9:29.2><span class=root>Yathāha—</span><br><p id=ne9:30.1><span class=root>“Kāmandhā jālasañchannā, </span><br><p id=ne9:30.2><span class=root>Taṇhāchadanachāditā; </span><br><p id=ne9:30.3><span class=root>Pamattabandhanā baddhā, </span><br><p id=ne9:30.4><span class=root>Macchāva kumināmukhe; </span><br><p id=ne9:30.5><span class=root>Jarāmaraṇamanventi, </span><br><p id=ne9:30.6><span class=root>Vaccho khīrapakova mātaran”ti. </span><br><p id=ne9:31.1><span class=root>Ayaṁ kāmataṇhā vuttā. </span><br><p id=ne9:31.2><span class=root>Sā katamena pubbāparena yujjati? </span><br><p id=ne9:31.3><span class=root>Yathāha—</span><br><p id=ne9:32.1><span class=root>“Ratto atthaṁ na jānāti, </span><br><p id=ne9:32.2><span class=root>ratto dhammaṁ na passati; </span><br><p id=ne9:32.3><span class=root>Andhantamaṁ tadā hoti, </span><br><p id=ne9:32.4><span class=root>yaṁ rāgo sahate naran”ti. </span><br><p id=ne9:33.1><span class=root>Iti andhatāya ca sañchannatāya ca sāyeva taṇhā abhilapitā. </span><br><p id=ne9:33.2><span class=root>Yañcāha kāmandhā jālasañchannā, taṇhāchadanachāditāti. </span><br><p id=ne9:33.3><span class=root>Yañcāha ratto atthaṁ na jānāti, ratto dhammaṁ na passatīti, imehi padehi pariyuṭṭhānehi sāyeva taṇhā abhilapitā. </span><br><p id=ne9:33.4><span class=root>Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā. </span><br><p id=ne9:33.5><span class=root>Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti, tasmā kilesavasena ca pariyuṭṭhānavasena ca taṇhābandhanaṁ vuttaṁ. </span><br><p id=ne9:33.6><span class=root>Ye edisikā, te jarāmaraṇaṁ anventi, ayaṁ bhagavatā yathānikkhittagāthābalena dassitā jarāmaraṇamanventīti. </span><br><p id=ne9:34.1><span class=root>“Yassa papañcā ṭhitī ca natthi, </span><br><p id=ne9:34.2><span class=root>Sandānaṁ palighañca vītivatto; </span><br><p id=ne9:34.3><span class=root>Taṁ nittaṇhaṁ muniṁ carantaṁ, </span><br><p id=ne9:34.4><span class=root>Na vijānāti sadevakopi loko”ti. </span><br><p id=ne9:35.1><span class=root>Papañcā nāma taṇhādiṭṭhimānā, tadabhisaṅkhatā ca saṅkhārā. </span><br><p id=ne9:35.2><span class=root>Ṭhiti nāma anusayā. </span><br><p id=ne9:35.3><span class=root>Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni. </span><br><p id=ne9:35.4><span class=root>Paligho nāma moho. </span><br><p id=ne9:35.5><span class=root>Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto, ayaṁ vuccati nittaṇho iti. </span><br><p id=ne9:36.1><span class=root>Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye. </span><br><p id=ne9:36.2><span class=root>Evaṁ bhagavā āha—</span><br><p id=ne9:36.3><span class=root>“yaṁ lobhapakataṁ kammaṁ karoti kāyena vā vācāya vā manasā vā, tassa vipākaṁ anubhoti diṭṭhe vā dhamme upapajje vā apare vā pariyāye”ti. </span><br><p id=ne9:36.4><span class=root>Idaṁ bhagavato pubbāparena yujjati. </span><br><p id=ne9:36.5><span class=root>Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ, evaṁ kammaṁ tidhā vipaccati diṭṭhe vā dhamme upapajje vā apare vā pariyāye. </span><br><p id=ne9:36.6><span class=root>Yathāha—</span><br><p id=ne9:37.1><span class=root>“Yañce bālo idha pāṇātipātī hoti …pe… </span><br><p id=ne9:37.2><span class=root>micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti. </span><br><p id=ne9:37.3><span class=root>Idaṁ bhagavato pubbāparena yujjati. </span><br><p id=ne9:37.4><span class=root>Tattha pariyuṭṭhānaṁ paṭisaṅkhānabalena pahātabbaṁ, saṅkhārā dassanabalena, chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati. </span><br><p id=ne9:37.5><span class=root>Yā nittaṇhātā ayaṁ saupādisesā nibbānadhātu. </span><br><p id=ne9:37.6><span class=root>Bhedā kāyassa ayaṁ anupādisesā nibbānadhātu. </span><br><p id=ne9:38.1><span class=root>Papañco nāma vuccati anubandho. </span><br><p id=ne9:38.2><span class=root>Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti. </span><br><p id=ne9:38.3><span class=root>Yañcāha bhagavā—</span><br><p id=ne9:38.4><span class=root>“atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti. </span><br><p id=ne9:38.5><span class=root>Idaṁ bhagavato pubbāparena yujjati. </span><br><p id=ne9:38.6><span class=root>Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ. </span><br><p id=ne9:38.7><span class=root>Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā. </span><br><p id=ne9:38.8><span class=root>Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati. </span><br><p id=ne9:39.1><span class=root>So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti. </span><br><p id=ne9:40.1><span class=root>Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti. </span><br><p id=ne9:41.1><span class=root>Byañjanasandhi chappadāni akkharaṁ padaṁ byañjanaṁ ākāro nirutti niddesoti. </span><br><p id=ne9:42.1><span class=root>Desanāsandhi na ca pathaviṁ nissāya jhāyati jhāyī jhāyati ca. </span><br><p id=ne9:42.2><span class=root>Na ca āpaṁ nissāya jhāyati jhāyī jhāyati ca, na ca tejaṁ nissāya jhāyati jhāyī jhāyati ca, na ca vāyuṁ nissāya jhāyati jhāyī jhāyati ca …pe… na ca ākāsānañcāyatanaṁ nissāya … na ca viññāṇañcāyatanaṁ nissāya … na ca ākiñcaññāyatanaṁ nissāya … na ca nevasaññānāsaññāyatanaṁ nissāya … na ca imaṁ lokaṁ nissāya … na ca paralokaṁ nissāya jhāyati jhāyī jhāyati ca. </span><br><p id=ne9:42.3><span class=root>Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ, tampi nissāya na jhāyati jhāyī jhāyati ca. </span><br><p id=ne9:42.4><span class=root>Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto. </span><br><p id=ne9:43.1><span class=root>Yathā māro pāpimā godhikassa kulaputtassa viññāṇaṁ samanvesanto na jānāti na passati. </span><br><p id=ne9:43.2><span class=root>So hi papañcātīto taṇhāpahānena diṭṭhinissayopissa natthi. </span><br><p id=ne9:43.3><span class=root>Yathā ca godhikassa, evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā. </span><br><p id=ne9:43.4><span class=root>Ayaṁ desanāsandhi. </span><br><p id=ne9:44.1><span class=root>Tattha katamā niddesasandhi? </span><br><p id=ne9:44.2><span class=root>Nissitacittā akusalapakkhena niddisitabbā, anissitacittā kusalapakkhena niddisitabbā. </span><br><p id=ne9:44.3><span class=root>Nissitacittā kilesena niddisitabbā, anissitacittā vodānena niddisitabbā. </span><br><p id=ne9:44.4><span class=root>Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā. </span><br><p id=ne9:44.5><span class=root>Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā. </span><br><p id=ne9:44.6><span class=root>Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā. </span><br><p id=ne9:44.7><span class=root>Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā. </span><br><p id=ne9:44.8><span class=root>Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā. </span><br><p id=ne9:44.9><span class=root>Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā. </span><br><p id=ne9:44.10><span class=root>Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā. </span><br><p id=ne9:44.11><span class=root>Nissitacittā asaddhammassavanena ca asaṁvaraṇena ca niddisitabbā, anissitacittā saddhammassavanena ca saṁvarena ca niddisitabbā. </span><br><p id=ne9:44.12><span class=root>Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā. </span><br><p id=ne9:44.13><span class=root>Nissitacittā nīvaraṇehi ca saṁyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā. </span><br><p id=ne9:44.14><span class=root>Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā. </span><br><p id=ne9:44.15><span class=root>Ayaṁ niddesasandhi. </span><br><p id=ne9:44.16><span class=root>Tenāha āyasmā mahākaccāyano “neruttamadhippāyo”ti. </span><br><p id=ne9:44.17><span class=root>Niyutto catubyūho hāro. </span><br></main><footer class="container footer"><small><a href=/about/>Contact info</a></small></footer>