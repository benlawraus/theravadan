<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0006.html>Previous</a><a href=/canon/en/pli/ms/sutta/kn/ne/ne0008.html>Next</a></div><p><div class=verse-container id=ne7:0.1><span>Netti </span></div><p><div class=verse-container id=ne7:0.2><span>Paṭiniddesavāra </span></div><p><div class=verse-container id=ne7:0.3><span>Vibhaṅga 4 </span></div><p><div class=verse-container id=ne7:0.4><span class=big-bold>Padaṭṭhānahāravibhaṅga </span></div><p><div class=verse-container id=ne7:1.1><span>Tattha katamo padaṭṭhāno hāro? </span></div><p><div class=verse-container id=ne7:1.2><span>“Dhammaṁ deseti jino”ti, ayaṁ padaṭṭhāno hāro. </span></div><p><div class=verse-container id=ne7:1.3><span>Kiṁ deseti? </span></div><p><div class=verse-container id=ne7:1.4><span>Sabbadhammayāthāvaasampaṭivedhalakkhaṇā avijjā, tassā vipallāsā padaṭṭhānaṁ. </span></div><p><div class=verse-container id=ne7:1.5><span>Ajjhosānalakkhaṇā taṇhā, tassā piyarūpaṁ sātarūpaṁ padaṭṭhānaṁ. </span></div><p><div class=verse-container id=ne7:1.6><span>Patthanalakkhaṇo lobho, tassa adinnādānaṁ padaṭṭhānaṁ. </span></div><p><div class=verse-container id=ne7:1.7><span>Vaṇṇasaṇṭhānabyañjanaggahaṇalakkhaṇā subhasaññā, tassā indriyā saṁvaro padaṭṭhānaṁ. </span></div><p><div class=verse-container id=ne7:1.8><span>Sāsavaphassaupagamanalakkhaṇā sukhasaññā, tassā assādo padaṭṭhānaṁ. </span></div><p><div class=verse-container id=ne7:1.9><span>Saṅkhatalakkhaṇānaṁ dhammānaṁ asamanupassanalakkhaṇā niccasaññā, tassā viññāṇaṁ padaṭṭhānaṁ. </span></div><p><div class=verse-container id=ne7:1.10><span>Aniccasaññādukkhasaññāasamanupassanalakkhaṇā attasaññā, tassā nāmakāyo padaṭṭhānaṁ. </span></div><p><div class=verse-container id=ne7:1.11><span>Sabbadhammasampaṭivedhalakkhaṇā vijjā, tassā sabbaṁ neyyaṁ padaṭṭhānaṁ. </span></div><p><div class=verse-container id=ne7:1.12><span>Cittavikkhepapaṭisaṁharaṇalakkhaṇo samatho, tassa asubhā padaṭṭhānaṁ. </span></div><p><div class=verse-container id=ne7:1.13><span>Icchāvacarapaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ. </span></div><p><div class=verse-container id=ne7:1.14><span>Abyāpajjalakkhaṇo adoso, tassa pāṇātipātā veramaṇī padaṭṭhānaṁ. </span></div><p><div class=verse-container id=ne7:1.15><span>Vatthuavippaṭipattilakkhaṇo amoho, tassa sammāpaṭipatti padaṭṭhānaṁ. </span></div><p><div class=verse-container id=ne7:1.16><span>Vinīlakavipubbakagahaṇalakkhaṇā asubhasaññā, tassā nibbidā padaṭṭhānaṁ. </span></div><p><div class=verse-container id=ne7:1.17><span>Sāsavaphassaparijānanalakkhaṇā dukkhasaññā, tassā vedanā padaṭṭhānaṁ. </span></div><p><div class=verse-container id=ne7:1.18><span>Saṅkhatalakkhaṇānaṁ dhammānaṁ samanupassanalakkhaṇā aniccasaññā, tassā uppādavayā padaṭṭhānaṁ. </span></div><p><div class=verse-container id=ne7:1.19><span>Sabbadhammaabhinivesalakkhaṇā anattasaññā, tassā dhammasaññā padaṭṭhānaṁ. </span></div><p><div class=verse-container id=ne7:2.1><span>Pañca kāmaguṇā kāmarāgassa padaṭṭhānaṁ, pañcindriyāni rūpīni rūparāgassa padaṭṭhānaṁ, chaṭṭhāyatanaṁ bhavarāgassa padaṭṭhānaṁ, nibbattabhavānupassitā pañcannaṁ upādānakkhandhānaṁ padaṭṭhānaṁ, pubbenivāsānussatiñāṇadassanassa padaṭṭhānaṁ. </span></div><p><div class=verse-container id=ne7:2.2><span>Okappanalakkhaṇā saddhā adhimuttipaccupaṭṭhānā ca, anāvilalakkhaṇo pasādo sampasīdanapaccupaṭṭhāno ca. </span></div><p><div class=verse-container id=ne7:2.3><span>Abhipatthiyanalakkhaṇā saddhā, tassā aveccappasādo padaṭṭhānaṁ. </span></div><p><div class=verse-container id=ne7:2.4><span>Anāvilalakkhaṇo pasādo, tassa saddhā padaṭṭhānaṁ. </span></div><p><div class=verse-container id=ne7:2.5><span>Ārambhalakkhaṇaṁ vīriyaṁ, tassa sammappadhānaṁ padaṭṭhānaṁ. </span></div><p><div class=verse-container id=ne7:2.6><span>Apilāpanalakkhaṇā sati, tassā satipaṭṭhānaṁ padaṭṭhānaṁ. </span></div><p><div class=verse-container id=ne7:2.7><span>Ekaggalakkhaṇo samādhi, tassa jhānāni padaṭṭhānaṁ. </span></div><p><div class=verse-container id=ne7:2.8><span>Pajānanalakkhaṇā paññā, tassā saccāni padaṭṭhānaṁ. </span></div><p><div class=verse-container id=ne7:3.1><span>Aparo nayo, assādamanasikāralakkhaṇo ayonisomanasikāro, tassa avijjā padaṭṭhānaṁ. </span></div><p><div class=verse-container id=ne7:3.2><span>Saccasammohanalakkhaṇā avijjā, sā saṅkhārānaṁ padaṭṭhānaṁ. </span></div><p><div class=verse-container id=ne7:3.3><span>Punabbhavavirohaṇalakkhaṇā saṅkhārā, te viññāṇassa padaṭṭhānaṁ. </span></div><p><div class=verse-container id=ne7:3.4><span>Opapaccayikanibbattilakkhaṇaṁ viññāṇaṁ, taṁ nāmarūpassa padaṭṭhānaṁ. </span></div><p><div class=verse-container id=ne7:3.5><span>Nāmakāyarūpakāyasaṅghātalakkhaṇaṁ nāmarūpaṁ, taṁ chaḷāyatanassa padaṭṭhānaṁ. </span></div><p><div class=verse-container id=ne7:3.6><span>Indriyavavatthānalakkhaṇaṁ chaḷāyatanaṁ, taṁ phassassa padaṭṭhānaṁ. </span></div><p><div class=verse-container id=ne7:3.7><span>Cakkhurūpaviññāṇasannipātalakkhaṇo phasso, so vedanāya padaṭṭhānaṁ. </span></div><p><div class=verse-container id=ne7:3.8><span>Iṭṭhāniṭṭhaanubhavanalakkhaṇā vedanā, sā taṇhāya padaṭṭhānaṁ. </span></div><p><div class=verse-container id=ne7:3.9><span>Ajjhosānalakkhaṇā taṇhā, sā upādānassa padaṭṭhānaṁ. </span></div><p><div class=verse-container id=ne7:3.10><span>Opapaccayikaṁ upādānaṁ, taṁ bhavassa padaṭṭhānaṁ. </span></div><p><div class=verse-container id=ne7:3.11><span>Nāmakāyarūpakāyasambhavanalakkhaṇo bhavo, so jātiyā padaṭṭhānaṁ. </span></div><p><div class=verse-container id=ne7:3.12><span>Khandhapātubhavanalakkhaṇā jāti, sā jarāya padaṭṭhānaṁ. </span></div><p><div class=verse-container id=ne7:3.13><span>Upadhiparipākalakkhaṇā jarā, sā maraṇassa padaṭṭhānaṁ. </span></div><p><div class=verse-container id=ne7:3.14><span>Jīvitindriyupacchedalakkhaṇaṁ maraṇaṁ, taṁ sokassa padaṭṭhānaṁ. </span></div><p><div class=verse-container id=ne7:3.15><span>Ussukkakārako soko, so paridevassa padaṭṭhānaṁ. </span></div><p><div class=verse-container id=ne7:3.16><span>Lālappakārako paridevo, so dukkhassa padaṭṭhānaṁ. </span></div><p><div class=verse-container id=ne7:3.17><span>Kāyasampīḷanaṁ dukkhaṁ, taṁ domanassassa padaṭṭhānaṁ. </span></div><p><div class=verse-container id=ne7:3.18><span>Cittasampīḷanaṁ domanassaṁ, taṁ upāyāsassa padaṭṭhānaṁ. </span></div><p><div class=verse-container id=ne7:3.19><span>Odahanakārako upāyāso, so bhavassa padaṭṭhānaṁ. </span></div><p><div class=verse-container id=ne7:3.20><span>Imāni bhavaṅgāni yadā samaggāni nibbattāni bhavanti so bhavo, taṁ saṁsārassa padaṭṭhānaṁ. </span></div><p><div class=verse-container id=ne7:3.21><span>Niyyānikalakkhaṇo maggo, so nirodhassa padaṭṭhānaṁ. </span></div><p><div class=verse-container id=ne7:4.1><span>Titthaññutā pītaññutāya padaṭṭhānaṁ, pītaññutā pattaññutāya padaṭṭhānaṁ, pattaññutā attaññutāya padaṭṭhānaṁ, attaññutā pubbekatapuññatāya padaṭṭhānaṁ, pubbekatapuññatā patirūpadesavāsassa padaṭṭhānaṁ, patirūpadesavāso sappurisūpanissayassa padaṭṭhānaṁ, sappurisūpanissayo attasammāpaṇidhānassa padaṭṭhānaṁ, attasammāpaṇidhānaṁ sīlānaṁ padaṭṭhānaṁ, sīlāni avippaṭisārassa padaṭṭhānaṁ, avippaṭisāro pāmojjassa padaṭṭhānaṁ, pāmojjaṁ pītiyā padaṭṭhānaṁ, pīti passaddhiyā padaṭṭhānaṁ, passaddhi sukhassa padaṭṭhānaṁ, sukhaṁ samādhissa padaṭṭhānaṁ, samādhi yathābhūtañāṇadassanassa padaṭṭhānaṁ, yathābhūtañāṇadassanaṁ nibbidāya padaṭṭhānaṁ, nibbidā virāgassa padaṭṭhānaṁ, virāgo vimuttiyā padaṭṭhānaṁ. </span></div><p><div class=verse-container id=ne7:4.2><span>Vimutti vimuttiñāṇadassanassa padaṭṭhānaṁ. </span></div><p><div class=verse-container id=ne7:4.3><span>Evaṁ yo koci upanissayo yo koci paccayo, sabbo so padaṭṭhānaṁ. </span></div><p><div class=verse-container id=ne7:4.4><span>Tenāha āyasmā mahākaccāyano “dhammaṁ deseti jino”ti. </span></div><p><div class=verse-container id=ne7:4.5><span>Niyutto padaṭṭhāno hāro. </span></div><div class=flex-between><a href=/canon/en/pli/ms/sutta/kn/ne/ne0006.html>Previous</a><a href=/canon/en/pli/ms/sutta/kn/ne/ne0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>