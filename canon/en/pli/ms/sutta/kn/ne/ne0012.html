<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0011.html>Previous</a><a href=/canon/en/pli/ms/sutta/kn/ne/ne0013.html>Next</a></div><p><div class=verse-container id=ne12:0.1><span>Netti </span></div><p><div class=verse-container id=ne12:0.2><span>Paṭiniddesavāra </span></div><p><div class=verse-container id=ne12:0.3><span>Vibhaṅga 9 </span></div><p><div class=verse-container id=ne12:0.4><span class=big-bold>Parivattanahāravibhaṅga </span></div><p><div class=verse-container id=ne12:1.1><span>Tattha katamo parivattano hāro? </span></div><p><div class=verse-container id=ne12:1.2><span>“Kusalākusale dhamme”ti. </span></div><p><div class=verse-container id=ne12:1.3><span>Sammādiṭṭhissa purisapuggalassa micchādiṭṭhi nijjiṇṇā bhavati. </span></div><p><div class=verse-container id=ne12:1.4><span>Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span></div><p><div class=verse-container id=ne12:1.5><span>Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti. </span></div><p><div class=verse-container id=ne12:1.6><span>Sammāsaṅkappassa purisapuggalassa micchāsaṅkappo nijjiṇṇo bhavati. </span></div><p><div class=verse-container id=ne12:1.7><span>Ye cassa micchāsaṅkappapaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span></div><p><div class=verse-container id=ne12:1.8><span>Sammāsaṅkappapaccayā cassa aneke kusalā dhammā sambhavanti. </span></div><p><div class=verse-container id=ne12:1.9><span>Te cassa bhāvanāpāripūriṁ gacchanti. </span></div><p><div class=verse-container id=ne12:1.10><span>Evaṁ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṁ nijjiṇṇaṁ bhavati. </span></div><p><div class=verse-container id=ne12:1.11><span>Ye cassa micchāvimuttiñāṇadassanapaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span></div><p><div class=verse-container id=ne12:1.12><span>Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṁ gacchanti. </span></div><p><div class=verse-container id=ne12:2.1><span>Yassa vā pāṇātipātā paṭiviratassa pāṇātipāto pahīno hoti. </span></div><p><div class=verse-container id=ne12:2.2><span>Adinnādānā paṭiviratassa adinnādānaṁ pahīnaṁ hoti. </span></div><p><div class=verse-container id=ne12:2.3><span>Brahmacārissa abrahmacariyaṁ pahīnaṁ hoti. </span></div><p><div class=verse-container id=ne12:2.4><span>Saccavādissa musāvādo pahīno hoti. </span></div><p><div class=verse-container id=ne12:2.5><span>Apisuṇavācassa pisuṇā vācā pahīnā hoti. </span></div><p><div class=verse-container id=ne12:2.6><span>Saṇhavācassa pharusā vācā pahīnā hoti. </span></div><p><div class=verse-container id=ne12:2.7><span>Kālavādissa samphappalāpo pahīno hoti. </span></div><p><div class=verse-container id=ne12:2.8><span>Anabhijjhālussa abhijjhā pahīnā hoti. </span></div><p><div class=verse-container id=ne12:2.9><span>Abyāpannacittassa byāpādo pahīno hoti. </span></div><p><div class=verse-container id=ne12:2.10><span>Sammādiṭṭhissa micchādiṭṭhi pahīnā hoti. </span></div><p><div class=verse-container id=ne12:3.1><span>Ye ca kho keci ariyaṁ aṭṭhaṅgikaṁ maggaṁ garahanti, nesaṁ sandiṭṭhikā sahadhammikā gārayhā vādānuvādā āgacchanti. </span></div><p><div class=verse-container id=ne12:3.2><span>Sammādiṭṭhiñca te bhavanto dhammaṁ garahanti. </span></div><p><div class=verse-container id=ne12:3.3><span>Tena hi ye micchādiṭṭhikā, tesaṁ bhavantānaṁ pujjā ca pāsaṁsā ca. </span></div><p><div class=verse-container id=ne12:3.4><span>Evaṁ sammāsaṅkappaṁ sammāvācaṁ sammākammantaṁ sammāājīvaṁ sammāvāyāmaṁ sammāsatiṁ sammāsamādhiṁ sammāvimuttiṁ sammāvimuttiñāṇadassanañca te bhavanto dhammaṁ garahanti. </span></div><p><div class=verse-container id=ne12:3.5><span>Tena hi ye micchāvimuttiñāṇadassanā, tesaṁ bhavantānaṁ pujjā ca pāsaṁsā ca. </span></div><p><div class=verse-container id=ne12:4.1><span>Ye ca kho keci evamāhaṁsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti. </span></div><p><div class=verse-container id=ne12:4.2><span>Kāmehi veramaṇī tesaṁ adhammo. </span></div><p><div class=verse-container id=ne12:5.1><span>Ye vā pana keci evamāhaṁsu “attakilamathānuyogo dhammo”ti. </span></div><p><div class=verse-container id=ne12:5.2><span>Niyyāniko tesaṁ dhammo adhammo. </span></div><p><div class=verse-container id=ne12:5.3><span>Ye ca kho keci evamāhaṁsu “dukkho dhammo”ti. </span></div><p><div class=verse-container id=ne12:5.4><span>Sukho tesaṁ dhammo adhammo. </span></div><p><div class=verse-container id=ne12:5.5><span>Yathā vā pana bhikkhuno sabbasaṅkhāresu asubhānupassino viharato subhasaññā pahīyanti. </span></div><p><div class=verse-container id=ne12:5.6><span>Dukkhānupassino viharato sukhasaññā pahīyanti. </span></div><p><div class=verse-container id=ne12:5.7><span>Aniccānupassino viharato niccasaññā pahīyanti. </span></div><p><div class=verse-container id=ne12:5.8><span>Anattānupassino viharato attasaññā pahīyanti. </span></div><p><div class=verse-container id=ne12:5.9><span>Yaṁ yaṁ vā pana dhammaṁ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati. </span></div><p><div class=verse-container id=ne12:5.10><span>Tenāha āyasmā mahākaccāyano “kusalākusaladhamme”ti. </span></div><p><div class=verse-container id=ne12:5.11><span>Niyutto parivattano hāro. </span></div><div class=flex-between><a href=/canon/en/pli/ms/sutta/kn/ne/ne0011.html>Previous</a><a href=/canon/en/pli/ms/sutta/kn/ne/ne0013.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>