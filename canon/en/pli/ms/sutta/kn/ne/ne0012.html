<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0011.html>Previous</a><a href=/canon/en/pli/ms/sutta/kn/ne/ne0013.html>Next</a></div><p id=ne12:0.1><span class=root>Netti </span><br><p id=ne12:0.2><span class=root>Paṭiniddesavāra </span><br><p id=ne12:0.3><span class=root>Vibhaṅga 9 </span><br><p id=ne12:0.4><span class="root big-bold">Parivattanahāravibhaṅga </span><br><p id=ne12:1.1><span class=root>Tattha katamo parivattano hāro? </span><br><p id=ne12:1.2><span class=root>“Kusalākusale dhamme”ti. </span><br><p id=ne12:1.3><span class=root>Sammādiṭṭhissa purisapuggalassa micchādiṭṭhi nijjiṇṇā bhavati. </span><br><p id=ne12:1.4><span class=root>Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span><br><p id=ne12:1.5><span class=root>Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti. </span><br><p id=ne12:1.6><span class=root>Sammāsaṅkappassa purisapuggalassa micchāsaṅkappo nijjiṇṇo bhavati. </span><br><p id=ne12:1.7><span class=root>Ye cassa micchāsaṅkappapaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span><br><p id=ne12:1.8><span class=root>Sammāsaṅkappapaccayā cassa aneke kusalā dhammā sambhavanti. </span><br><p id=ne12:1.9><span class=root>Te cassa bhāvanāpāripūriṁ gacchanti. </span><br><p id=ne12:1.10><span class=root>Evaṁ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṁ nijjiṇṇaṁ bhavati. </span><br><p id=ne12:1.11><span class=root>Ye cassa micchāvimuttiñāṇadassanapaccayā uppajjeyyuṁ aneke pāpakā akusalā dhammā, te cassa nijjiṇṇā honti. </span><br><p id=ne12:1.12><span class=root>Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṁ gacchanti. </span><br><p id=ne12:2.1><span class=root>Yassa vā pāṇātipātā paṭiviratassa pāṇātipāto pahīno hoti. </span><br><p id=ne12:2.2><span class=root>Adinnādānā paṭiviratassa adinnādānaṁ pahīnaṁ hoti. </span><br><p id=ne12:2.3><span class=root>Brahmacārissa abrahmacariyaṁ pahīnaṁ hoti. </span><br><p id=ne12:2.4><span class=root>Saccavādissa musāvādo pahīno hoti. </span><br><p id=ne12:2.5><span class=root>Apisuṇavācassa pisuṇā vācā pahīnā hoti. </span><br><p id=ne12:2.6><span class=root>Saṇhavācassa pharusā vācā pahīnā hoti. </span><br><p id=ne12:2.7><span class=root>Kālavādissa samphappalāpo pahīno hoti. </span><br><p id=ne12:2.8><span class=root>Anabhijjhālussa abhijjhā pahīnā hoti. </span><br><p id=ne12:2.9><span class=root>Abyāpannacittassa byāpādo pahīno hoti. </span><br><p id=ne12:2.10><span class=root>Sammādiṭṭhissa micchādiṭṭhi pahīnā hoti. </span><br><p id=ne12:3.1><span class=root>Ye ca kho keci ariyaṁ aṭṭhaṅgikaṁ maggaṁ garahanti, nesaṁ sandiṭṭhikā sahadhammikā gārayhā vādānuvādā āgacchanti. </span><br><p id=ne12:3.2><span class=root>Sammādiṭṭhiñca te bhavanto dhammaṁ garahanti. </span><br><p id=ne12:3.3><span class=root>Tena hi ye micchādiṭṭhikā, tesaṁ bhavantānaṁ pujjā ca pāsaṁsā ca. </span><br><p id=ne12:3.4><span class=root>Evaṁ sammāsaṅkappaṁ sammāvācaṁ sammākammantaṁ sammāājīvaṁ sammāvāyāmaṁ sammāsatiṁ sammāsamādhiṁ sammāvimuttiṁ sammāvimuttiñāṇadassanañca te bhavanto dhammaṁ garahanti. </span><br><p id=ne12:3.5><span class=root>Tena hi ye micchāvimuttiñāṇadassanā, tesaṁ bhavantānaṁ pujjā ca pāsaṁsā ca. </span><br><p id=ne12:4.1><span class=root>Ye ca kho keci evamāhaṁsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti. </span><br><p id=ne12:4.2><span class=root>Kāmehi veramaṇī tesaṁ adhammo. </span><br><p id=ne12:5.1><span class=root>Ye vā pana keci evamāhaṁsu “attakilamathānuyogo dhammo”ti. </span><br><p id=ne12:5.2><span class=root>Niyyāniko tesaṁ dhammo adhammo. </span><br><p id=ne12:5.3><span class=root>Ye ca kho keci evamāhaṁsu “dukkho dhammo”ti. </span><br><p id=ne12:5.4><span class=root>Sukho tesaṁ dhammo adhammo. </span><br><p id=ne12:5.5><span class=root>Yathā vā pana bhikkhuno sabbasaṅkhāresu asubhānupassino viharato subhasaññā pahīyanti. </span><br><p id=ne12:5.6><span class=root>Dukkhānupassino viharato sukhasaññā pahīyanti. </span><br><p id=ne12:5.7><span class=root>Aniccānupassino viharato niccasaññā pahīyanti. </span><br><p id=ne12:5.8><span class=root>Anattānupassino viharato attasaññā pahīyanti. </span><br><p id=ne12:5.9><span class=root>Yaṁ yaṁ vā pana dhammaṁ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati. </span><br><p id=ne12:5.10><span class=root>Tenāha āyasmā mahākaccāyano “kusalākusaladhamme”ti. </span><br><p id=ne12:5.11><span class=root>Niyutto parivattano hāro. </span><br></main><footer class="container footer"><small><a href=/about/>Contact info</a></small></footer>