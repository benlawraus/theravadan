<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0020.html>Previous</a><a href=/canon/en/pli/ms/sutta/kn/ne/ne0022.html>Next</a></div><p><div class=verse-container id=ne21:0.1><span>Netti </span></div><p><div class=verse-container id=ne21:0.2><span>Paṭiniddesavāra </span></div><p><div class=verse-container id=ne21:0.3><span>Sampāta 2 </span></div><p><div class=verse-container id=ne21:0.4><span class=big-bold>Vicayahārasampāta </span></div><p><div class=verse-container id=ne21:1.1><span>Tattha katamo vicayo hārasampāto? </span></div><p><div class=verse-container id=ne21:1.2><span>Tattha taṇhā duvidhā kusalāpi akusalāpi. </span></div><p><div class=verse-container id=ne21:1.3><span>Akusalā saṁsāragāminī, kusalā apacayagāminī pahānataṇhā. </span></div><p><div class=verse-container id=ne21:1.4><span>Mānopi duvidho kusalopi akusalopi. </span></div><p><div class=verse-container id=ne21:1.5><span>Yaṁ mānaṁ nissāya mānaṁ pajahati, ayaṁ māno kusalo. </span></div><p><div class=verse-container id=ne21:1.6><span>Yo pana māno dukkhaṁ nibbattayati, ayaṁ māno akusalo. </span></div><p><div class=verse-container id=ne21:1.7><span>Tattha yaṁ nekkhammasitaṁ domanassaṁ kudāssunāmāhaṁ taṁ āyatanaṁ sacchikatvā upasampajja viharissaṁ yaṁ ariyā santaṁ āyatanaṁ sacchikatvā upasampajja viharantīti tassa uppajjati pihā, pihāpaccayā domanassaṁ, ayaṁ taṇhā kusalā rāgavirāgā cetovimutti, tadārammaṇā kusalā avijjāvirāgā paññāvimutti. </span></div><p><div class=verse-container id=ne21:2.1><span>Tassā ko pavicayo? </span></div><p><div class=verse-container id=ne21:2.2><span>Aṭṭha maggaṅgāni sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. </span></div><p><div class=verse-container id=ne21:2.3><span>So kattha daṭṭhabbo? </span></div><p><div class=verse-container id=ne21:2.4><span>Catutthe jhāne pāramitāya. </span></div><p><div class=verse-container id=ne21:2.5><span>Catutthe hi jhāne aṭṭhaṅgasamannāgataṁ cittaṁ bhāvayati parisuddhaṁ pariyodātaṁ anaṅgaṇaṁ vigatūpakkilesaṁ mudu kammaniyaṁ ṭhitaṁ āneñjappattaṁ. </span></div><p><div class=verse-container id=ne21:2.6><span>So tattha aṭṭhavidhaṁ adhigacchati cha abhiññā dve ca visese, taṁ cittaṁ yato parisuddhaṁ, tato pariyodātaṁ, yato pariyodātaṁ, tato anaṅgaṇaṁ, yato anaṅgaṇaṁ, tato vigatūpakkilesaṁ, yato vigatūpakkilesaṁ, tato mudu, yato mudu, tato kammaniyaṁ, yato kammaniyaṁ, tato ṭhitaṁ, yato ṭhitaṁ, tato āneñjappattaṁ. </span></div><p><div class=verse-container id=ne21:2.7><span>Tattha aṅgaṇā ca upakkilesā ca tadubhayaṁ taṇhāpakkho. </span></div><p><div class=verse-container id=ne21:2.8><span>Yā ca iñjanā yā ca cittassa aṭṭhiti, ayaṁ diṭṭhipakkho. </span></div><p><div class=verse-container id=ne21:3.1><span>Cattāri indriyāni dukkhindriyaṁ domanassindriyaṁ sukhindriyaṁ somanassindriyañca catutthajjhāne nirujjhanti, tassa upekkhindriyaṁ avasiṭṭhaṁ bhavati. </span></div><p><div class=verse-container id=ne21:3.2><span>So uparimaṁ samāpattiṁ santato manasikaroti, tassa uparimaṁ samāpattiṁ santato manasikaroto catutthajjhāne oḷārikā saññā saṇṭhahati ukkaṇṭhā ca paṭighasaññā, so sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā “anantaṁ ākāsan”ti ākāsānañcāyatanasamāpattiṁ sacchikatvā upasampajja viharati. </span></div><p><div class=verse-container id=ne21:3.3><span>Abhiññābhinīhāro rūpasaññā vokāro nānattasaññā samatikkamati paṭighasaññā cassa abbhatthaṁ gacchati, evaṁ samādhi tassa samāhitassa obhāso antaradhāyati dassanañca rūpānaṁ, so samādhi chaḷaṅgasamannāgato paccavekkhitabbo. </span></div><p><div class=verse-container id=ne21:3.4><span>Anabhijjhāsahagataṁ me mānasaṁ sabbaloke, abyāpannaṁ me cittaṁ sabbasattesu, āraddhaṁ me vīriyaṁ paggahitaṁ, passaddho me kāyo asāraddho, samāhitaṁ me cittaṁ avikkhittaṁ, upaṭṭhitā me sati asammuṭṭhā, tattha yañca anabhijjhāsahagataṁ mānasaṁ sabbaloke yañca abyāpannaṁ cittaṁ sabbasattesu yañca āraddhaṁ vīriyaṁ paggahitaṁ yañca samāhitaṁ cittaṁ avikkhittaṁ, ayaṁ samatho. </span></div><p><div class=verse-container id=ne21:3.5><span>Yo passaddho kāyo asāraddho, ayaṁ samādhiparikkhāro. </span></div><p><div class=verse-container id=ne21:3.6><span>Yā upaṭṭhitā sati asammuṭṭhā ayaṁ vipassanā. </span></div><p><div class=verse-container id=ne21:4.1><span>So samādhi pañcavidhena veditabbo. </span></div><p><div class=verse-container id=ne21:4.2><span>Ayaṁ samādhi “paccuppannasukho”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “āyatiṁ sukhavipāko”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “ariyo nirāmiso”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “akāpurisasevito”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato cā”ti itissa paccattameva ñāṇadassanaṁ paccupaṭṭhitaṁ bhavati. </span></div><p><div class=verse-container id=ne21:4.3><span>Taṁ kho panimaṁ samādhiṁ “sato samāpajjāmi sato vuṭṭhahāmī”ti itissa paccattameva ñāṇadassanaṁ paccupaṭṭhitaṁ bhavati. </span></div><p><div class=verse-container id=ne21:4.4><span>Tattha yo ca samādhi paccuppannasukho yo ca samādhi āyatiṁ sukhavipāko ayaṁ samatho. </span></div><p><div class=verse-container id=ne21:4.5><span>Yo ca samādhi ariyo nirāmiso, yo ca samādhi akāpurisasevito, yo ca samādhi santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato ca yañcāhaṁ taṁ kho panimaṁ samādhiṁ sato samāpajjāmi sato vuṭṭhahāmīti, ayaṁ vipassanā. </span></div><p><div class=verse-container id=ne21:5.1><span>So samādhi pañcavidhena veditabbo pītipharaṇatā sukhapharaṇatā cetopharaṇatā ālokapharaṇatā paccavekkhaṇānimittaṁ. </span></div><p><div class=verse-container id=ne21:5.2><span>Tattha yo ca pītipharaṇo yo ca sukhapharaṇo yo ca cetopharaṇo, ayaṁ samatho. </span></div><p><div class=verse-container id=ne21:5.3><span>Yo ca ālokapharaṇo yañca paccavekkhaṇānimittaṁ. </span></div><p><div class=verse-container id=ne21:5.4><span>Ayaṁ vipassanā. </span></div><p><div class=verse-container id=ne21:6.1><span>Dasa kasiṇāyatanāni pathavīkasiṇaṁ āpokasiṇaṁ tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ ākāsakasiṇaṁ viññāṇakasiṇaṁ. </span></div><p><div class=verse-container id=ne21:6.2><span>Tattha yañca pathavīkasiṇaṁ yañca āpokasiṇaṁ evaṁ sabbaṁ, yañca odātakasiṇaṁ. </span></div><p><div class=verse-container id=ne21:6.3><span>Imāni aṭṭha kasiṇāni samatho. </span></div><p><div class=verse-container id=ne21:6.4><span>Yañca ākāsakasiṇaṁ yañca viññāṇakasiṇaṁ, ayaṁ vipassanā. </span></div><p><div class=verse-container id=ne21:6.5><span>Evaṁ sabbo ariyo maggo yena yena ākārena vutto, tena tena samathavipassanena yojayitabbo. </span></div><p><div class=verse-container id=ne21:6.6><span>Te tīhi dhammehi saṅgahitā aniccatāya dukkhatāya anattatāya. </span></div><p><div class=verse-container id=ne21:6.7><span>So samathavipassanaṁ bhāvayamāno tīṇi vimokkhamukhāni bhāvayati. </span></div><p><div class=verse-container id=ne21:6.8><span>Tīṇi vimokkhamukhāni bhāvayanto tayo khandhe bhāvayati. </span></div><p><div class=verse-container id=ne21:6.9><span>Tayo khandhe bhāvayanto ariyaṁ aṭṭhaṅgikaṁ maggaṁ bhāvayati. </span></div><p><div class=verse-container id=ne21:7.1><span>Rāgacarito puggalo animittena vimokkhamukhena niyyāti adhicittasikkhāya sikkhanto lobhaṁ akusalamūlaṁ pajahanto sukhavedanīyaṁ phassaṁ anupagacchanto sukhaṁ vedanaṁ parijānanto rāgamalaṁ pavāhento rāgarajaṁ niddhunanto rāgavisaṁ vamento rāgaggiṁ nibbāpento rāgasallaṁ uppāṭento rāgajaṭaṁ vijaṭento. </span></div><p><div class=verse-container id=ne21:7.2><span>Dosacarito puggalo appaṇihitena vimokkhamukhena niyyāti adhisīlasikkhāya sikkhanto dosaṁ akusalamūlaṁ pajahanto dukkhavedanīyaṁ phassaṁ anupagacchanto dukkhavedanaṁ parijānanto dosamalaṁ pavāhento dosarajaṁ niddhunanto dosavisaṁ vamento dosaggiṁ nibbāpento dosasallaṁ uppāṭento dosajaṭaṁ vijaṭento. </span></div><p><div class=verse-container id=ne21:7.3><span>Mohacarito puggalo suññatavimokkhamukhena niyyāti adhipaññāsikkhāya sikkhanto mohaṁ akusalamūlaṁ pajahanto adukkhamasukhavedanīyaṁ phassaṁ anupagacchanto adukkhamasukhaṁ vedanaṁ parijānanto mohamalaṁ pavāhento moharajaṁ niddhunanto mohavisaṁ vamento mohaggiṁ nibbāpento mohasallaṁ uppāṭento mohajaṭaṁ vijaṭento. </span></div><p><div class=verse-container id=ne21:8.1><span>Tattha suññatavimokkhamukhaṁ paññākkhandho, animittavimokkhamukhaṁ samādhikkhandho, appaṇihitavimokkhamukhaṁ sīlakkhandho. </span></div><p><div class=verse-container id=ne21:8.2><span>So tīṇi vimokkhamukhāni bhāvayanto tayo khandhe bhāvayati, tayo khandhe bhāvayanto ariyaṁ aṭṭhaṅgikaṁ maggaṁ bhāvayati. </span></div><p><div class=verse-container id=ne21:8.3><span>Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho, yo ca sammāvāyāmo yā ca sammāsati yo ca sammāsamādhi, ayaṁ samādhikkhandho, yā ca sammādiṭṭhi yo ca sammāsaṅkappo, ayaṁ paññākkhandho. </span></div><p><div class=verse-container id=ne21:9.1><span>Tattha sīlakkhandho ca samādhikkhandho ca samatho, paññākkhandho vipassanā. </span></div><p><div class=verse-container id=ne21:9.2><span>Yo samathavipassanaṁ bhāveti, tassa dve bhavaṅgāni bhāvanaṁ gacchanti kāyo cittañca, bhavanirodhagāminī paṭipadā dve padāni sīlaṁ samādhi ca. </span></div><p><div class=verse-container id=ne21:9.3><span>So hoti bhikkhu bhāvitakāyo bhāvitasīlo bhāvitacitto bhāvitapañño. </span></div><p><div class=verse-container id=ne21:9.4><span>Kāye bhāviyamāne dve dhammā bhāvanaṁ gacchanti sammākammanto sammāvāyāmo ca, sīle bhāviyamāne dve dhammā bhāvanaṁ gacchanti sammāvācā sammāājīvo ca, citte bhāviyamāne dve dhammā bhāvanaṁ gacchanti sammāsati sammāsamādhi ca, paññāya bhāviyamānāya dve dhammā bhāvanaṁ gacchanti sammādiṭṭhi sammāsaṅkappo ca. </span></div><p><div class=verse-container id=ne21:10.1><span>Tattha yo ca sammākammanto yo ca sammāvāyāmo siyā kāyiko siyā cetasiko, tattha yo kāyasaṅgaho, so kāye bhāvite bhāvanaṁ gacchati, yo cittasaṅgaho, so citte bhāvite bhāvanaṁ gacchati. </span></div><p><div class=verse-container id=ne21:10.2><span>So samathavipassanaṁ bhāvayanto pañcavidhaṁ adhigamaṁ gacchati, khippādhigamo ca hoti, vimuttādhigamo ca hoti, mahādhigamo ca hoti, vipulādhigamo ca hoti, anavasesādhigamo ca hoti. </span></div><p><div class=verse-container id=ne21:10.3><span>Tattha samathena khippādhigamo ca mahādhigamo ca vipulādhigamo ca hoti, vipassanāya vimuttādhigamo ca anavasesādhigamo ca hoti. </span></div><p><div class=verse-container id=ne21:11.1><span>Tattha yo desayati, so dasabalasamannāgato satthā ovādena sāvake na visaṁvādayati. </span></div><p><div class=verse-container id=ne21:11.2><span>So tividhaṁ idaṁ karotha iminā upāyena karotha idaṁ vo kurumānānaṁ hitāya sukhāya bhavissati, so tathā ovadito tathānusiṭṭho tathākaronto tathāpaṭipajjanto taṁ bhūmiṁ na pāpuṇissatīti netaṁ ṭhānaṁ vijjati. </span></div><p><div class=verse-container id=ne21:11.3><span>So tathā ovadito tathānusiṭṭho sīlakkhandhaṁ aparipūrayanto taṁ bhūmiṁ anupāpuṇissatīti netaṁ ṭhānaṁ vijjati. </span></div><p><div class=verse-container id=ne21:11.4><span>So tathā ovadito tathānusiṭṭho sīlakkhandhaṁ paripūrayanto taṁ bhūmiṁ anupāpuṇissatīti ṭhānametaṁ vijjati. </span></div><p><div class=verse-container id=ne21:12.1><span>Sammāsambuddhassa te sato ime dhammā anabhisambuddhāti netaṁ ṭhānaṁ vijjati. </span></div><p><div class=verse-container id=ne21:12.2><span>Sabbāsavaparikkhīṇassa te sato ime āsavā aparikkhīṇāti netaṁ ṭhānaṁ vijjati. </span></div><p><div class=verse-container id=ne21:12.3><span>Yassa te atthāya dhammo desito, so na niyyāti takkarassa sammā dukkhakkhayāyāti netaṁ ṭhānaṁ vijjati. </span></div><p><div class=verse-container id=ne21:12.4><span>Sāvako kho pana te dhammānudhammappaṭipanno sāmīcippaṭipanno anudhammacārī so pubbena aparaṁ uḷāraṁ visesādhigamaṁ na sacchikarissatīti netaṁ ṭhānaṁ vijjati. </span></div><p><div class=verse-container id=ne21:13.1><span>Ye kho pana dhammā antarāyikā, te paṭisevato nālaṁ antarāyāyāti netaṁ ṭhānaṁ vijjati. </span></div><p><div class=verse-container id=ne21:13.2><span>Ye kho pana dhammā aniyyānikā, te niyyanti takkarassa sammā dukkhakkhayāyāti netaṁ ṭhānaṁ vijjati. </span></div><p><div class=verse-container id=ne21:13.3><span>Ye kho pana dhammā niyyānikā, te niyyanti takkarassa sammā dukkhakkhayāyāti ṭhānametaṁ vijjati. </span></div><p><div class=verse-container id=ne21:13.4><span>Sāvako kho pana te saupādiseso anupādisesaṁ nibbānadhātuṁ anupāpuṇissatīti netaṁ ṭhānaṁ vijjati. </span></div><p><div class=verse-container id=ne21:14.1><span>Diṭṭhisampanno mātaraṁ jīvitā voropeyya hatthehi vā pādehi vā suhataṁ kareyyāti netaṁ ṭhānaṁ vijjati, puthujjano mātaraṁ jīvitā voropeyya hatthehi vā pādehi vā suhataṁ kareyyāti ṭhānametaṁ vijjati. </span></div><p><div class=verse-container id=ne21:14.2><span>Evaṁ pitaraṁ, arahantaṁ, bhikkhuṁ. </span></div><p><div class=verse-container id=ne21:14.3><span>Diṭṭhisampanno puggalo saṅghaṁ bhindeyya saṅghe vā saṅgharājiṁ janeyyāti netaṁ ṭhānaṁ vijjati, puthujjano saṅghaṁ bhindeyya saṅghe vā saṅgharājiṁ janeyyāti ṭhānametaṁ vijjati, diṭṭhisampanno tathāgatassa duṭṭhacitto lohitaṁ uppādeyya, parinibbutassa vā tathāgatassa duṭṭhacitto thūpaṁ bhindeyyāti netaṁ ṭhānaṁ vijjati. </span></div><p><div class=verse-container id=ne21:14.4><span>Puthujjano tathāgatassa duṭṭhacitto lohitaṁ uppādeyya, parinibbutassa vā tathāgatassa duṭṭhacitto thūpaṁ bhindeyyāti ṭhānametaṁ vijjati. </span></div><p><div class=verse-container id=ne21:14.5><span>Diṭṭhisampanno aññaṁ satthāraṁ apadiseyya api jīvitahetūti netaṁ ṭhānaṁ vijjati, puthujjano aññaṁ satthāraṁ apadiseyyāti ṭhānametaṁ vijjati. </span></div><p><div class=verse-container id=ne21:14.6><span>Diṭṭhisampanno ito bahiddhā aññaṁ dakkhiṇeyyaṁ pariyeseyyāti netaṁ ṭhānaṁ vijjati, puthujjano ito bahiddhā aññaṁ dakkhiṇeyyaṁ pariyeseyyāti ṭhānametaṁ vijjati, diṭṭhisampanno kutūhalamaṅgalena suddhiṁ pacceyyāti netaṁ ṭhānaṁ vijjati. </span></div><p><div class=verse-container id=ne21:14.7><span>Puthujjano kutūhalamaṅgalena suddhiṁ pacceyyāti ṭhānametaṁ vijjati. </span></div><p><div class=verse-container id=ne21:15.1><span>Itthī rājā cakkavattī siyāti netaṁ ṭhānaṁ vijjati, puriso rājā cakkavattī siyāti ṭhānametaṁ vijjati; </span></div><p><div class=verse-container id=ne21:15.2><span>itthī sakko devānamindo siyāti netaṁ ṭhānaṁ vijjati, puriso sakko devānamindo siyāti ṭhānametaṁ vijjati; </span></div><p><div class=verse-container id=ne21:15.3><span>itthī māro pāpimā siyāti netaṁ ṭhānaṁ vijjati, puriso māro pāpimā siyāti ṭhānametaṁ vijjati; </span></div><p><div class=verse-container id=ne21:15.4><span>itthī mahābrahmā siyāti netaṁ ṭhānaṁ vijjati, puriso mahābrahmā siyāti ṭhānametaṁ vijjati; </span></div><p><div class=verse-container id=ne21:15.5><span>itthī tathāgato arahaṁ sammāsambuddho siyāti netaṁ ṭhānaṁ vijjati, puriso tathāgato arahaṁ sammāsambuddho siyāti ṭhānametaṁ vijjati. </span></div><p><div class=verse-container id=ne21:16.1><span>Dve tathāgatā arahanto sammāsambuddhā apubbaṁ acarimaṁ ekissā lokadhātuyā uppajjeyyuṁ vā dhammaṁ vā deseyyunti netaṁ ṭhānaṁ vijjati, ekova tathāgato arahaṁ sammāsambuddho ekissā lokadhātuyā uppajjissati vā dhammaṁ vā desessatīti ṭhānametaṁ vijjati. </span></div><p><div class=verse-container id=ne21:17.1><span>Tiṇṇaṁ duccaritānaṁ iṭṭho kanto piyo manāpo vipāko bhavissatīti netaṁ ṭhānaṁ vijjati, tiṇṇaṁ duccaritānaṁ aniṭṭho akanto appiyo amanāpo vipāko bhavissatīti ṭhānametaṁ vijjati. </span></div><p><div class=verse-container id=ne21:17.2><span>Tiṇṇaṁ sucaritānaṁ aniṭṭho akanto appiyo amanāpo vipāko bhavissatīti netaṁ ṭhānaṁ vijjati, tiṇṇaṁ sucaritānaṁ iṭṭho kanto piyo manāpo vipāko bhavissatīti ṭhānametaṁ vijjati. </span></div><p><div class=verse-container id=ne21:18.1><span>Aññataro samaṇo vā brāhmaṇo vā kuhako lapako nemittako kuhanalapananemittakattaṁ pubbaṅgamaṁ katvā pañca nīvaraṇe appahāya cetaso upakkilese paññāya dubbalīkaraṇe catūsu satipaṭṭhānesu anupaṭṭhitassati viharanto satta bojjhaṅge abhāvayitvā anuttaraṁ sammāsambodhiṁ abhisambujjhissatīti netaṁ ṭhānaṁ vijjati, aññataro samaṇo vā brāhmaṇo vā sabbadosāpagato pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu upaṭṭhitassati viharanto satta bojjhaṅge bhāvayitvā anuttaraṁ sammāsambodhiṁ abhisambujjhissatīti ṭhānametaṁ vijjati. </span></div><p><div class=verse-container id=ne21:18.2><span>Yaṁ ettha ñāṇaṁ hetuso ṭhānaso anodhiso idaṁ vuccati ṭhānāṭṭhānañāṇaṁ paṭhamaṁ tathāgatabalaṁ. </span></div><p><div class=verse-container id=ne21:19.1><span>Iti ṭhānāṭṭhānagatā sabbe khayadhammā vayadhammā virāgadhammā nirodhadhammā keci saggūpagā keci apāyūpagā keci nibbānūpagā, evaṁ bhagavā āha—</span></div><p><div class=verse-container id=ne21:20.1><span>“Sabbe sattā marissanti, </span></div><p><div class=verse-container id=ne21:20.2><span>maraṇantaṁ hi jīvitaṁ; </span></div><p><div class=verse-container id=ne21:20.3><span>Yathākammaṁ gamissanti, </span></div><p><div class=verse-container id=ne21:20.4><span>puññapāpaphalūpagā; </span></div><p><div class=verse-container id=ne21:20.5><span>Nirayaṁ pāpakammantā, </span></div><p><div class=verse-container id=ne21:20.6><span>puññakammā ca suggatiṁ; </span></div><p><div class=verse-container id=ne21:20.7><span>Apare ca maggaṁ bhāvetvā, </span></div><p><div class=verse-container id=ne21:20.8><span>parinibbantināsavā”ti. </span></div><p><div class=verse-container id=ne21:21.1><span>Sabbe sattāti ariyā ca anariyā ca sakkāyapariyāpannā ca sakkāyavītivattā ca. </span></div><p><div class=verse-container id=ne21:21.2><span>Marissantīti dvīhi maraṇehi dandhamaraṇena ca adandhamaraṇena ca, sakkāyapariyāpannānaṁ adandhamaraṇaṁ sakkāyavītivattānaṁ dandhamaraṇaṁ. </span></div><p><div class=verse-container id=ne21:21.3><span>Maraṇantaṁ hi jīvitanti khayā āyussa indriyānaṁ uparodhā jīvitapariyanto maraṇapariyanto. </span></div><p><div class=verse-container id=ne21:21.4><span>Yathākammaṁ gamissantīti kammassakatā. </span></div><p><div class=verse-container id=ne21:21.5><span>Puññapāpaphalūpagāti kammānaṁ phaladassāvitā ca avippavāso ca. </span></div><p><div class=verse-container id=ne21:22.1><span>Nirayaṁ pāpakammantāti apuññasaṅkhārā. </span></div><p><div class=verse-container id=ne21:22.2><span>Puññakammā ca suggatinti puññasaṅkhārā sugatiṁ gamissanti. </span></div><p><div class=verse-container id=ne21:22.3><span>Apare ca maggaṁ bhāvetvā, parinibbantināsavāti sabbasaṅkhārānaṁ samatikkamanaṁ. </span></div><p><div class=verse-container id=ne21:22.4><span>Tenāha bhagavā—</span></div><p><div class=verse-container id=ne21:22.5><span>“sabbe …pe… </span></div><p><div class=verse-container id=ne21:22.6><span>nāsavā”ti. </span></div><p><div class=verse-container id=ne21:23.1><span>“Sabbe sattā marissanti, maraṇantaṁ hi jīvitaṁ. </span></div><p><div class=verse-container id=ne21:23.2><span>Yathākammaṁ gamissanti, puññapāpaphalūpagā. </span></div><p><div class=verse-container id=ne21:23.3><span>Nirayaṁ pāpakammantā”ti āgāḷhā ca nijjhāmā ca paṭipadā. </span></div><p><div class=verse-container id=ne21:23.4><span>“Apare ca maggaṁ bhāvetvā, parinibbantināsavā”ti majjhimā paṭipadā. </span></div><p><div class=verse-container id=ne21:23.5><span>“Sabbe sattā marissanti, maraṇantaṁ hi jīvitaṁ, yathākammaṁ gamissanti, puññapāpaphalūpagā, nirayaṁ pāpakammantā”ti ayaṁ saṅkileso. </span></div><p><div class=verse-container id=ne21:23.6><span>Evaṁ saṁsāraṁ nibbattayati. </span></div><p><div class=verse-container id=ne21:23.7><span>“Sabbe sattā marissanti …pe… </span></div><p><div class=verse-container id=ne21:23.8><span>nirayaṁ pāpakammantā”ti ime tayo vaṭṭā dukkhavaṭṭo kammavaṭṭo kilesavaṭṭo. </span></div><p><div class=verse-container id=ne21:23.9><span>“Apare ca maggaṁ bhāvetvā, parinibbantināsavā”ti tiṇṇaṁ vaṭṭānaṁ vivaṭṭanā. </span></div><p><div class=verse-container id=ne21:23.10><span>“Sabbe sattā marissanti …pe… </span></div><p><div class=verse-container id=ne21:23.11><span>nirayaṁ pāpakammantā”ti ādīnavo, “puññakammā ca suggatin”ti assādo, “apare ca maggaṁ bhāvetvā, parinibbantināsavā”ti nissaraṇaṁ. </span></div><p><div class=verse-container id=ne21:23.12><span>“Sabbe sattā marissanti …pe… </span></div><p><div class=verse-container id=ne21:23.13><span>nirayaṁ pāpakammantā”ti hetu ca phalañca, pañcakkhandhā phalaṁ, taṇhā hetu, “apare ca maggaṁ bhāvetvā, parinibbantināsavā”ti maggo ca phalañca. </span></div><p><div class=verse-container id=ne21:23.14><span>“Sabbe sattā marissanti, maraṇantaṁ hi jīvitaṁ. </span></div><p><div class=verse-container id=ne21:23.15><span>Yathākammaṁ gamissanti, puññapāpaphalūpagā, nirayaṁ pāpakammantā”ti ayaṁ saṅkileso, so saṅkileso tividho taṇhāsaṅkileso diṭṭhisaṅkileso duccaritasaṅkilesoti. </span></div><p><div class=verse-container id=ne21:24.1><span>Tattha taṇhāsaṅkileso tīhi taṇhāhi niddisitabbo—</span></div><p><div class=verse-container id=ne21:24.2><span>kāmataṇhāya bhavataṇhāya vibhavataṇhāya. </span></div><p><div class=verse-container id=ne21:24.3><span>Yena yena vā pana vatthunā ajjhosito, tena teneva niddisitabbo, tassā vitthāro chattiṁsāya taṇhāya jāliniyā vicaritāni. </span></div><p><div class=verse-container id=ne21:24.4><span>Tattha diṭṭhisaṅkileso ucchedasassatena niddisitabbo, yena yena vā pana vatthunā diṭṭhivasena abhinivisati, “idameva saccaṁ moghamaññan”ti tena teneva niddisitabbo, tassā vitthāro dvāsaṭṭhi diṭṭhigatāni. </span></div><p><div class=verse-container id=ne21:24.5><span>Tattha duccaritasaṅkileso cetanā cetasikakammena niddisitabbo, tīhi duccaritehi kāyaduccaritena vacīduccaritena manoduccaritena, tassā vitthāro dasa akusalakammapathā. </span></div><p><div class=verse-container id=ne21:24.6><span>Apare ca maggaṁ bhāvetvā, parinibbantināsavāti idaṁ vodānaṁ. </span></div><p><div class=verse-container id=ne21:25.1><span>Tayidaṁ vodānaṁ tividhaṁ; </span></div><p><div class=verse-container id=ne21:25.2><span>taṇhāsaṅkileso samathena visujjhati, so samatho samādhikkhandho, diṭṭhisaṅkileso vipassanāya visujjhati, sā vipassanā paññākkhandho, duccaritasaṅkileso sucaritena visujjhati, taṁ sucaritaṁ sīlakkhandho. </span></div><p><div class=verse-container id=ne21:26.1><span>“Sabbe sattā marissanti, maraṇantaṁ hi jīvitaṁ, yathākammaṁ gamissanti, puññapāpaphalūpagā, nirayaṁ pāpakammantā”ti apuññappaṭipadā, “puññakammā ca suggatin”ti puññappaṭipadā, “apare ca maggaṁ bhāvetvā, parinibbantināsavā”ti puññapāpasamatikkamappaṭipadā, tattha yā ca puññappaṭipadā yā ca apuññappaṭipadā, ayaṁ ekā paṭipadā sabbatthagāminī ekā apāyesu, ekā devesu, yā ca puññapāpasamatikkamā paṭipadā ayaṁ tattha tattha gāminī paṭipadā. </span></div><p><div class=verse-container id=ne21:27.1><span>Tayo rāsī—</span></div><p><div class=verse-container id=ne21:27.2><span>micchattaniyato rāsi, sammattaniyato rāsi, aniyato rāsi, tattha yo ca micchattaniyato rāsi yo ca sammattaniyato rāsi ekā paṭipadā tattha tattha gāminī, tattha yo aniyato rāsi, ayaṁ sabbatthagāminī paṭipadā. </span></div><p><div class=verse-container id=ne21:27.3><span>Kena kāraṇena? </span></div><p><div class=verse-container id=ne21:27.4><span>Paccayaṁ labhanto niraye upapajjeyya, paccayaṁ labhanto tiracchānayonīsu upapajjeyya, paccayaṁ labhanto pettivisayesu upapajjeyya, paccayaṁ labhanto asuresu upapajjeyya, paccayaṁ labhanto devesu upapajjeyya, paccayaṁ labhanto manussesu upapajjeyya, paccayaṁ labhanto parinibbāyeyya, tasmāyaṁ sabbatthagāminī paṭipadā, yaṁ ettha ñāṇaṁ hetuso ṭhānaso anodhiso, idaṁ vuccati sabbatthagāminī paṭipadā ñāṇaṁ dutiyaṁ tathāgatabalaṁ. </span></div><p><div class=verse-container id=ne21:28.1><span>Iti sabbatthagāminī paṭipadā anekadhātuloko, tattha tattha gāminī paṭipadā nānādhātuloko. </span></div><p><div class=verse-container id=ne21:28.2><span>Tattha katamo anekadhātuloko? </span></div><p><div class=verse-container id=ne21:28.3><span>Cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu, pathavīdhātu, āpodhātu, tejodhātu, vāyodhātu, ākāsadhātu, viññāṇadhātu, kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu, dukkhadhātu, domanassadhātu, avijjādhātu, sukhadhātu, somanassadhātu, upekkhādhātu, rūpadhātu, arūpadhātu, nirodhadhātu, saṅkhāradhātu, nibbānadhātu, ayaṁ anekadhātuloko. </span></div><p><div class=verse-container id=ne21:29.1><span>Tattha katamo nānādhātuloko? </span></div><p><div class=verse-container id=ne21:29.2><span>Aññā cakkhudhātu, aññā rūpadhātu, aññā cakkhuviññāṇadhātu, evaṁ sabbā, aññā nibbānadhātu. </span></div><p><div class=verse-container id=ne21:29.3><span>Yaṁ ettha ñāṇaṁ hetuso ṭhānaso anodhiso, idaṁ vuccati anekadhātu nānādhātu ñāṇaṁ tatiyaṁ tathāgatabalaṁ. </span></div><p><div class=verse-container id=ne21:30.1><span>Iti anekadhātu nānādhātukassa lokassa yaṁ yadeva dhātuṁ sattā adhimuccanti, taṁ tadeva adhiṭṭhahanti abhinivisanti, keci rūpādhimuttā, keci saddādhimuttā, keci gandhādhimuttā, keci rasādhimuttā, keci phoṭṭhabbādhimuttā, keci dhammādhimuttā, keci itthādhimuttā, keci purisādhimuttā, keci cāgādhimuttā, keci hīnādhimuttā, keci paṇītādhimuttā, keci devādhimuttā, keci manussādhimuttā, keci nibbānādhimuttā. </span></div><p><div class=verse-container id=ne21:30.2><span>Yaṁ ettha ñāṇaṁ hetuso ṭhānaso anodhiso, ayaṁ veneyyo, ayaṁ na veneyyo, ayaṁ saggagāmī, ayaṁ duggatigāmīti, idaṁ vuccati sattānaṁ nānādhimuttikatā ñāṇaṁ catutthaṁ tathāgatabalaṁ. </span></div><p><div class=verse-container id=ne21:31.1><span>Iti te yathādhimuttā ca bhavanti, taṁ taṁ kammasamādānaṁ samādiyanti. </span></div><p><div class=verse-container id=ne21:31.2><span>Te chabbidhaṁ kammaṁ samādiyanti—</span></div><p><div class=verse-container id=ne21:31.3><span>keci lobhavasena, keci dosavasena, keci mohavasena, keci saddhāvasena, keci vīriyavasena, keci paññāvasena. </span></div><p><div class=verse-container id=ne21:31.4><span>Taṁ vibhajjamānaṁ duvidhaṁ—</span></div><p><div class=verse-container id=ne21:31.5><span>saṁsāragāmi ca nibbānagāmi ca. </span></div><p><div class=verse-container id=ne21:32.1><span>Tattha yaṁ lobhavasena dosavasena mohavasena ca kammaṁ karoti, idaṁ kammaṁ kaṇhaṁ kaṇhavipākaṁ. </span></div><p><div class=verse-container id=ne21:32.2><span>Tattha yaṁ saddhāvasena kammaṁ karoti, idaṁ kammaṁ sukkaṁ sukkavipākaṁ. </span></div><p><div class=verse-container id=ne21:32.3><span>Tattha yaṁ lobhavasena dosavasena mohavasena saddhāvasena ca kammaṁ karoti, idaṁ kammaṁ kaṇhasukkaṁ kaṇhasukkavipākaṁ. </span></div><p><div class=verse-container id=ne21:32.4><span>Tattha yaṁ vīriyavasena paññāvasena ca kammaṁ karoti, idaṁ kammaṁ akaṇhaṁ asukkaṁ akaṇhaasukkavipākaṁ kammuttamaṁ kammaseṭṭhaṁ kammakkhayāya saṁvattati. </span></div><p><div class=verse-container id=ne21:33.1><span>Cattāri kammasamādānāni—</span></div><p><div class=verse-container id=ne21:33.2><span>atthi kammasamādānaṁ paccuppannasukhaṁ āyatiṁ dukkhavipākaṁ, atthi kammasamādānaṁ paccuppannadukkhaṁ āyatiṁ sukhavipākaṁ, atthi kammasamādānaṁ paccuppannadukkhañceva āyatiñca dukkhavipākaṁ, atthi kammasamādānaṁ paccuppannasukhañceva āyatiṁ ca sukhavipākaṁ. </span></div><p><div class=verse-container id=ne21:33.3><span>Yaṁ evaṁ jātiyaṁ kammasamādānaṁ, iminā puggalena akusalakammasamādānaṁ upacitaṁ avipakkaṁ vipākāya paccupaṭṭhitaṁ na ca bhabbo abhinibbidhā gantunti taṁ bhagavā na ovadati. </span></div><p><div class=verse-container id=ne21:33.4><span>Yathā devadattaṁ kokālikaṁ sunakkhattaṁ licchaviputtaṁ, ye vā panaññepi sattā micchattaniyatā imesañca puggalānaṁ upacitaṁ akusalaṁ na ca tāva pāripūriṁ gataṁ, purā pāripūriṁ gacchati. </span></div><p><div class=verse-container id=ne21:33.5><span>Purā phalaṁ nibbattayati, purā maggamāvārayati, purā veneyyattaṁ samatikkamatīti te bhagavā asamatte ovadati. </span></div><p><div class=verse-container id=ne21:33.6><span>Yathā puṇṇañca govatikaṁ acelañca kukkuravatikaṁ. </span></div><p><div class=verse-container id=ne21:34.1><span>Imassa ca puggalassa akusalakammasamādānaṁ paripūramānaṁ maggaṁ āvārayissati purā pāripūriṁ gacchati, purā phalaṁ nibbattayati, purā maggamāvārayati, purā veneyyattaṁ samatikkamatīti taṁ bhagavā asamattaṁ ovadati. </span></div><p><div class=verse-container id=ne21:34.2><span>Yathā āyasmantaṁ aṅgulimālaṁ. </span></div><p><div class=verse-container id=ne21:35.1><span>Sabbesaṁ mudumajjhādhimattatā. </span></div><p><div class=verse-container id=ne21:35.2><span>Tattha mudu āneñjābhisaṅkhārā majjhaṁ avasesakusalasaṅkhārā, adhimattaṁ akusalasaṅkhārā, yaṁ ettha ñāṇaṁ hetuso ṭhānaso anodhiso, idaṁ diṭṭhadhammavedanīyaṁ, idaṁ upapajjavedanīyaṁ, idaṁ aparāpariyavedanīyaṁ, idaṁ nirayavedanīyaṁ, idaṁ tiracchānavedanīyaṁ, idaṁ pettivisayavedanīyaṁ, idaṁ asuravedanīyaṁ, idaṁ devavedanīyaṁ, idaṁ manussavedanīyanti, idaṁ vuccati atītānāgatapaccuppannānaṁ kammasamādānānaṁ hetuso ṭhānaso anodhiso vipākavemattatā ñāṇaṁ pañcamaṁ tathāgatabalaṁ. </span></div><p><div class=verse-container id=ne21:36.1><span>Iti tathā samādinnānaṁ kammānaṁ samādinnānaṁ jhānānaṁ vimokkhānaṁ samādhīnaṁ samāpattīnaṁ ayaṁ saṅkileso, idaṁ vodānaṁ, idaṁ vuṭṭhānaṁ, evaṁ saṅkilissati, evaṁ vodāyati, evaṁ vuṭṭhahatīti ñāṇaṁ anāvaraṇaṁ. </span></div><p><div class=verse-container id=ne21:37.1><span>Tattha kati jhānāni? </span></div><p><div class=verse-container id=ne21:37.2><span>Cattāri jhānāni. </span></div><p><div class=verse-container id=ne21:37.3><span>Kati vimokkhā? </span></div><p><div class=verse-container id=ne21:37.4><span>Ekādasa ca aṭṭha ca satta ca tayo ca dve ca. </span></div><p><div class=verse-container id=ne21:37.5><span>Kati samādhī? </span></div><p><div class=verse-container id=ne21:37.6><span>Tayo samādhī—</span></div><p><div class=verse-container id=ne21:37.7><span>savitakko savicāro samādhi, avitakko vicāramatto samādhi, avitakko avicāro samādhi. </span></div><p><div class=verse-container id=ne21:37.8><span>Kati samāpattiyo? </span></div><p><div class=verse-container id=ne21:37.9><span>Pañca samāpattiyo—</span></div><p><div class=verse-container id=ne21:37.10><span>saññāsamāpatti asaññāsamāpatti nevasaññānāsaññāsamāpatti vibhūtasaññāsamāpatti nirodhasamāpatti. </span></div><p><div class=verse-container id=ne21:38.1><span>Tattha katamo saṅkileso? </span></div><p><div class=verse-container id=ne21:38.2><span>Paṭhamajjhānassa kāmarāgabyāpādā saṅkileso. </span></div><p><div class=verse-container id=ne21:38.3><span>Ye ca kukkuṭajhāyī dve paṭhamakā yo vā pana koci hānabhāgiyo samādhi, ayaṁ saṅkileso. </span></div><p><div class=verse-container id=ne21:38.4><span>Tattha katamaṁ vodānaṁ, nīvaraṇapārisuddhi, paṭhamassa jhānassa ye ca kukkuṭajhāyī dve pacchimakā yo vā pana koci visesabhāgiyo samādhi, idaṁ vodānaṁ. </span></div><p><div class=verse-container id=ne21:38.5><span>Tattha katamaṁ vuṭṭhānaṁ? </span></div><p><div class=verse-container id=ne21:38.6><span>Yaṁ samāpattivuṭṭhānakosallaṁ, idaṁ vuṭṭhānaṁ. </span></div><p><div class=verse-container id=ne21:38.7><span>Yaṁ ettha ñāṇaṁ hetuso ṭhānaso anodhiso, idaṁ vuccati sabbesaṁ jhānavimokkhasamādhisamāpattīnaṁ saṅkilesavodānavuṭṭhānañāṇaṁ chaṭṭhaṁ tathāgatabalaṁ. </span></div><p><div class=verse-container id=ne21:39.1><span>Iti tasseva samādhissa tayo dhammā parivārā indriyāni balāni vīriyamiti, tāniyeva indriyāni vīriyavasena balāni bhavanti, ādhipateyyaṭṭhena indriyāni, akampiyaṭṭhena balāni, iti tesaṁ mudumajjhādhimattatā ayaṁ mudindriyo ayaṁ majjhindriyo ayaṁ tikkhindriyoti. </span></div><p><div class=verse-container id=ne21:39.2><span>Tattha bhagavā tikkhindriyaṁ saṅkhittena ovādena ovadati, majjhindriyaṁ bhagavā saṅkhittavitthārena ovadati, mudindriyaṁ bhagavā vitthārena ovadati. </span></div><p><div class=verse-container id=ne21:39.3><span>Tattha bhagavā tikkhindriyassa mudukaṁ dhammadesanaṁ upadisati, majjhindriyassa bhagavā mudutikkhadhammadesanaṁ upadisati, mudindriyassa bhagavā tikkhaṁ dhammadesanaṁ upadisati. </span></div><p><div class=verse-container id=ne21:39.4><span>Tattha bhagavā tikkhindriyassa samathaṁ upadisati, majjhindriyassa bhagavā samathavipassanaṁ upadisati, mudindriyassa bhagavā vipassanaṁ upadisati. </span></div><p><div class=verse-container id=ne21:39.5><span>Tattha bhagavā tikkhindriyassa nissaraṇaṁ upadisati, majjhindriyassa bhagavā ādīnavañca nissaraṇañca upadisati, mudindriyassa bhagavā assādañca ādīnavañca nissaraṇañca upadisati. </span></div><p><div class=verse-container id=ne21:39.6><span>Tattha bhagavā tikkhindriyassa adhipaññāsikkhāya paññāpayati, majjhindriyassa bhagavā adhicittasikkhāya paññāpayati, mudindriyassa bhagavā adhisīlasikkhāya paññāpayati. </span></div><p><div class=verse-container id=ne21:40.1><span>Yaṁ ettha ñāṇaṁ hetuso ṭhānaso anodhiso ayaṁ imaṁ bhūmiṁ bhāvanañca gato, imāya velāya imāya anusāsaniyā evaṁ dhātuko cāyaṁ ayaṁ cassa āsayo ayañca anusayo iti, idaṁ vuccati parasattānaṁ parapuggalānaṁ indriyaparopariyattavemattatā ñāṇaṁ sattamaṁ tathāgatabalaṁ. </span></div><p><div class=verse-container id=ne21:41.1><span>Iti tattha yaṁ anekavihitaṁ pubbenivāsaṁ anussarati. </span></div><p><div class=verse-container id=ne21:41.2><span>Seyyathidaṁ—</span></div><p><div class=verse-container id=ne21:41.3><span>ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattārīsampi jātiyo paññāsampi jātiyo jātisatampi jātisahassampi jātisatasahassampi anekānipi jātisatāni anekānipi jātisahassāni anekānipi jātisatasahassāni anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe. </span></div><p><div class=verse-container id=ne21:41.4><span>Amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ. </span></div><p><div class=verse-container id=ne21:41.5><span>Tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapannoti, iti sākāraṁ sauddesaṁ anekavihitaṁ pubbenivāsaṁ anussarati. </span></div><p><div class=verse-container id=ne21:42.1><span>Tattha saggūpagesu ca sattesu manussūpagesu ca sattesu apāyūpagesu ca sattesu imassa puggalassa lobhādayo ussannā alobhādayo mandā, imassa puggalassa alobhādayo ussannā lobhādayo mandā, ye vā pana ussannā ye vā pana mandā imassa puggalassa imāni indriyāni upacitāni imassa puggalassa imāni indriyāni anupacitāni amukāya vā kappakoṭiyaṁ kappasatasahasse vā kappasahasse vā kappasate vā kappe vā antarakappe vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte vā iminā pamādena vā pasādena vāti. </span></div><p><div class=verse-container id=ne21:42.2><span>Taṁ taṁ bhavaṁ bhagavā anussaranto asesaṁ jānāti, tattha yaṁ dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. </span></div><p><div class=verse-container id=ne21:43.1><span>Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā, tattha saggūpagesu ca sattesu manussūpagesu ca sattesu apāyūpagesu ca sattesu iminā puggalena evarūpaṁ kammaṁ amukāya kappakoṭiyaṁ upacitaṁ kappasatasahasse vā kappasahasse vā kappasate vā kappe vā antarakappe vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte vā iminā pamādena vā pasādena vāti. </span></div><p><div class=verse-container id=ne21:43.2><span>Imāni bhagavato dve ñāṇāni—</span></div><p><div class=verse-container id=ne21:43.3><span>pubbenivāsānussatiñāṇañca dibbacakkhu ca aṭṭhamaṁ navamaṁ tathāgatabalaṁ. </span></div><p><div class=verse-container id=ne21:44.1><span>Iti tattha yaṁ sabbaññutā pattā viditā sabbadhammā virajaṁ vītamalaṁ uppannaṁ sabbaññutañāṇaṁ nihato māro bodhimūle, idaṁ bhagavato dasamaṁ balaṁ sabbāsavaparikkhayaṁ ñāṇaṁ. </span></div><p><div class=verse-container id=ne21:44.2><span>Dasabalasamannāgatā hi buddhā bhagavantoti. </span></div><p><div class=verse-container id=ne21:44.3><span>Niyutto vicayo hārasampāto. </span></div><div class=flex-between><a href=/canon/en/pli/ms/sutta/kn/ne/ne0020.html>Previous</a><a href=/canon/en/pli/ms/sutta/kn/ne/ne0022.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>