<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0020.html>Previous</a><a href=/canon/en/pli/ms/sutta/kn/ne/ne0022.html>Next</a></div><p id=ne21:0.1><span class=root>Netti </span><br><p id=ne21:0.2><span class=root>Paṭiniddesavāra </span><br><p id=ne21:0.3><span class=root>Sampāta 2 </span><br><p id=ne21:0.4><span class="root big-bold">Vicayahārasampāta </span><br><p id=ne21:1.1><span class=root>Tattha katamo vicayo hārasampāto? </span><br><p id=ne21:1.2><span class=root>Tattha taṇhā duvidhā kusalāpi akusalāpi. </span><br><p id=ne21:1.3><span class=root>Akusalā saṁsāragāminī, kusalā apacayagāminī pahānataṇhā. </span><br><p id=ne21:1.4><span class=root>Mānopi duvidho kusalopi akusalopi. </span><br><p id=ne21:1.5><span class=root>Yaṁ mānaṁ nissāya mānaṁ pajahati, ayaṁ māno kusalo. </span><br><p id=ne21:1.6><span class=root>Yo pana māno dukkhaṁ nibbattayati, ayaṁ māno akusalo. </span><br><p id=ne21:1.7><span class=root>Tattha yaṁ nekkhammasitaṁ domanassaṁ kudāssunāmāhaṁ taṁ āyatanaṁ sacchikatvā upasampajja viharissaṁ yaṁ ariyā santaṁ āyatanaṁ sacchikatvā upasampajja viharantīti tassa uppajjati pihā, pihāpaccayā domanassaṁ, ayaṁ taṇhā kusalā rāgavirāgā cetovimutti, tadārammaṇā kusalā avijjāvirāgā paññāvimutti. </span><br><p id=ne21:2.1><span class=root>Tassā ko pavicayo? </span><br><p id=ne21:2.2><span class=root>Aṭṭha maggaṅgāni sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. </span><br><p id=ne21:2.3><span class=root>So kattha daṭṭhabbo? </span><br><p id=ne21:2.4><span class=root>Catutthe jhāne pāramitāya. </span><br><p id=ne21:2.5><span class=root>Catutthe hi jhāne aṭṭhaṅgasamannāgataṁ cittaṁ bhāvayati parisuddhaṁ pariyodātaṁ anaṅgaṇaṁ vigatūpakkilesaṁ mudu kammaniyaṁ ṭhitaṁ āneñjappattaṁ. </span><br><p id=ne21:2.6><span class=root>So tattha aṭṭhavidhaṁ adhigacchati cha abhiññā dve ca visese, taṁ cittaṁ yato parisuddhaṁ, tato pariyodātaṁ, yato pariyodātaṁ, tato anaṅgaṇaṁ, yato anaṅgaṇaṁ, tato vigatūpakkilesaṁ, yato vigatūpakkilesaṁ, tato mudu, yato mudu, tato kammaniyaṁ, yato kammaniyaṁ, tato ṭhitaṁ, yato ṭhitaṁ, tato āneñjappattaṁ. </span><br><p id=ne21:2.7><span class=root>Tattha aṅgaṇā ca upakkilesā ca tadubhayaṁ taṇhāpakkho. </span><br><p id=ne21:2.8><span class=root>Yā ca iñjanā yā ca cittassa aṭṭhiti, ayaṁ diṭṭhipakkho. </span><br><p id=ne21:3.1><span class=root>Cattāri indriyāni dukkhindriyaṁ domanassindriyaṁ sukhindriyaṁ somanassindriyañca catutthajjhāne nirujjhanti, tassa upekkhindriyaṁ avasiṭṭhaṁ bhavati. </span><br><p id=ne21:3.2><span class=root>So uparimaṁ samāpattiṁ santato manasikaroti, tassa uparimaṁ samāpattiṁ santato manasikaroto catutthajjhāne oḷārikā saññā saṇṭhahati ukkaṇṭhā ca paṭighasaññā, so sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā “anantaṁ ākāsan”ti ākāsānañcāyatanasamāpattiṁ sacchikatvā upasampajja viharati. </span><br><p id=ne21:3.3><span class=root>Abhiññābhinīhāro rūpasaññā vokāro nānattasaññā samatikkamati paṭighasaññā cassa abbhatthaṁ gacchati, evaṁ samādhi tassa samāhitassa obhāso antaradhāyati dassanañca rūpānaṁ, so samādhi chaḷaṅgasamannāgato paccavekkhitabbo. </span><br><p id=ne21:3.4><span class=root>Anabhijjhāsahagataṁ me mānasaṁ sabbaloke, abyāpannaṁ me cittaṁ sabbasattesu, āraddhaṁ me vīriyaṁ paggahitaṁ, passaddho me kāyo asāraddho, samāhitaṁ me cittaṁ avikkhittaṁ, upaṭṭhitā me sati asammuṭṭhā, tattha yañca anabhijjhāsahagataṁ mānasaṁ sabbaloke yañca abyāpannaṁ cittaṁ sabbasattesu yañca āraddhaṁ vīriyaṁ paggahitaṁ yañca samāhitaṁ cittaṁ avikkhittaṁ, ayaṁ samatho. </span><br><p id=ne21:3.5><span class=root>Yo passaddho kāyo asāraddho, ayaṁ samādhiparikkhāro. </span><br><p id=ne21:3.6><span class=root>Yā upaṭṭhitā sati asammuṭṭhā ayaṁ vipassanā. </span><br><p id=ne21:4.1><span class=root>So samādhi pañcavidhena veditabbo. </span><br><p id=ne21:4.2><span class=root>Ayaṁ samādhi “paccuppannasukho”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “āyatiṁ sukhavipāko”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “ariyo nirāmiso”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “akāpurisasevito”ti itissa paccattameva ñāṇadassanaṁ paccupaṭṭhitaṁ bhavati, ayaṁ samādhi “santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato cā”ti itissa paccattameva ñāṇadassanaṁ paccupaṭṭhitaṁ bhavati. </span><br><p id=ne21:4.3><span class=root>Taṁ kho panimaṁ samādhiṁ “sato samāpajjāmi sato vuṭṭhahāmī”ti itissa paccattameva ñāṇadassanaṁ paccupaṭṭhitaṁ bhavati. </span><br><p id=ne21:4.4><span class=root>Tattha yo ca samādhi paccuppannasukho yo ca samādhi āyatiṁ sukhavipāko ayaṁ samatho. </span><br><p id=ne21:4.5><span class=root>Yo ca samādhi ariyo nirāmiso, yo ca samādhi akāpurisasevito, yo ca samādhi santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato ca yañcāhaṁ taṁ kho panimaṁ samādhiṁ sato samāpajjāmi sato vuṭṭhahāmīti, ayaṁ vipassanā. </span><br><p id=ne21:5.1><span class=root>So samādhi pañcavidhena veditabbo pītipharaṇatā sukhapharaṇatā cetopharaṇatā ālokapharaṇatā paccavekkhaṇānimittaṁ. </span><br><p id=ne21:5.2><span class=root>Tattha yo ca pītipharaṇo yo ca sukhapharaṇo yo ca cetopharaṇo, ayaṁ samatho. </span><br><p id=ne21:5.3><span class=root>Yo ca ālokapharaṇo yañca paccavekkhaṇānimittaṁ. </span><br><p id=ne21:5.4><span class=root>Ayaṁ vipassanā. </span><br><p id=ne21:6.1><span class=root>Dasa kasiṇāyatanāni pathavīkasiṇaṁ āpokasiṇaṁ tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ ākāsakasiṇaṁ viññāṇakasiṇaṁ. </span><br><p id=ne21:6.2><span class=root>Tattha yañca pathavīkasiṇaṁ yañca āpokasiṇaṁ evaṁ sabbaṁ, yañca odātakasiṇaṁ. </span><br><p id=ne21:6.3><span class=root>Imāni aṭṭha kasiṇāni samatho. </span><br><p id=ne21:6.4><span class=root>Yañca ākāsakasiṇaṁ yañca viññāṇakasiṇaṁ, ayaṁ vipassanā. </span><br><p id=ne21:6.5><span class=root>Evaṁ sabbo ariyo maggo yena yena ākārena vutto, tena tena samathavipassanena yojayitabbo. </span><br><p id=ne21:6.6><span class=root>Te tīhi dhammehi saṅgahitā aniccatāya dukkhatāya anattatāya. </span><br><p id=ne21:6.7><span class=root>So samathavipassanaṁ bhāvayamāno tīṇi vimokkhamukhāni bhāvayati. </span><br><p id=ne21:6.8><span class=root>Tīṇi vimokkhamukhāni bhāvayanto tayo khandhe bhāvayati. </span><br><p id=ne21:6.9><span class=root>Tayo khandhe bhāvayanto ariyaṁ aṭṭhaṅgikaṁ maggaṁ bhāvayati. </span><br><p id=ne21:7.1><span class=root>Rāgacarito puggalo animittena vimokkhamukhena niyyāti adhicittasikkhāya sikkhanto lobhaṁ akusalamūlaṁ pajahanto sukhavedanīyaṁ phassaṁ anupagacchanto sukhaṁ vedanaṁ parijānanto rāgamalaṁ pavāhento rāgarajaṁ niddhunanto rāgavisaṁ vamento rāgaggiṁ nibbāpento rāgasallaṁ uppāṭento rāgajaṭaṁ vijaṭento. </span><br><p id=ne21:7.2><span class=root>Dosacarito puggalo appaṇihitena vimokkhamukhena niyyāti adhisīlasikkhāya sikkhanto dosaṁ akusalamūlaṁ pajahanto dukkhavedanīyaṁ phassaṁ anupagacchanto dukkhavedanaṁ parijānanto dosamalaṁ pavāhento dosarajaṁ niddhunanto dosavisaṁ vamento dosaggiṁ nibbāpento dosasallaṁ uppāṭento dosajaṭaṁ vijaṭento. </span><br><p id=ne21:7.3><span class=root>Mohacarito puggalo suññatavimokkhamukhena niyyāti adhipaññāsikkhāya sikkhanto mohaṁ akusalamūlaṁ pajahanto adukkhamasukhavedanīyaṁ phassaṁ anupagacchanto adukkhamasukhaṁ vedanaṁ parijānanto mohamalaṁ pavāhento moharajaṁ niddhunanto mohavisaṁ vamento mohaggiṁ nibbāpento mohasallaṁ uppāṭento mohajaṭaṁ vijaṭento. </span><br><p id=ne21:8.1><span class=root>Tattha suññatavimokkhamukhaṁ paññākkhandho, animittavimokkhamukhaṁ samādhikkhandho, appaṇihitavimokkhamukhaṁ sīlakkhandho. </span><br><p id=ne21:8.2><span class=root>So tīṇi vimokkhamukhāni bhāvayanto tayo khandhe bhāvayati, tayo khandhe bhāvayanto ariyaṁ aṭṭhaṅgikaṁ maggaṁ bhāvayati. </span><br><p id=ne21:8.3><span class=root>Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho, yo ca sammāvāyāmo yā ca sammāsati yo ca sammāsamādhi, ayaṁ samādhikkhandho, yā ca sammādiṭṭhi yo ca sammāsaṅkappo, ayaṁ paññākkhandho. </span><br><p id=ne21:9.1><span class=root>Tattha sīlakkhandho ca samādhikkhandho ca samatho, paññākkhandho vipassanā. </span><br><p id=ne21:9.2><span class=root>Yo samathavipassanaṁ bhāveti, tassa dve bhavaṅgāni bhāvanaṁ gacchanti kāyo cittañca, bhavanirodhagāminī paṭipadā dve padāni sīlaṁ samādhi ca. </span><br><p id=ne21:9.3><span class=root>So hoti bhikkhu bhāvitakāyo bhāvitasīlo bhāvitacitto bhāvitapañño. </span><br><p id=ne21:9.4><span class=root>Kāye bhāviyamāne dve dhammā bhāvanaṁ gacchanti sammākammanto sammāvāyāmo ca, sīle bhāviyamāne dve dhammā bhāvanaṁ gacchanti sammāvācā sammāājīvo ca, citte bhāviyamāne dve dhammā bhāvanaṁ gacchanti sammāsati sammāsamādhi ca, paññāya bhāviyamānāya dve dhammā bhāvanaṁ gacchanti sammādiṭṭhi sammāsaṅkappo ca. </span><br><p id=ne21:10.1><span class=root>Tattha yo ca sammākammanto yo ca sammāvāyāmo siyā kāyiko siyā cetasiko, tattha yo kāyasaṅgaho, so kāye bhāvite bhāvanaṁ gacchati, yo cittasaṅgaho, so citte bhāvite bhāvanaṁ gacchati. </span><br><p id=ne21:10.2><span class=root>So samathavipassanaṁ bhāvayanto pañcavidhaṁ adhigamaṁ gacchati, khippādhigamo ca hoti, vimuttādhigamo ca hoti, mahādhigamo ca hoti, vipulādhigamo ca hoti, anavasesādhigamo ca hoti. </span><br><p id=ne21:10.3><span class=root>Tattha samathena khippādhigamo ca mahādhigamo ca vipulādhigamo ca hoti, vipassanāya vimuttādhigamo ca anavasesādhigamo ca hoti. </span><br><p id=ne21:11.1><span class=root>Tattha yo desayati, so dasabalasamannāgato satthā ovādena sāvake na visaṁvādayati. </span><br><p id=ne21:11.2><span class=root>So tividhaṁ idaṁ karotha iminā upāyena karotha idaṁ vo kurumānānaṁ hitāya sukhāya bhavissati, so tathā ovadito tathānusiṭṭho tathākaronto tathāpaṭipajjanto taṁ bhūmiṁ na pāpuṇissatīti netaṁ ṭhānaṁ vijjati. </span><br><p id=ne21:11.3><span class=root>So tathā ovadito tathānusiṭṭho sīlakkhandhaṁ aparipūrayanto taṁ bhūmiṁ anupāpuṇissatīti netaṁ ṭhānaṁ vijjati. </span><br><p id=ne21:11.4><span class=root>So tathā ovadito tathānusiṭṭho sīlakkhandhaṁ paripūrayanto taṁ bhūmiṁ anupāpuṇissatīti ṭhānametaṁ vijjati. </span><br><p id=ne21:12.1><span class=root>Sammāsambuddhassa te sato ime dhammā anabhisambuddhāti netaṁ ṭhānaṁ vijjati. </span><br><p id=ne21:12.2><span class=root>Sabbāsavaparikkhīṇassa te sato ime āsavā aparikkhīṇāti netaṁ ṭhānaṁ vijjati. </span><br><p id=ne21:12.3><span class=root>Yassa te atthāya dhammo desito, so na niyyāti takkarassa sammā dukkhakkhayāyāti netaṁ ṭhānaṁ vijjati. </span><br><p id=ne21:12.4><span class=root>Sāvako kho pana te dhammānudhammappaṭipanno sāmīcippaṭipanno anudhammacārī so pubbena aparaṁ uḷāraṁ visesādhigamaṁ na sacchikarissatīti netaṁ ṭhānaṁ vijjati. </span><br><p id=ne21:13.1><span class=root>Ye kho pana dhammā antarāyikā, te paṭisevato nālaṁ antarāyāyāti netaṁ ṭhānaṁ vijjati. </span><br><p id=ne21:13.2><span class=root>Ye kho pana dhammā aniyyānikā, te niyyanti takkarassa sammā dukkhakkhayāyāti netaṁ ṭhānaṁ vijjati. </span><br><p id=ne21:13.3><span class=root>Ye kho pana dhammā niyyānikā, te niyyanti takkarassa sammā dukkhakkhayāyāti ṭhānametaṁ vijjati. </span><br><p id=ne21:13.4><span class=root>Sāvako kho pana te saupādiseso anupādisesaṁ nibbānadhātuṁ anupāpuṇissatīti netaṁ ṭhānaṁ vijjati. </span><br><p id=ne21:14.1><span class=root>Diṭṭhisampanno mātaraṁ jīvitā voropeyya hatthehi vā pādehi vā suhataṁ kareyyāti netaṁ ṭhānaṁ vijjati, puthujjano mātaraṁ jīvitā voropeyya hatthehi vā pādehi vā suhataṁ kareyyāti ṭhānametaṁ vijjati. </span><br><p id=ne21:14.2><span class=root>Evaṁ pitaraṁ, arahantaṁ, bhikkhuṁ. </span><br><p id=ne21:14.3><span class=root>Diṭṭhisampanno puggalo saṅghaṁ bhindeyya saṅghe vā saṅgharājiṁ janeyyāti netaṁ ṭhānaṁ vijjati, puthujjano saṅghaṁ bhindeyya saṅghe vā saṅgharājiṁ janeyyāti ṭhānametaṁ vijjati, diṭṭhisampanno tathāgatassa duṭṭhacitto lohitaṁ uppādeyya, parinibbutassa vā tathāgatassa duṭṭhacitto thūpaṁ bhindeyyāti netaṁ ṭhānaṁ vijjati. </span><br><p id=ne21:14.4><span class=root>Puthujjano tathāgatassa duṭṭhacitto lohitaṁ uppādeyya, parinibbutassa vā tathāgatassa duṭṭhacitto thūpaṁ bhindeyyāti ṭhānametaṁ vijjati. </span><br><p id=ne21:14.5><span class=root>Diṭṭhisampanno aññaṁ satthāraṁ apadiseyya api jīvitahetūti netaṁ ṭhānaṁ vijjati, puthujjano aññaṁ satthāraṁ apadiseyyāti ṭhānametaṁ vijjati. </span><br><p id=ne21:14.6><span class=root>Diṭṭhisampanno ito bahiddhā aññaṁ dakkhiṇeyyaṁ pariyeseyyāti netaṁ ṭhānaṁ vijjati, puthujjano ito bahiddhā aññaṁ dakkhiṇeyyaṁ pariyeseyyāti ṭhānametaṁ vijjati, diṭṭhisampanno kutūhalamaṅgalena suddhiṁ pacceyyāti netaṁ ṭhānaṁ vijjati. </span><br><p id=ne21:14.7><span class=root>Puthujjano kutūhalamaṅgalena suddhiṁ pacceyyāti ṭhānametaṁ vijjati. </span><br><p id=ne21:15.1><span class=root>Itthī rājā cakkavattī siyāti netaṁ ṭhānaṁ vijjati, puriso rājā cakkavattī siyāti ṭhānametaṁ vijjati; </span><br><p id=ne21:15.2><span class=root>itthī sakko devānamindo siyāti netaṁ ṭhānaṁ vijjati, puriso sakko devānamindo siyāti ṭhānametaṁ vijjati; </span><br><p id=ne21:15.3><span class=root>itthī māro pāpimā siyāti netaṁ ṭhānaṁ vijjati, puriso māro pāpimā siyāti ṭhānametaṁ vijjati; </span><br><p id=ne21:15.4><span class=root>itthī mahābrahmā siyāti netaṁ ṭhānaṁ vijjati, puriso mahābrahmā siyāti ṭhānametaṁ vijjati; </span><br><p id=ne21:15.5><span class=root>itthī tathāgato arahaṁ sammāsambuddho siyāti netaṁ ṭhānaṁ vijjati, puriso tathāgato arahaṁ sammāsambuddho siyāti ṭhānametaṁ vijjati. </span><br><p id=ne21:16.1><span class=root>Dve tathāgatā arahanto sammāsambuddhā apubbaṁ acarimaṁ ekissā lokadhātuyā uppajjeyyuṁ vā dhammaṁ vā deseyyunti netaṁ ṭhānaṁ vijjati, ekova tathāgato arahaṁ sammāsambuddho ekissā lokadhātuyā uppajjissati vā dhammaṁ vā desessatīti ṭhānametaṁ vijjati. </span><br><p id=ne21:17.1><span class=root>Tiṇṇaṁ duccaritānaṁ iṭṭho kanto piyo manāpo vipāko bhavissatīti netaṁ ṭhānaṁ vijjati, tiṇṇaṁ duccaritānaṁ aniṭṭho akanto appiyo amanāpo vipāko bhavissatīti ṭhānametaṁ vijjati. </span><br><p id=ne21:17.2><span class=root>Tiṇṇaṁ sucaritānaṁ aniṭṭho akanto appiyo amanāpo vipāko bhavissatīti netaṁ ṭhānaṁ vijjati, tiṇṇaṁ sucaritānaṁ iṭṭho kanto piyo manāpo vipāko bhavissatīti ṭhānametaṁ vijjati. </span><br><p id=ne21:18.1><span class=root>Aññataro samaṇo vā brāhmaṇo vā kuhako lapako nemittako kuhanalapananemittakattaṁ pubbaṅgamaṁ katvā pañca nīvaraṇe appahāya cetaso upakkilese paññāya dubbalīkaraṇe catūsu satipaṭṭhānesu anupaṭṭhitassati viharanto satta bojjhaṅge abhāvayitvā anuttaraṁ sammāsambodhiṁ abhisambujjhissatīti netaṁ ṭhānaṁ vijjati, aññataro samaṇo vā brāhmaṇo vā sabbadosāpagato pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu upaṭṭhitassati viharanto satta bojjhaṅge bhāvayitvā anuttaraṁ sammāsambodhiṁ abhisambujjhissatīti ṭhānametaṁ vijjati. </span><br><p id=ne21:18.2><span class=root>Yaṁ ettha ñāṇaṁ hetuso ṭhānaso anodhiso idaṁ vuccati ṭhānāṭṭhānañāṇaṁ paṭhamaṁ tathāgatabalaṁ. </span><br><p id=ne21:19.1><span class=root>Iti ṭhānāṭṭhānagatā sabbe khayadhammā vayadhammā virāgadhammā nirodhadhammā keci saggūpagā keci apāyūpagā keci nibbānūpagā, evaṁ bhagavā āha—</span><br><p id=ne21:20.1><span class=root>“Sabbe sattā marissanti, </span><br><p id=ne21:20.2><span class=root>maraṇantaṁ hi jīvitaṁ; </span><br><p id=ne21:20.3><span class=root>Yathākammaṁ gamissanti, </span><br><p id=ne21:20.4><span class=root>puññapāpaphalūpagā; </span><br><p id=ne21:20.5><span class=root>Nirayaṁ pāpakammantā, </span><br><p id=ne21:20.6><span class=root>puññakammā ca suggatiṁ; </span><br><p id=ne21:20.7><span class=root>Apare ca maggaṁ bhāvetvā, </span><br><p id=ne21:20.8><span class=root>parinibbantināsavā”ti. </span><br><p id=ne21:21.1><span class=root>Sabbe sattāti ariyā ca anariyā ca sakkāyapariyāpannā ca sakkāyavītivattā ca. </span><br><p id=ne21:21.2><span class=root>Marissantīti dvīhi maraṇehi dandhamaraṇena ca adandhamaraṇena ca, sakkāyapariyāpannānaṁ adandhamaraṇaṁ sakkāyavītivattānaṁ dandhamaraṇaṁ. </span><br><p id=ne21:21.3><span class=root>Maraṇantaṁ hi jīvitanti khayā āyussa indriyānaṁ uparodhā jīvitapariyanto maraṇapariyanto. </span><br><p id=ne21:21.4><span class=root>Yathākammaṁ gamissantīti kammassakatā. </span><br><p id=ne21:21.5><span class=root>Puññapāpaphalūpagāti kammānaṁ phaladassāvitā ca avippavāso ca. </span><br><p id=ne21:22.1><span class=root>Nirayaṁ pāpakammantāti apuññasaṅkhārā. </span><br><p id=ne21:22.2><span class=root>Puññakammā ca suggatinti puññasaṅkhārā sugatiṁ gamissanti. </span><br><p id=ne21:22.3><span class=root>Apare ca maggaṁ bhāvetvā, parinibbantināsavāti sabbasaṅkhārānaṁ samatikkamanaṁ. </span><br><p id=ne21:22.4><span class=root>Tenāha bhagavā—</span><br><p id=ne21:22.5><span class=root>“sabbe …pe… </span><br><p id=ne21:22.6><span class=root>nāsavā”ti. </span><br><p id=ne21:23.1><span class=root>“Sabbe sattā marissanti, maraṇantaṁ hi jīvitaṁ. </span><br><p id=ne21:23.2><span class=root>Yathākammaṁ gamissanti, puññapāpaphalūpagā. </span><br><p id=ne21:23.3><span class=root>Nirayaṁ pāpakammantā”ti āgāḷhā ca nijjhāmā ca paṭipadā. </span><br><p id=ne21:23.4><span class=root>“Apare ca maggaṁ bhāvetvā, parinibbantināsavā”ti majjhimā paṭipadā. </span><br><p id=ne21:23.5><span class=root>“Sabbe sattā marissanti, maraṇantaṁ hi jīvitaṁ, yathākammaṁ gamissanti, puññapāpaphalūpagā, nirayaṁ pāpakammantā”ti ayaṁ saṅkileso. </span><br><p id=ne21:23.6><span class=root>Evaṁ saṁsāraṁ nibbattayati. </span><br><p id=ne21:23.7><span class=root>“Sabbe sattā marissanti …pe… </span><br><p id=ne21:23.8><span class=root>nirayaṁ pāpakammantā”ti ime tayo vaṭṭā dukkhavaṭṭo kammavaṭṭo kilesavaṭṭo. </span><br><p id=ne21:23.9><span class=root>“Apare ca maggaṁ bhāvetvā, parinibbantināsavā”ti tiṇṇaṁ vaṭṭānaṁ vivaṭṭanā. </span><br><p id=ne21:23.10><span class=root>“Sabbe sattā marissanti …pe… </span><br><p id=ne21:23.11><span class=root>nirayaṁ pāpakammantā”ti ādīnavo, “puññakammā ca suggatin”ti assādo, “apare ca maggaṁ bhāvetvā, parinibbantināsavā”ti nissaraṇaṁ. </span><br><p id=ne21:23.12><span class=root>“Sabbe sattā marissanti …pe… </span><br><p id=ne21:23.13><span class=root>nirayaṁ pāpakammantā”ti hetu ca phalañca, pañcakkhandhā phalaṁ, taṇhā hetu, “apare ca maggaṁ bhāvetvā, parinibbantināsavā”ti maggo ca phalañca. </span><br><p id=ne21:23.14><span class=root>“Sabbe sattā marissanti, maraṇantaṁ hi jīvitaṁ. </span><br><p id=ne21:23.15><span class=root>Yathākammaṁ gamissanti, puññapāpaphalūpagā, nirayaṁ pāpakammantā”ti ayaṁ saṅkileso, so saṅkileso tividho taṇhāsaṅkileso diṭṭhisaṅkileso duccaritasaṅkilesoti. </span><br><p id=ne21:24.1><span class=root>Tattha taṇhāsaṅkileso tīhi taṇhāhi niddisitabbo—</span><br><p id=ne21:24.2><span class=root>kāmataṇhāya bhavataṇhāya vibhavataṇhāya. </span><br><p id=ne21:24.3><span class=root>Yena yena vā pana vatthunā ajjhosito, tena teneva niddisitabbo, tassā vitthāro chattiṁsāya taṇhāya jāliniyā vicaritāni. </span><br><p id=ne21:24.4><span class=root>Tattha diṭṭhisaṅkileso ucchedasassatena niddisitabbo, yena yena vā pana vatthunā diṭṭhivasena abhinivisati, “idameva saccaṁ moghamaññan”ti tena teneva niddisitabbo, tassā vitthāro dvāsaṭṭhi diṭṭhigatāni. </span><br><p id=ne21:24.5><span class=root>Tattha duccaritasaṅkileso cetanā cetasikakammena niddisitabbo, tīhi duccaritehi kāyaduccaritena vacīduccaritena manoduccaritena, tassā vitthāro dasa akusalakammapathā. </span><br><p id=ne21:24.6><span class=root>Apare ca maggaṁ bhāvetvā, parinibbantināsavāti idaṁ vodānaṁ. </span><br><p id=ne21:25.1><span class=root>Tayidaṁ vodānaṁ tividhaṁ; </span><br><p id=ne21:25.2><span class=root>taṇhāsaṅkileso samathena visujjhati, so samatho samādhikkhandho, diṭṭhisaṅkileso vipassanāya visujjhati, sā vipassanā paññākkhandho, duccaritasaṅkileso sucaritena visujjhati, taṁ sucaritaṁ sīlakkhandho. </span><br><p id=ne21:26.1><span class=root>“Sabbe sattā marissanti, maraṇantaṁ hi jīvitaṁ, yathākammaṁ gamissanti, puññapāpaphalūpagā, nirayaṁ pāpakammantā”ti apuññappaṭipadā, “puññakammā ca suggatin”ti puññappaṭipadā, “apare ca maggaṁ bhāvetvā, parinibbantināsavā”ti puññapāpasamatikkamappaṭipadā, tattha yā ca puññappaṭipadā yā ca apuññappaṭipadā, ayaṁ ekā paṭipadā sabbatthagāminī ekā apāyesu, ekā devesu, yā ca puññapāpasamatikkamā paṭipadā ayaṁ tattha tattha gāminī paṭipadā. </span><br><p id=ne21:27.1><span class=root>Tayo rāsī—</span><br><p id=ne21:27.2><span class=root>micchattaniyato rāsi, sammattaniyato rāsi, aniyato rāsi, tattha yo ca micchattaniyato rāsi yo ca sammattaniyato rāsi ekā paṭipadā tattha tattha gāminī, tattha yo aniyato rāsi, ayaṁ sabbatthagāminī paṭipadā. </span><br><p id=ne21:27.3><span class=root>Kena kāraṇena? </span><br><p id=ne21:27.4><span class=root>Paccayaṁ labhanto niraye upapajjeyya, paccayaṁ labhanto tiracchānayonīsu upapajjeyya, paccayaṁ labhanto pettivisayesu upapajjeyya, paccayaṁ labhanto asuresu upapajjeyya, paccayaṁ labhanto devesu upapajjeyya, paccayaṁ labhanto manussesu upapajjeyya, paccayaṁ labhanto parinibbāyeyya, tasmāyaṁ sabbatthagāminī paṭipadā, yaṁ ettha ñāṇaṁ hetuso ṭhānaso anodhiso, idaṁ vuccati sabbatthagāminī paṭipadā ñāṇaṁ dutiyaṁ tathāgatabalaṁ. </span><br><p id=ne21:28.1><span class=root>Iti sabbatthagāminī paṭipadā anekadhātuloko, tattha tattha gāminī paṭipadā nānādhātuloko. </span><br><p id=ne21:28.2><span class=root>Tattha katamo anekadhātuloko? </span><br><p id=ne21:28.3><span class=root>Cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu, pathavīdhātu, āpodhātu, tejodhātu, vāyodhātu, ākāsadhātu, viññāṇadhātu, kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu, dukkhadhātu, domanassadhātu, avijjādhātu, sukhadhātu, somanassadhātu, upekkhādhātu, rūpadhātu, arūpadhātu, nirodhadhātu, saṅkhāradhātu, nibbānadhātu, ayaṁ anekadhātuloko. </span><br><p id=ne21:29.1><span class=root>Tattha katamo nānādhātuloko? </span><br><p id=ne21:29.2><span class=root>Aññā cakkhudhātu, aññā rūpadhātu, aññā cakkhuviññāṇadhātu, evaṁ sabbā, aññā nibbānadhātu. </span><br><p id=ne21:29.3><span class=root>Yaṁ ettha ñāṇaṁ hetuso ṭhānaso anodhiso, idaṁ vuccati anekadhātu nānādhātu ñāṇaṁ tatiyaṁ tathāgatabalaṁ. </span><br><p id=ne21:30.1><span class=root>Iti anekadhātu nānādhātukassa lokassa yaṁ yadeva dhātuṁ sattā adhimuccanti, taṁ tadeva adhiṭṭhahanti abhinivisanti, keci rūpādhimuttā, keci saddādhimuttā, keci gandhādhimuttā, keci rasādhimuttā, keci phoṭṭhabbādhimuttā, keci dhammādhimuttā, keci itthādhimuttā, keci purisādhimuttā, keci cāgādhimuttā, keci hīnādhimuttā, keci paṇītādhimuttā, keci devādhimuttā, keci manussādhimuttā, keci nibbānādhimuttā. </span><br><p id=ne21:30.2><span class=root>Yaṁ ettha ñāṇaṁ hetuso ṭhānaso anodhiso, ayaṁ veneyyo, ayaṁ na veneyyo, ayaṁ saggagāmī, ayaṁ duggatigāmīti, idaṁ vuccati sattānaṁ nānādhimuttikatā ñāṇaṁ catutthaṁ tathāgatabalaṁ. </span><br><p id=ne21:31.1><span class=root>Iti te yathādhimuttā ca bhavanti, taṁ taṁ kammasamādānaṁ samādiyanti. </span><br><p id=ne21:31.2><span class=root>Te chabbidhaṁ kammaṁ samādiyanti—</span><br><p id=ne21:31.3><span class=root>keci lobhavasena, keci dosavasena, keci mohavasena, keci saddhāvasena, keci vīriyavasena, keci paññāvasena. </span><br><p id=ne21:31.4><span class=root>Taṁ vibhajjamānaṁ duvidhaṁ—</span><br><p id=ne21:31.5><span class=root>saṁsāragāmi ca nibbānagāmi ca. </span><br><p id=ne21:32.1><span class=root>Tattha yaṁ lobhavasena dosavasena mohavasena ca kammaṁ karoti, idaṁ kammaṁ kaṇhaṁ kaṇhavipākaṁ. </span><br><p id=ne21:32.2><span class=root>Tattha yaṁ saddhāvasena kammaṁ karoti, idaṁ kammaṁ sukkaṁ sukkavipākaṁ. </span><br><p id=ne21:32.3><span class=root>Tattha yaṁ lobhavasena dosavasena mohavasena saddhāvasena ca kammaṁ karoti, idaṁ kammaṁ kaṇhasukkaṁ kaṇhasukkavipākaṁ. </span><br><p id=ne21:32.4><span class=root>Tattha yaṁ vīriyavasena paññāvasena ca kammaṁ karoti, idaṁ kammaṁ akaṇhaṁ asukkaṁ akaṇhaasukkavipākaṁ kammuttamaṁ kammaseṭṭhaṁ kammakkhayāya saṁvattati. </span><br><p id=ne21:33.1><span class=root>Cattāri kammasamādānāni—</span><br><p id=ne21:33.2><span class=root>atthi kammasamādānaṁ paccuppannasukhaṁ āyatiṁ dukkhavipākaṁ, atthi kammasamādānaṁ paccuppannadukkhaṁ āyatiṁ sukhavipākaṁ, atthi kammasamādānaṁ paccuppannadukkhañceva āyatiñca dukkhavipākaṁ, atthi kammasamādānaṁ paccuppannasukhañceva āyatiṁ ca sukhavipākaṁ. </span><br><p id=ne21:33.3><span class=root>Yaṁ evaṁ jātiyaṁ kammasamādānaṁ, iminā puggalena akusalakammasamādānaṁ upacitaṁ avipakkaṁ vipākāya paccupaṭṭhitaṁ na ca bhabbo abhinibbidhā gantunti taṁ bhagavā na ovadati. </span><br><p id=ne21:33.4><span class=root>Yathā devadattaṁ kokālikaṁ sunakkhattaṁ licchaviputtaṁ, ye vā panaññepi sattā micchattaniyatā imesañca puggalānaṁ upacitaṁ akusalaṁ na ca tāva pāripūriṁ gataṁ, purā pāripūriṁ gacchati. </span><br><p id=ne21:33.5><span class=root>Purā phalaṁ nibbattayati, purā maggamāvārayati, purā veneyyattaṁ samatikkamatīti te bhagavā asamatte ovadati. </span><br><p id=ne21:33.6><span class=root>Yathā puṇṇañca govatikaṁ acelañca kukkuravatikaṁ. </span><br><p id=ne21:34.1><span class=root>Imassa ca puggalassa akusalakammasamādānaṁ paripūramānaṁ maggaṁ āvārayissati purā pāripūriṁ gacchati, purā phalaṁ nibbattayati, purā maggamāvārayati, purā veneyyattaṁ samatikkamatīti taṁ bhagavā asamattaṁ ovadati. </span><br><p id=ne21:34.2><span class=root>Yathā āyasmantaṁ aṅgulimālaṁ. </span><br><p id=ne21:35.1><span class=root>Sabbesaṁ mudumajjhādhimattatā. </span><br><p id=ne21:35.2><span class=root>Tattha mudu āneñjābhisaṅkhārā majjhaṁ avasesakusalasaṅkhārā, adhimattaṁ akusalasaṅkhārā, yaṁ ettha ñāṇaṁ hetuso ṭhānaso anodhiso, idaṁ diṭṭhadhammavedanīyaṁ, idaṁ upapajjavedanīyaṁ, idaṁ aparāpariyavedanīyaṁ, idaṁ nirayavedanīyaṁ, idaṁ tiracchānavedanīyaṁ, idaṁ pettivisayavedanīyaṁ, idaṁ asuravedanīyaṁ, idaṁ devavedanīyaṁ, idaṁ manussavedanīyanti, idaṁ vuccati atītānāgatapaccuppannānaṁ kammasamādānānaṁ hetuso ṭhānaso anodhiso vipākavemattatā ñāṇaṁ pañcamaṁ tathāgatabalaṁ. </span><br><p id=ne21:36.1><span class=root>Iti tathā samādinnānaṁ kammānaṁ samādinnānaṁ jhānānaṁ vimokkhānaṁ samādhīnaṁ samāpattīnaṁ ayaṁ saṅkileso, idaṁ vodānaṁ, idaṁ vuṭṭhānaṁ, evaṁ saṅkilissati, evaṁ vodāyati, evaṁ vuṭṭhahatīti ñāṇaṁ anāvaraṇaṁ. </span><br><p id=ne21:37.1><span class=root>Tattha kati jhānāni? </span><br><p id=ne21:37.2><span class=root>Cattāri jhānāni. </span><br><p id=ne21:37.3><span class=root>Kati vimokkhā? </span><br><p id=ne21:37.4><span class=root>Ekādasa ca aṭṭha ca satta ca tayo ca dve ca. </span><br><p id=ne21:37.5><span class=root>Kati samādhī? </span><br><p id=ne21:37.6><span class=root>Tayo samādhī—</span><br><p id=ne21:37.7><span class=root>savitakko savicāro samādhi, avitakko vicāramatto samādhi, avitakko avicāro samādhi. </span><br><p id=ne21:37.8><span class=root>Kati samāpattiyo? </span><br><p id=ne21:37.9><span class=root>Pañca samāpattiyo—</span><br><p id=ne21:37.10><span class=root>saññāsamāpatti asaññāsamāpatti nevasaññānāsaññāsamāpatti vibhūtasaññāsamāpatti nirodhasamāpatti. </span><br><p id=ne21:38.1><span class=root>Tattha katamo saṅkileso? </span><br><p id=ne21:38.2><span class=root>Paṭhamajjhānassa kāmarāgabyāpādā saṅkileso. </span><br><p id=ne21:38.3><span class=root>Ye ca kukkuṭajhāyī dve paṭhamakā yo vā pana koci hānabhāgiyo samādhi, ayaṁ saṅkileso. </span><br><p id=ne21:38.4><span class=root>Tattha katamaṁ vodānaṁ, nīvaraṇapārisuddhi, paṭhamassa jhānassa ye ca kukkuṭajhāyī dve pacchimakā yo vā pana koci visesabhāgiyo samādhi, idaṁ vodānaṁ. </span><br><p id=ne21:38.5><span class=root>Tattha katamaṁ vuṭṭhānaṁ? </span><br><p id=ne21:38.6><span class=root>Yaṁ samāpattivuṭṭhānakosallaṁ, idaṁ vuṭṭhānaṁ. </span><br><p id=ne21:38.7><span class=root>Yaṁ ettha ñāṇaṁ hetuso ṭhānaso anodhiso, idaṁ vuccati sabbesaṁ jhānavimokkhasamādhisamāpattīnaṁ saṅkilesavodānavuṭṭhānañāṇaṁ chaṭṭhaṁ tathāgatabalaṁ. </span><br><p id=ne21:39.1><span class=root>Iti tasseva samādhissa tayo dhammā parivārā indriyāni balāni vīriyamiti, tāniyeva indriyāni vīriyavasena balāni bhavanti, ādhipateyyaṭṭhena indriyāni, akampiyaṭṭhena balāni, iti tesaṁ mudumajjhādhimattatā ayaṁ mudindriyo ayaṁ majjhindriyo ayaṁ tikkhindriyoti. </span><br><p id=ne21:39.2><span class=root>Tattha bhagavā tikkhindriyaṁ saṅkhittena ovādena ovadati, majjhindriyaṁ bhagavā saṅkhittavitthārena ovadati, mudindriyaṁ bhagavā vitthārena ovadati. </span><br><p id=ne21:39.3><span class=root>Tattha bhagavā tikkhindriyassa mudukaṁ dhammadesanaṁ upadisati, majjhindriyassa bhagavā mudutikkhadhammadesanaṁ upadisati, mudindriyassa bhagavā tikkhaṁ dhammadesanaṁ upadisati. </span><br><p id=ne21:39.4><span class=root>Tattha bhagavā tikkhindriyassa samathaṁ upadisati, majjhindriyassa bhagavā samathavipassanaṁ upadisati, mudindriyassa bhagavā vipassanaṁ upadisati. </span><br><p id=ne21:39.5><span class=root>Tattha bhagavā tikkhindriyassa nissaraṇaṁ upadisati, majjhindriyassa bhagavā ādīnavañca nissaraṇañca upadisati, mudindriyassa bhagavā assādañca ādīnavañca nissaraṇañca upadisati. </span><br><p id=ne21:39.6><span class=root>Tattha bhagavā tikkhindriyassa adhipaññāsikkhāya paññāpayati, majjhindriyassa bhagavā adhicittasikkhāya paññāpayati, mudindriyassa bhagavā adhisīlasikkhāya paññāpayati. </span><br><p id=ne21:40.1><span class=root>Yaṁ ettha ñāṇaṁ hetuso ṭhānaso anodhiso ayaṁ imaṁ bhūmiṁ bhāvanañca gato, imāya velāya imāya anusāsaniyā evaṁ dhātuko cāyaṁ ayaṁ cassa āsayo ayañca anusayo iti, idaṁ vuccati parasattānaṁ parapuggalānaṁ indriyaparopariyattavemattatā ñāṇaṁ sattamaṁ tathāgatabalaṁ. </span><br><p id=ne21:41.1><span class=root>Iti tattha yaṁ anekavihitaṁ pubbenivāsaṁ anussarati. </span><br><p id=ne21:41.2><span class=root>Seyyathidaṁ—</span><br><p id=ne21:41.3><span class=root>ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattārīsampi jātiyo paññāsampi jātiyo jātisatampi jātisahassampi jātisatasahassampi anekānipi jātisatāni anekānipi jātisahassāni anekānipi jātisatasahassāni anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe. </span><br><p id=ne21:41.4><span class=root>Amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ. </span><br><p id=ne21:41.5><span class=root>Tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapannoti, iti sākāraṁ sauddesaṁ anekavihitaṁ pubbenivāsaṁ anussarati. </span><br><p id=ne21:42.1><span class=root>Tattha saggūpagesu ca sattesu manussūpagesu ca sattesu apāyūpagesu ca sattesu imassa puggalassa lobhādayo ussannā alobhādayo mandā, imassa puggalassa alobhādayo ussannā lobhādayo mandā, ye vā pana ussannā ye vā pana mandā imassa puggalassa imāni indriyāni upacitāni imassa puggalassa imāni indriyāni anupacitāni amukāya vā kappakoṭiyaṁ kappasatasahasse vā kappasahasse vā kappasate vā kappe vā antarakappe vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte vā iminā pamādena vā pasādena vāti. </span><br><p id=ne21:42.2><span class=root>Taṁ taṁ bhavaṁ bhagavā anussaranto asesaṁ jānāti, tattha yaṁ dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. </span><br><p id=ne21:43.1><span class=root>Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā, tattha saggūpagesu ca sattesu manussūpagesu ca sattesu apāyūpagesu ca sattesu iminā puggalena evarūpaṁ kammaṁ amukāya kappakoṭiyaṁ upacitaṁ kappasatasahasse vā kappasahasse vā kappasate vā kappe vā antarakappe vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte vā iminā pamādena vā pasādena vāti. </span><br><p id=ne21:43.2><span class=root>Imāni bhagavato dve ñāṇāni—</span><br><p id=ne21:43.3><span class=root>pubbenivāsānussatiñāṇañca dibbacakkhu ca aṭṭhamaṁ navamaṁ tathāgatabalaṁ. </span><br><p id=ne21:44.1><span class=root>Iti tattha yaṁ sabbaññutā pattā viditā sabbadhammā virajaṁ vītamalaṁ uppannaṁ sabbaññutañāṇaṁ nihato māro bodhimūle, idaṁ bhagavato dasamaṁ balaṁ sabbāsavaparikkhayaṁ ñāṇaṁ. </span><br><p id=ne21:44.2><span class=root>Dasabalasamannāgatā hi buddhā bhagavantoti. </span><br><p id=ne21:44.3><span class=root>Niyutto vicayo hārasampāto. </span><br></main><footer class="container footer"><small><a href=/about>Contact info</a></small></footer>