<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0005.html>Previous</a><a href=/canon/en/pli/ms/sutta/kn/ne/ne0007.html>Next</a></div><p id=ne6:0.1><span class=root>Netti </span><br><p id=ne6:0.2><span class=root>Paṭiniddesavāra </span><br><p id=ne6:0.3><span class=root>Vibhaṅga 3 </span><br><p id=ne6:0.4><span class="root big-bold">Yuttihāravibhaṅga </span><br><p id=ne6:1.1><span class=root>Tattha katamo yuttihāro? </span><br><p id=ne6:1.2><span class=root>“Sabbesaṁ hārānan”ti, ayaṁ yuttihāro. </span><br><p id=ne6:1.3><span class=root>Kiṁ yojayati? </span><br><p id=ne6:1.4><span class=root>Cattāro mahāpadesā buddhāpadeso saṅghāpadeso sambahulattherāpadeso ekattherāpadeso. </span><br><p id=ne6:1.5><span class=root>Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṁ upanikkhipitabbāni. </span><br><p id=ne6:2.1><span class=root>Katamasmiṁ sutte otārayitabbāni? </span><br><p id=ne6:2.2><span class=root>Catūsu ariyasaccesu. </span><br><p id=ne6:2.3><span class=root>Katamasmiṁ vinaye sandassayitabbāni? </span><br><p id=ne6:2.4><span class=root>Rāgavinaye dosavinaye mohavinaye. </span><br><p id=ne6:2.5><span class=root>Katamissaṁ dhammatāyaṁ upanikkhipitabbāni? </span><br><p id=ne6:2.6><span class=root>Paṭiccasamuppāde. </span><br><p id=ne6:2.7><span class=root>Yadi catūsu ariyasaccesu avatarati, kilesavinaye sandissati, dhammatañca na vilometi, evaṁ āsave na janeti. </span><br><p id=ne6:2.8><span class=root>Catūhi mahāpadesehi yaṁ yaṁ yujjati, yena yena yujjati, yathā yathā yujjati, taṁ taṁ gahetabbaṁ. </span><br><p id=ne6:3.1><span class=root>Pañhaṁ pucchitena kati padāni pañheti padaso pariyogāhitabbaṁ vicetabbaṁ? </span><br><p id=ne6:3.2><span class=root>Yadi sabbāni padāni ekaṁ atthaṁ abhivadanti, eko pañho. </span><br><p id=ne6:3.3><span class=root>Atha cattāri padāni ekaṁ atthaṁ abhivadanti, eko pañho. </span><br><p id=ne6:3.4><span class=root>Atha tīṇi padāni ekaṁ atthaṁ abhivadanti, eko pañho. </span><br><p id=ne6:3.5><span class=root>Atha dve padāni ekaṁ atthaṁ abhivadanti, eko pañho. </span><br><p id=ne6:3.6><span class=root>Atha ekaṁ padaṁ ekaṁ atthaṁ abhivadati, eko pañho. </span><br><p id=ne6:3.7><span class=root>Taṁ upaparikkhamānena aññātabbaṁ kiṁ ime dhammā nānatthā nānābyañjanā, udāhu imesaṁ dhammānaṁ eko attho byañjanameva nānanti. </span><br><p id=ne6:3.8><span class=root>Yathā kiṁ bhave? </span><br><p id=ne6:3.9><span class=root>Yathā sā devatā bhagavantaṁ pañhaṁ pucchati. </span><br><p id=ne6:4.1><span class=root>“Kenassubbhāhato loko, </span><br><p id=ne6:4.2><span class=root>kenassu parivārito; </span><br><p id=ne6:4.3><span class=root>Kena sallena otiṇṇo, </span><br><p id=ne6:4.4><span class=root>kissa dhūpāyito sadā”ti. </span><br><p id=ne6:5.1><span class=root>Imāni cattāri padāni pucchitāni. </span><br><p id=ne6:5.2><span class=root>Te tayo pañhā kathaṁ ñāyati? </span><br><p id=ne6:5.3><span class=root>Bhagavā hi devatāya visajjeti. </span><br><p id=ne6:6.1><span class=root>“Maccunābbhāhato loko, </span><br><p id=ne6:6.2><span class=root>jarāya parivārito; </span><br><p id=ne6:6.3><span class=root>Taṇhāsallena otiṇṇo, </span><br><p id=ne6:6.4><span class=root>icchādhūpāyito sadā”ti. </span><br><p id=ne6:7.1><span class=root>Tattha jarā ca maraṇañca imāni dve saṅkhatassa saṅkhatalakkhaṇāni. </span><br><p id=ne6:7.2><span class=root>Jarāyaṁ ṭhitassa aññathattaṁ, maraṇaṁ vayo. </span><br><p id=ne6:7.3><span class=root>Tattha jarāya ca maraṇassa ca atthato nānattaṁ. </span><br><p id=ne6:7.4><span class=root>Kena kāraṇena, gabbhagatāpi hi mīyanti, na ca te jiṇṇā bhavanti. </span><br><p id=ne6:7.5><span class=root>Atthi ca devānaṁ maraṇaṁ, na ca tesaṁ sarīrāni jīranti. </span><br><p id=ne6:7.6><span class=root>Sakkateva jarāya paṭikammaṁ kātuṁ, na pana sakkate maraṇassa paṭikammaṁ kātuṁ aññatreva iddhimantānaṁ iddhivisayā. </span><br><p id=ne6:7.7><span class=root>Yaṁ panāha taṇhāsallena otiṇṇoti dissanti vītarāgā jīrantāpi mīyantāpi. </span><br><p id=ne6:7.8><span class=root>Yadi ca yathā jarāmaraṇaṁ, evaṁ taṇhāpi siyā. </span><br><p id=ne6:7.9><span class=root>Evaṁ sante sabbe yobbanaṭṭhāpi vigatataṇhā siyuṁ. </span><br><p id=ne6:7.10><span class=root>Yathā ca taṇhā dukkhassa samudayo, evaṁ jarāmaraṇampi siyā dukkhassa samudayo, na ca siyā taṇhā dukkhassa samudayo, na hi jarāmaraṇaṁ dukkhassa samudayo, taṇhā dukkhassa samudayo. </span><br><p id=ne6:7.11><span class=root>Yathā ca taṇhā maggavajjhā, evaṁ jarāmaraṇampi siyā maggavajjhaṁ. </span><br><p id=ne6:7.12><span class=root>Imāya yuttiyā aññamaññehi kāraṇehi gavesitabbaṁ. </span><br><p id=ne6:7.13><span class=root>Yadi ca sandissati yuttisamārūḷhaṁ atthato ca aññattaṁ, byañjanatopi gavesitabbaṁ. </span><br><p id=ne6:8.1><span class=root>Salloti vā dhūpāyananti vā imesaṁ dhammānaṁ atthato ekattaṁ. </span><br><p id=ne6:8.2><span class=root>Na hi yujjati icchāya ca taṇhāya ca atthato aññattaṁ. </span><br><p id=ne6:8.3><span class=root>Taṇhāya adhippāye aparipūramāne navasu āghātavatthūsu kodho ca upanāho ca uppajjati. </span><br><p id=ne6:8.4><span class=root>Imāya yuttiyā jarāya ca maraṇassa ca taṇhāya ca atthato aññattaṁ. </span><br><p id=ne6:9.1><span class=root>Yaṁ panidaṁ bhagavatā dvīhi nāmehi abhilapitaṁ icchātipi taṇhātipi, idaṁ bhagavatā bāhirānaṁ vatthūnaṁ ārammaṇavasena dvīhi nāmehi abhilapitaṁ icchātipi taṇhātipi, sabbā hi taṇhā ajjhosānalakkhaṇena ekalakkhaṇā. </span><br><p id=ne6:9.2><span class=root>Yathā sabbo aggi uṇhattalakkhaṇena ekalakkhaṇo, api ca upādānavasena aññamaññāni nāmāni labhati, kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi, sabbo hi aggi uṇhattalakkhaṇova. </span><br><p id=ne6:9.3><span class=root>Evaṁ sabbā taṇhā ajjhosānalakkhaṇena ekalakkhaṇā, api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi abhinandanāitipi, iti sabbā taṇhā ajjhosānalakkhaṇena ekalakkhaṇā. </span><br><p id=ne6:9.4><span class=root>Yathā ca vevacane vuttā. </span><br><p id=ne6:10.1><span class=root>“Āsā ca pihā abhinandanā ca, </span><br><p id=ne6:10.2><span class=root>Anekadhātūsu sarā patiṭṭhitā; </span><br><p id=ne6:10.3><span class=root>Aññāṇamūlappabhavā pajappitā, </span><br><p id=ne6:10.4><span class=root>Sabbā mayā byantikatā samūlikā”ti. </span><br><p id=ne6:11.1><span class=root>Taṇhāyetaṁ vevacanaṁ. </span><br><p id=ne6:11.2><span class=root>Yathāha bhagavā—</span><br><p id=ne6:11.3><span class=root>rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa. </span><br><p id=ne6:11.4><span class=root>Evaṁ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa avigatapariḷāhassa sabbaṁ suttaṁ vitthāretabbaṁ. </span><br><p id=ne6:11.5><span class=root>Taṇhāyetaṁ vevacanaṁ, evaṁ yujjati. </span><br><p id=ne6:12.1><span class=root>Sabbo dukkhūpacāro kāmataṇhāsaṅkhāramūlako, na pana yujjati sabbo nibbidūpacāro kāmataṇhāparikkhāramūlako. </span><br><p id=ne6:12.2><span class=root>Imāya yuttiyā aññamaññehi kāraṇehi gavesitabbaṁ. </span><br><p id=ne6:13.1><span class=root>Yathā hi bhagavā rāgacaritassa puggalassa asubhaṁ desayati, dosacaritassa bhagavā puggalassa mettaṁ desayati. </span><br><p id=ne6:13.2><span class=root>Mohacaritassa bhagavā puggalassa paṭiccasamuppādaṁ desayati. </span><br><p id=ne6:13.3><span class=root>Yadi hi bhagavā rāgacaritassa puggalassa mettaṁ cetovimuttiṁ deseyya. </span><br><p id=ne6:13.4><span class=root>Sukhaṁ vā paṭipadaṁ dandhābhiññaṁ sukhaṁ vā paṭipadaṁ khippābhiññaṁ vipassanāpubbaṅgamaṁ vā pahānaṁ deseyya, na yujjati desanā. </span><br><p id=ne6:13.5><span class=root>Evaṁ yaṁ kiñci rāgassa anulomappahānaṁ dosassa anulomappahānaṁ mohassa anulomappahānaṁ. </span><br><p id=ne6:13.6><span class=root>Sabbaṁ taṁ vicayena hārena vicinitvā yuttihārena yojetabbaṁ. </span><br><p id=ne6:13.7><span class=root>Yāvatikā ñāṇassa bhūmi. </span><br><p id=ne6:14.1><span class=root>Mettāvihārissa sato byāpādo cittaṁ pariyādāya ṭhassatīti na yujjati desanā, byāpādo pahānaṁ abbhatthaṁ gacchatīti yujjati desanā. </span><br><p id=ne6:14.2><span class=root>Karuṇāvihārissa sato vihesā cittaṁ pariyādāya ṭhassatīti na yujjati desanā, vihesā pahānaṁ abbhatthaṁ gacchatīti yujjati desanā. </span><br><p id=ne6:14.3><span class=root>Muditāvihārissa sato arati cittaṁ pariyādāya ṭhassatīti na yujjati desanā, arati pahānaṁ abbhatthaṁ gacchatīti yujjati desanā. </span><br><p id=ne6:14.4><span class=root>Upekkhāvihārissa sato rāgo cittaṁ pariyādāya ṭhassatīti na yujjati desanā, rāgo pahānaṁ abbhatthaṁ gacchatīti yujjati desanā. </span><br><p id=ne6:14.5><span class=root>Animittavihārissa sato nimittānusārī tena teneva viññāṇaṁ pavattatīti na yujjati desanā, nimittaṁ pahānaṁ abbhatthaṁ gacchatīti yujjati desanā. </span><br><p id=ne6:14.6><span class=root>Asmīti vigataṁ ayamahamasmīti na samanupassāmi. </span><br><p id=ne6:14.7><span class=root>Atha ca pana me kismīti kathasmīti vicikicchā kathaṅkathāsallaṁ cittaṁ pariyādāya ṭhassatīti na yujjati desanā, vicikicchā kathaṅkathāsallaṁ pahānaṁ abbhatthaṁ gacchatīti yujjati desanā. </span><br><p id=ne6:15.1><span class=root>Yathā vā pana paṭhamaṁ jhānaṁ samāpannassa sato kāmarāgabyāpādā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:15.2><span class=root>Vitakkasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:15.3><span class=root>Dutiyaṁ jhānaṁ samāpannassa sato vitakkavicārasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:15.4><span class=root>Upekkhāsukhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:15.5><span class=root>Tatiyaṁ jhānaṁ samāpannassa sato pītisukhasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā, upekkhāsatipārisuddhisahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:15.6><span class=root>Catutthaṁ jhānaṁ samāpannassa sato upekkhāsahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:15.7><span class=root>Ākāsānañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:16.1><span class=root>Ākāsānañcāyatanaṁ samāpannassa sato rūpasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:16.2><span class=root>Viññāṇañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:16.3><span class=root>Viññāṇañcāyatanaṁ samāpannassa sato ākāsānañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:16.4><span class=root>Ākiñcaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:16.5><span class=root>Ākiñcaññāyatanaṁ samāpannassa sato viññāṇañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:16.6><span class=root>Nevasaññānāsaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:16.7><span class=root>Nevasaññānāsaññāyatanaṁ samāpannassa sato saññūpacārā visesāya saṁvattantīti na yujjati desanā, hānāya saṁvattantīti yujjati desanā. </span><br><p id=ne6:16.8><span class=root>Saññāvedayitanirodhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span><br><p id=ne6:16.9><span class=root>Kallatāparicitaṁ cittaṁ na ca abhinīhāraṁ khamatīti na yujjati desanā, kallatāparicitaṁ cittaṁ atha ca abhinīhāraṁ khamatīti yujjati desanā. </span><br><p id=ne6:17.1><span class=root>Evaṁ sabbe navasuttantā yathādhammaṁ yathāvinayaṁ yathāsatthusāsanaṁ sabbato vicayena hārena vicinitvā yuttihārena yojetabbāti. </span><br><p id=ne6:17.2><span class=root>Tenāha āyasmā mahākaccāyano “sabbesaṁ hārānaṁ yā bhūmi yo ca gocaro tesan”ti. </span><br><p id=ne6:17.3><span class=root>Niyutto yutti hāro. </span><br></main><footer class="container footer"><small><a href=/about/>Contact info</a></small></footer>