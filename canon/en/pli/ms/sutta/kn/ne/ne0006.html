<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0005.html>Previous</a><a href=/canon/en/pli/ms/sutta/kn/ne/ne0007.html>Next</a></div><p><div class=verse-container id=ne6:0.1><span>Netti </span></div><p><div class=verse-container id=ne6:0.2><span>Paṭiniddesavāra </span></div><p><div class=verse-container id=ne6:0.3><span>Vibhaṅga 3 </span></div><p><div class=verse-container id=ne6:0.4><span class=big-bold>Yuttihāravibhaṅga </span></div><p><div class=verse-container id=ne6:1.1><span>Tattha katamo yuttihāro? </span></div><p><div class=verse-container id=ne6:1.2><span>“Sabbesaṁ hārānan”ti, ayaṁ yuttihāro. </span></div><p><div class=verse-container id=ne6:1.3><span>Kiṁ yojayati? </span></div><p><div class=verse-container id=ne6:1.4><span>Cattāro mahāpadesā buddhāpadeso saṅghāpadeso sambahulattherāpadeso ekattherāpadeso. </span></div><p><div class=verse-container id=ne6:1.5><span>Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṁ upanikkhipitabbāni. </span></div><p><div class=verse-container id=ne6:2.1><span>Katamasmiṁ sutte otārayitabbāni? </span></div><p><div class=verse-container id=ne6:2.2><span>Catūsu ariyasaccesu. </span></div><p><div class=verse-container id=ne6:2.3><span>Katamasmiṁ vinaye sandassayitabbāni? </span></div><p><div class=verse-container id=ne6:2.4><span>Rāgavinaye dosavinaye mohavinaye. </span></div><p><div class=verse-container id=ne6:2.5><span>Katamissaṁ dhammatāyaṁ upanikkhipitabbāni? </span></div><p><div class=verse-container id=ne6:2.6><span>Paṭiccasamuppāde. </span></div><p><div class=verse-container id=ne6:2.7><span>Yadi catūsu ariyasaccesu avatarati, kilesavinaye sandissati, dhammatañca na vilometi, evaṁ āsave na janeti. </span></div><p><div class=verse-container id=ne6:2.8><span>Catūhi mahāpadesehi yaṁ yaṁ yujjati, yena yena yujjati, yathā yathā yujjati, taṁ taṁ gahetabbaṁ. </span></div><p><div class=verse-container id=ne6:3.1><span>Pañhaṁ pucchitena kati padāni pañheti padaso pariyogāhitabbaṁ vicetabbaṁ? </span></div><p><div class=verse-container id=ne6:3.2><span>Yadi sabbāni padāni ekaṁ atthaṁ abhivadanti, eko pañho. </span></div><p><div class=verse-container id=ne6:3.3><span>Atha cattāri padāni ekaṁ atthaṁ abhivadanti, eko pañho. </span></div><p><div class=verse-container id=ne6:3.4><span>Atha tīṇi padāni ekaṁ atthaṁ abhivadanti, eko pañho. </span></div><p><div class=verse-container id=ne6:3.5><span>Atha dve padāni ekaṁ atthaṁ abhivadanti, eko pañho. </span></div><p><div class=verse-container id=ne6:3.6><span>Atha ekaṁ padaṁ ekaṁ atthaṁ abhivadati, eko pañho. </span></div><p><div class=verse-container id=ne6:3.7><span>Taṁ upaparikkhamānena aññātabbaṁ kiṁ ime dhammā nānatthā nānābyañjanā, udāhu imesaṁ dhammānaṁ eko attho byañjanameva nānanti. </span></div><p><div class=verse-container id=ne6:3.8><span>Yathā kiṁ bhave? </span></div><p><div class=verse-container id=ne6:3.9><span>Yathā sā devatā bhagavantaṁ pañhaṁ pucchati. </span></div><p><div class=verse-container id=ne6:4.1><span>“Kenassubbhāhato loko, </span></div><p><div class=verse-container id=ne6:4.2><span>kenassu parivārito; </span></div><p><div class=verse-container id=ne6:4.3><span>Kena sallena otiṇṇo, </span></div><p><div class=verse-container id=ne6:4.4><span>kissa dhūpāyito sadā”ti. </span></div><p><div class=verse-container id=ne6:5.1><span>Imāni cattāri padāni pucchitāni. </span></div><p><div class=verse-container id=ne6:5.2><span>Te tayo pañhā kathaṁ ñāyati? </span></div><p><div class=verse-container id=ne6:5.3><span>Bhagavā hi devatāya visajjeti. </span></div><p><div class=verse-container id=ne6:6.1><span>“Maccunābbhāhato loko, </span></div><p><div class=verse-container id=ne6:6.2><span>jarāya parivārito; </span></div><p><div class=verse-container id=ne6:6.3><span>Taṇhāsallena otiṇṇo, </span></div><p><div class=verse-container id=ne6:6.4><span>icchādhūpāyito sadā”ti. </span></div><p><div class=verse-container id=ne6:7.1><span>Tattha jarā ca maraṇañca imāni dve saṅkhatassa saṅkhatalakkhaṇāni. </span></div><p><div class=verse-container id=ne6:7.2><span>Jarāyaṁ ṭhitassa aññathattaṁ, maraṇaṁ vayo. </span></div><p><div class=verse-container id=ne6:7.3><span>Tattha jarāya ca maraṇassa ca atthato nānattaṁ. </span></div><p><div class=verse-container id=ne6:7.4><span>Kena kāraṇena, gabbhagatāpi hi mīyanti, na ca te jiṇṇā bhavanti. </span></div><p><div class=verse-container id=ne6:7.5><span>Atthi ca devānaṁ maraṇaṁ, na ca tesaṁ sarīrāni jīranti. </span></div><p><div class=verse-container id=ne6:7.6><span>Sakkateva jarāya paṭikammaṁ kātuṁ, na pana sakkate maraṇassa paṭikammaṁ kātuṁ aññatreva iddhimantānaṁ iddhivisayā. </span></div><p><div class=verse-container id=ne6:7.7><span>Yaṁ panāha taṇhāsallena otiṇṇoti dissanti vītarāgā jīrantāpi mīyantāpi. </span></div><p><div class=verse-container id=ne6:7.8><span>Yadi ca yathā jarāmaraṇaṁ, evaṁ taṇhāpi siyā. </span></div><p><div class=verse-container id=ne6:7.9><span>Evaṁ sante sabbe yobbanaṭṭhāpi vigatataṇhā siyuṁ. </span></div><p><div class=verse-container id=ne6:7.10><span>Yathā ca taṇhā dukkhassa samudayo, evaṁ jarāmaraṇampi siyā dukkhassa samudayo, na ca siyā taṇhā dukkhassa samudayo, na hi jarāmaraṇaṁ dukkhassa samudayo, taṇhā dukkhassa samudayo. </span></div><p><div class=verse-container id=ne6:7.11><span>Yathā ca taṇhā maggavajjhā, evaṁ jarāmaraṇampi siyā maggavajjhaṁ. </span></div><p><div class=verse-container id=ne6:7.12><span>Imāya yuttiyā aññamaññehi kāraṇehi gavesitabbaṁ. </span></div><p><div class=verse-container id=ne6:7.13><span>Yadi ca sandissati yuttisamārūḷhaṁ atthato ca aññattaṁ, byañjanatopi gavesitabbaṁ. </span></div><p><div class=verse-container id=ne6:8.1><span>Salloti vā dhūpāyananti vā imesaṁ dhammānaṁ atthato ekattaṁ. </span></div><p><div class=verse-container id=ne6:8.2><span>Na hi yujjati icchāya ca taṇhāya ca atthato aññattaṁ. </span></div><p><div class=verse-container id=ne6:8.3><span>Taṇhāya adhippāye aparipūramāne navasu āghātavatthūsu kodho ca upanāho ca uppajjati. </span></div><p><div class=verse-container id=ne6:8.4><span>Imāya yuttiyā jarāya ca maraṇassa ca taṇhāya ca atthato aññattaṁ. </span></div><p><div class=verse-container id=ne6:9.1><span>Yaṁ panidaṁ bhagavatā dvīhi nāmehi abhilapitaṁ icchātipi taṇhātipi, idaṁ bhagavatā bāhirānaṁ vatthūnaṁ ārammaṇavasena dvīhi nāmehi abhilapitaṁ icchātipi taṇhātipi, sabbā hi taṇhā ajjhosānalakkhaṇena ekalakkhaṇā. </span></div><p><div class=verse-container id=ne6:9.2><span>Yathā sabbo aggi uṇhattalakkhaṇena ekalakkhaṇo, api ca upādānavasena aññamaññāni nāmāni labhati, kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi, sabbo hi aggi uṇhattalakkhaṇova. </span></div><p><div class=verse-container id=ne6:9.3><span>Evaṁ sabbā taṇhā ajjhosānalakkhaṇena ekalakkhaṇā, api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi abhinandanāitipi, iti sabbā taṇhā ajjhosānalakkhaṇena ekalakkhaṇā. </span></div><p><div class=verse-container id=ne6:9.4><span>Yathā ca vevacane vuttā. </span></div><p><div class=verse-container id=ne6:10.1><span>“Āsā ca pihā abhinandanā ca, </span></div><p><div class=verse-container id=ne6:10.2><span>Anekadhātūsu sarā patiṭṭhitā; </span></div><p><div class=verse-container id=ne6:10.3><span>Aññāṇamūlappabhavā pajappitā, </span></div><p><div class=verse-container id=ne6:10.4><span>Sabbā mayā byantikatā samūlikā”ti. </span></div><p><div class=verse-container id=ne6:11.1><span>Taṇhāyetaṁ vevacanaṁ. </span></div><p><div class=verse-container id=ne6:11.2><span>Yathāha bhagavā—</span></div><p><div class=verse-container id=ne6:11.3><span>rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa. </span></div><p><div class=verse-container id=ne6:11.4><span>Evaṁ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa avigatapariḷāhassa sabbaṁ suttaṁ vitthāretabbaṁ. </span></div><p><div class=verse-container id=ne6:11.5><span>Taṇhāyetaṁ vevacanaṁ, evaṁ yujjati. </span></div><p><div class=verse-container id=ne6:12.1><span>Sabbo dukkhūpacāro kāmataṇhāsaṅkhāramūlako, na pana yujjati sabbo nibbidūpacāro kāmataṇhāparikkhāramūlako. </span></div><p><div class=verse-container id=ne6:12.2><span>Imāya yuttiyā aññamaññehi kāraṇehi gavesitabbaṁ. </span></div><p><div class=verse-container id=ne6:13.1><span>Yathā hi bhagavā rāgacaritassa puggalassa asubhaṁ desayati, dosacaritassa bhagavā puggalassa mettaṁ desayati. </span></div><p><div class=verse-container id=ne6:13.2><span>Mohacaritassa bhagavā puggalassa paṭiccasamuppādaṁ desayati. </span></div><p><div class=verse-container id=ne6:13.3><span>Yadi hi bhagavā rāgacaritassa puggalassa mettaṁ cetovimuttiṁ deseyya. </span></div><p><div class=verse-container id=ne6:13.4><span>Sukhaṁ vā paṭipadaṁ dandhābhiññaṁ sukhaṁ vā paṭipadaṁ khippābhiññaṁ vipassanāpubbaṅgamaṁ vā pahānaṁ deseyya, na yujjati desanā. </span></div><p><div class=verse-container id=ne6:13.5><span>Evaṁ yaṁ kiñci rāgassa anulomappahānaṁ dosassa anulomappahānaṁ mohassa anulomappahānaṁ. </span></div><p><div class=verse-container id=ne6:13.6><span>Sabbaṁ taṁ vicayena hārena vicinitvā yuttihārena yojetabbaṁ. </span></div><p><div class=verse-container id=ne6:13.7><span>Yāvatikā ñāṇassa bhūmi. </span></div><p><div class=verse-container id=ne6:14.1><span>Mettāvihārissa sato byāpādo cittaṁ pariyādāya ṭhassatīti na yujjati desanā, byāpādo pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:14.2><span>Karuṇāvihārissa sato vihesā cittaṁ pariyādāya ṭhassatīti na yujjati desanā, vihesā pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:14.3><span>Muditāvihārissa sato arati cittaṁ pariyādāya ṭhassatīti na yujjati desanā, arati pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:14.4><span>Upekkhāvihārissa sato rāgo cittaṁ pariyādāya ṭhassatīti na yujjati desanā, rāgo pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:14.5><span>Animittavihārissa sato nimittānusārī tena teneva viññāṇaṁ pavattatīti na yujjati desanā, nimittaṁ pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:14.6><span>Asmīti vigataṁ ayamahamasmīti na samanupassāmi. </span></div><p><div class=verse-container id=ne6:14.7><span>Atha ca pana me kismīti kathasmīti vicikicchā kathaṅkathāsallaṁ cittaṁ pariyādāya ṭhassatīti na yujjati desanā, vicikicchā kathaṅkathāsallaṁ pahānaṁ abbhatthaṁ gacchatīti yujjati desanā. </span></div><p><div class=verse-container id=ne6:15.1><span>Yathā vā pana paṭhamaṁ jhānaṁ samāpannassa sato kāmarāgabyāpādā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:15.2><span>Vitakkasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:15.3><span>Dutiyaṁ jhānaṁ samāpannassa sato vitakkavicārasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:15.4><span>Upekkhāsukhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:15.5><span>Tatiyaṁ jhānaṁ samāpannassa sato pītisukhasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā, upekkhāsatipārisuddhisahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:15.6><span>Catutthaṁ jhānaṁ samāpannassa sato upekkhāsahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:15.7><span>Ākāsānañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:16.1><span>Ākāsānañcāyatanaṁ samāpannassa sato rūpasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:16.2><span>Viññāṇañcāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:16.3><span>Viññāṇañcāyatanaṁ samāpannassa sato ākāsānañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:16.4><span>Ākiñcaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:16.5><span>Ākiñcaññāyatanaṁ samāpannassa sato viññāṇañcāyatanasahagatā saññāmanasikārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:16.6><span>Nevasaññānāsaññāyatanasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:16.7><span>Nevasaññānāsaññāyatanaṁ samāpannassa sato saññūpacārā visesāya saṁvattantīti na yujjati desanā, hānāya saṁvattantīti yujjati desanā. </span></div><p><div class=verse-container id=ne6:16.8><span>Saññāvedayitanirodhasahagatā vā saññāmanasikārā hānāya saṁvattantīti na yujjati desanā, visesāya saṁvattantīti yujjati desanā. </span></div><p><div class=verse-container id=ne6:16.9><span>Kallatāparicitaṁ cittaṁ na ca abhinīhāraṁ khamatīti na yujjati desanā, kallatāparicitaṁ cittaṁ atha ca abhinīhāraṁ khamatīti yujjati desanā. </span></div><p><div class=verse-container id=ne6:17.1><span>Evaṁ sabbe navasuttantā yathādhammaṁ yathāvinayaṁ yathāsatthusāsanaṁ sabbato vicayena hārena vicinitvā yuttihārena yojetabbāti. </span></div><p><div class=verse-container id=ne6:17.2><span>Tenāha āyasmā mahākaccāyano “sabbesaṁ hārānaṁ yā bhūmi yo ca gocaro tesan”ti. </span></div><p><div class=verse-container id=ne6:17.3><span>Niyutto yutti hāro. </span></div><div class=flex-between><a href=/canon/en/pli/ms/sutta/kn/ne/ne0005.html>Previous</a><a href=/canon/en/pli/ms/sutta/kn/ne/ne0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>