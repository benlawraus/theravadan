<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0016.html>Previous</a><a href=/canon/en/pli/ms/sutta/kn/ne/ne0018.html>Next</a></div><p><div class=verse-container id=ne17:0.1><span>Netti </span></div><p><div class=verse-container id=ne17:0.2><span>Paṭiniddesavāra </span></div><p><div class=verse-container id=ne17:0.3><span>Vibhaṅga 14 </span></div><p><div class=verse-container id=ne17:0.4><span class=big-bold>Adhiṭṭhānahāravibhaṅga </span></div><p><div class=verse-container id=ne17:1.1><span>Tattha katamo adhiṭṭhāno hāro? </span></div><p><div class=verse-container id=ne17:1.2><span>“Ekattatāya dhammā, yepi ca vemattatāya niddiṭṭhā”ti. </span></div><p><div class=verse-container id=ne17:2.1><span>Ye tattha niddiṭṭhā, tathā te dhārayitabbā. </span></div><p><div class=verse-container id=ne17:3.1><span>“Dukkhan”ti ekattatā. </span></div><p><div class=verse-container id=ne17:3.2><span>Tattha katamaṁ dukkhaṁ? </span></div><p><div class=verse-container id=ne17:3.3><span>Jāti dukkhā, jarā dukkhā, byādhi dukkho, maraṇaṁ dukkhaṁ, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ, saṅkhittena pañcupādānakkhandhā dukkhā, rūpā dukkhā, vedanā dukkhā, saññā dukkhā, saṅkhārā dukkhā, viññāṇaṁ dukkhaṁ. </span></div><p><div class=verse-container id=ne17:3.4><span>Ayaṁ vemattatā. </span></div><p><div class=verse-container id=ne17:4.1><span>“Dukkhasamudayo”ti ekattatā. </span></div><p><div class=verse-container id=ne17:4.2><span>Tattha katamo dukkhasamudayo? </span></div><p><div class=verse-container id=ne17:4.3><span>Yāyaṁ taṇhā ponobhavikā nandīrāgasahagatā tatratatrābhinandinī. </span></div><p><div class=verse-container id=ne17:4.4><span>Seyyathidaṁ—</span></div><p><div class=verse-container id=ne17:4.5><span>kāmataṇhā bhavataṇhā vibhavataṇhā. </span></div><p><div class=verse-container id=ne17:4.6><span>Ayaṁ vemattatā. </span></div><p><div class=verse-container id=ne17:5.1><span>“Dukkhanirodho”ti ekattatā. </span></div><p><div class=verse-container id=ne17:5.2><span>Tattha katamo dukkhanirodho? </span></div><p><div class=verse-container id=ne17:5.3><span>Yo tassāyeva taṇhāya asesavirāganirodho cāgo paṭinissaggo mutti anālayo. </span></div><p><div class=verse-container id=ne17:5.4><span>Ayaṁ vemattatā. </span></div><p><div class=verse-container id=ne17:6.1><span>“Dukkhanirodhagāminī paṭipadā”ti ekattatā. </span></div><p><div class=verse-container id=ne17:6.2><span>Tattha katamā dukkhanirodhagāminī paṭipadā? </span></div><p><div class=verse-container id=ne17:6.3><span>Ayameva ariyo aṭṭhaṅgiko maggo. </span></div><p><div class=verse-container id=ne17:6.4><span>Seyyathidaṁ—</span></div><p><div class=verse-container id=ne17:6.5><span>sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. </span></div><p><div class=verse-container id=ne17:6.6><span>Ayaṁ vemattatā. </span></div><p><div class=verse-container id=ne17:7.1><span>“Maggo”ti ekattatā. </span></div><p><div class=verse-container id=ne17:7.2><span>Tattha katamo maggo? </span></div><p><div class=verse-container id=ne17:7.3><span>Nirayagāmī maggo tiracchānayonigāmī maggo pettivisayagāmī maggo asurayoniyo maggo saggagāmiyo maggo manussagāmī maggo nibbānagāmī maggo. </span></div><p><div class=verse-container id=ne17:7.4><span>Ayaṁ vemattatā. </span></div><p><div class=verse-container id=ne17:8.1><span>“Nirodho”ti ekattatā. </span></div><p><div class=verse-container id=ne17:8.2><span>Tattha katamo nirodho? </span></div><p><div class=verse-container id=ne17:8.3><span>Paṭisaṅkhānirodho appaṭisaṅkhānirodho anunayanirodho paṭighanirodho mānanirodho makkhanirodho paḷāsanirodho issānirodho macchariyanirodho sabbakilesanirodho. </span></div><p><div class=verse-container id=ne17:8.4><span>Ayaṁ vemattatā. </span></div><p><div class=verse-container id=ne17:9.1><span>“Rūpan”ti ekattatā. </span></div><p><div class=verse-container id=ne17:9.2><span>Tattha katamaṁ rūpaṁ? </span></div><p><div class=verse-container id=ne17:9.3><span>Cātumahābhūtikaṁ rūpaṁ catunnaṁ mahābhūtānaṁ upādāya rūpassa paññatti. </span></div><p><div class=verse-container id=ne17:9.4><span>Tattha katamāni cattāri mahābhūtāni? </span></div><p><div class=verse-container id=ne17:9.5><span>Pathavīdhātu āpodhātu tejodhātu vāyodhātu. </span></div><p><div class=verse-container id=ne17:10.1><span>Dvīhi ākārehi dhātuyo pariggaṇhāti saṅkhepena ca vitthārena ca. </span></div><p><div class=verse-container id=ne17:10.2><span>Kathaṁ vitthārena dhātuyo pariggaṇhāti? </span></div><p><div class=verse-container id=ne17:10.3><span>Vīsatiyā ākārehi pathavīdhātuṁ vitthārena pariggaṇhāti, dvādasahi ākārehi āpodhātuṁ vitthārena pariggaṇhāti, catūhi ākārehi tejodhātuṁ vitthārena pariggaṇhāti, chahi ākārehi vāyodhātuṁ vitthārena pariggaṇhāti. </span></div><p><div class=verse-container id=ne17:11.1><span>Katamehi vīsatiyā ākārehi pathavīdhātuṁ vitthārena pariggaṇhāti? </span></div><p><div class=verse-container id=ne17:11.2><span>Atthi imasmiṁ kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ, hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ matthake matthaluṅganti imehi vīsatiyā ākārehi pathavīdhātuṁ vitthārena pariggaṇhāti. </span></div><p><div class=verse-container id=ne17:12.1><span>Katamehi dvādasahi ākārehi āpodhātuṁ vitthārena pariggaṇhāti? </span></div><p><div class=verse-container id=ne17:12.2><span>Atthi imasmiṁ kāye pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttanti imehi dvādasahi ākārehi āpodhātuṁ vitthārena pariggaṇhāti. </span></div><p><div class=verse-container id=ne17:13.1><span>Katamehi catūhi ākārehi tejodhātuṁ vitthārena pariggaṇhāti? </span></div><p><div class=verse-container id=ne17:13.2><span>Yena ca santappati, yena ca jīrīyati, yena ca pariḍayhati, yena ca asitapītakhāyitasāyitaṁ sammā pariṇāmaṁ gacchati, imehi catūhi ākārehi tejodhātuṁ vitthārena pariggaṇhāti. </span></div><p><div class=verse-container id=ne17:14.1><span>Katamehi chahi ākārehi vāyodhātuṁ vitthārena pariggaṇhāti? </span></div><p><div class=verse-container id=ne17:14.2><span>Uddhaṅgamā vātā, adhogamā vātā, kucchisayā vātā, koṭṭhāsayā vātā, aṅgamaṅgānusārino vātā, assāso passāso iti, imehi chahi ākārehi vāyodhātuṁ vitthārena pariggaṇhāti. </span></div><p><div class=verse-container id=ne17:15.1><span>Evaṁ imehi dvācattālīsāya ākārehi vitthārena dhātuyo sabhāvato upalakkhayanto tulayanto parivīmaṁsanto pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā, yathā candanikaṁ pavicinanto na kiñci gayhūpagaṁ passeyya, yathā saṅkāraṭṭhānaṁ pavicinanto na kiñci gayhūpagaṁ passeyya, yathā vaccakuṭiṁ pavicinanto na kiñci gayhūpagaṁ passeyya, yathā sivathikaṁ pavicinanto na kiñci gayhūpagaṁ passeyya. </span></div><p><div class=verse-container id=ne17:15.2><span>Evameva imehi dvācattālīsāya ākārehi evaṁ vitthārena dhātuyo sabhāvato upalakkhayanto tulayanto parivīmaṁsanto pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā. </span></div><p><div class=verse-container id=ne17:15.3><span>Tenāha bhagavā yā ceva kho pana ajjhattikā pathavīdhātu, yā ca bāhirā pathavīdhātu, pathavīdhāturevesā. </span></div><p><div class=verse-container id=ne17:15.4><span>Taṁ “netaṁ mama, nesohamasmi, na meso attā”ti evametaṁ yathābhūtaṁ sammappaññāya daṭṭhabbaṁ, evametaṁ yathābhūtaṁ sammappaññāya disvā pathavīdhātuyā nibbindati, pathavīdhātuyā cittaṁ virājeti. </span></div><p><div class=verse-container id=ne17:15.5><span>Yā ceva kho pana ajjhattikā āpodhātu, yā ca bāhirā āpodhātu …pe… </span></div><p><div class=verse-container id=ne17:15.6><span>yā ceva kho pana ajjhattikā tejodhātu, yā ca bāhirā tejodhātu …pe… </span></div><p><div class=verse-container id=ne17:15.7><span>yā ceva kho pana ajjhattikā vāyodhātu, yā ca bāhirā vāyodhātu, vāyodhāturevesā. </span></div><p><div class=verse-container id=ne17:15.8><span>Taṁ “netaṁ mama, nesohamasmi, na meso attā”ti evametaṁ yathābhūtaṁ sammappaññāya daṭṭhabbaṁ, evametaṁ yathābhūtaṁ sammappaññāya disvā vāyodhātuyā nibbindati, vāyodhātuyā cittaṁ virājeti. </span></div><p><div class=verse-container id=ne17:15.9><span>Ayaṁ vemattatā. </span></div><p><div class=verse-container id=ne17:16.1><span>“Avijjā”ti ekattatā. </span></div><p><div class=verse-container id=ne17:16.2><span>Tattha katamā avijjā? </span></div><p><div class=verse-container id=ne17:16.3><span>Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asallakkhaṇā anupalakkhaṇā apaccupalakkhaṇā asamavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ. </span></div><p><div class=verse-container id=ne17:16.4><span>Ayaṁ vemattatā. </span></div><p><div class=verse-container id=ne17:17.1><span>“Vijjā”ti ekattatā. </span></div><p><div class=verse-container id=ne17:17.2><span>Tattha katamā vijjā? </span></div><p><div class=verse-container id=ne17:17.3><span>Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ, pubbante ñāṇaṁ, aparante ñāṇaṁ, pubbantāparante ñāṇaṁ, idappaccayatāpaṭiccasamuppannesu dhammesu ñāṇaṁ, yā evarūpā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ. </span></div><p><div class=verse-container id=ne17:17.4><span>Ayaṁ vemattatā. </span></div><p><div class=verse-container id=ne17:18.1><span>“Samāpattī”ti ekattatā. </span></div><p><div class=verse-container id=ne17:18.2><span>Tattha katamā samāpatti? </span></div><p><div class=verse-container id=ne17:18.3><span>Saññāsamāpatti asaññāsamāpatti, nevasaññānāsaññāsamāpatti. </span></div><p><div class=verse-container id=ne17:18.4><span>Vibhūtasaññāsamāpatti nirodhasamāpattīti. </span></div><p><div class=verse-container id=ne17:18.5><span>Ayaṁ vemattatā. </span></div><p><div class=verse-container id=ne17:19.1><span>“Jhāyī”ti ekattatā. </span></div><p><div class=verse-container id=ne17:19.2><span>Tattha katamo jhāyī? </span></div><p><div class=verse-container id=ne17:19.3><span>Atthi sekkho jhāyī, atthi asekkho jhāyī, nevasekkhanāsekkho jhāyī, ājāniyo jhāyī, assakhaluṅko jhāyī, diṭṭhuttaro jhāyī, taṇhuttaro jhāyī, paññuttaro jhāyī. </span></div><p><div class=verse-container id=ne17:19.4><span>Ayaṁ vemattatā. </span></div><p><div class=verse-container id=ne17:20.1><span>“Samādhī”ti ekattatā. </span></div><p><div class=verse-container id=ne17:20.2><span>Tattha katamo samādhi? </span></div><p><div class=verse-container id=ne17:20.3><span>Saraṇo samādhi, araṇo samādhi, savero samādhi, avero samādhi, sabyāpajjo samādhi, abyāpajjo samādhi, sappītiko samādhi, nippītiko samādhi, sāmiso samādhi, nirāmiso samādhi, sasaṅkhāro samādhi, asaṅkhāro samādhi, ekaṁsabhāvito samādhi, ubhayaṁsabhāvito samādhi, ubhayato bhāvitabhāvano samādhi, savitakkasavicāro samādhi, avitakkavicāramatto samādhi, avitakkaavicāro samādhi, hānabhāgiyo samādhi, ṭhitibhāgiyo samādhi, visesabhāgiyo samādhi, nibbedhabhāgiyo samādhi, lokiyo samādhi, lokuttaro samādhi, micchāsamādhi, sammāsamādhi. </span></div><p><div class=verse-container id=ne17:20.4><span>Ayaṁ vemattatā. </span></div><p><div class=verse-container id=ne17:21.1><span>“Paṭipadā”ti ekattatā. </span></div><p><div class=verse-container id=ne17:21.2><span>Tattha katamā paṭipadā? </span></div><p><div class=verse-container id=ne17:21.3><span>Āgāḷhapaṭipadā, nijjhāmapaṭipadā, majjhimapaṭipadā, akkhamā paṭipadā, khamā paṭipadā, samā paṭipadā, damā paṭipadā, dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññāti. </span></div><p><div class=verse-container id=ne17:21.4><span>Ayaṁ vemattatā. </span></div><p><div class=verse-container id=ne17:22.1><span>“Kāyo”ti ekattatā. </span></div><p><div class=verse-container id=ne17:22.2><span>Tattha katamo kāyo? </span></div><p><div class=verse-container id=ne17:22.3><span>Nāmakāyo rūpakāyo ca. </span></div><p><div class=verse-container id=ne17:22.4><span>Tattha katamo rūpakāyo? </span></div><p><div class=verse-container id=ne17:22.5><span>Kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ matthaluṅganti—</span></div><p><div class=verse-container id=ne17:22.6><span>ayaṁ rūpakāyo. </span></div><p><div class=verse-container id=ne17:22.7><span>Nāmakāyo nāma vedanā saññā cetanā cittaṁ phasso manasikāroti—</span></div><p><div class=verse-container id=ne17:22.8><span>ayaṁ nāmakāyoti. </span></div><p><div class=verse-container id=ne17:22.9><span>Ayaṁ vemattatā. </span></div><p><div class=verse-container id=ne17:23.1><span>Evaṁ yo dhammo yassa dhammassa samānabhāvo, so dhammo tassa dhammassa ekattatāya ekī bhavati. </span></div><p><div class=verse-container id=ne17:23.2><span>Yena yena vā pana vilakkhaṇo, tena tena vemattaṁ gacchati. </span></div><p><div class=verse-container id=ne17:23.3><span>Evaṁ sutte vā veyyākaraṇe vā gāthāyaṁ vā pucchitena vīmaṁsayitabbaṁ, kiṁ ekattatāya pucchati, udāhu vemattatāyāti. </span></div><p><div class=verse-container id=ne17:23.4><span>Yadi ekattatāya pucchitaṁ, ekattatāya visajjayitabbaṁ. </span></div><p><div class=verse-container id=ne17:23.5><span>Yadi vemattatāya pucchitaṁ, vemattatāya visajjayitabbaṁ. </span></div><p><div class=verse-container id=ne17:23.6><span>Yadi sattādhiṭṭhānena pucchitaṁ, sattādhiṭṭhānena visajjayitabbaṁ. </span></div><p><div class=verse-container id=ne17:23.7><span>Yadi dhammādhiṭṭhānena pucchitaṁ, dhammādhiṭṭhānena visajjayitabbaṁ. </span></div><p><div class=verse-container id=ne17:23.8><span>Yathā yathā vā pana pucchitaṁ tathā tathā visajjayitabbaṁ. </span></div><p><div class=verse-container id=ne17:23.9><span>Tenāha āyasmā mahākaccāyano “ekattatāya dhammā”ti. </span></div><p><div class=verse-container id=ne17:23.10><span>Niyutto adhiṭṭhāno hāro. </span></div><div class=flex-between><a href=/canon/en/pli/ms/sutta/kn/ne/ne0016.html>Previous</a><a href=/canon/en/pli/ms/sutta/kn/ne/ne0018.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>