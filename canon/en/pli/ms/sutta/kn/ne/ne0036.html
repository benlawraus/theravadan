<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0035.html>Previous</a><a href=/canon/en/pli/ms/sutta/kn/ne/ne0037.html>Next</a></div><p><div class=verse-container id=ne36:0.1><span>Netti </span></div><p><div class=verse-container id=ne36:0.2><span class=big-bold>5. Nayasamuṭṭhāna </span></div><p><div class=verse-container id=ne36:1.1><span>Tattha katamaṁ nayasamuṭṭhānaṁ? </span></div><p><div class=verse-container id=ne36:1.2><span>Pubbā koṭi na paññāyati avijjāya ca bhavataṇhāya ca, tattha avijjānīvaraṇaṁ taṇhāsaṁyojanaṁ. </span></div><p><div class=verse-container id=ne36:1.3><span>Avijjānīvaraṇā sattā avijjāsaṁyuttā avijjāpakkhena vicaranti, te vuccanti diṭṭhicaritāti. </span></div><p><div class=verse-container id=ne36:1.4><span>Taṇhāsaṁyojanā sattā taṇhāsaṁyuttā taṇhāpakkhena vicaranti, te vuccanti taṇhācaritāti. </span></div><p><div class=verse-container id=ne36:1.5><span>Diṭṭhicaritā ito bahiddhā pabbajitā attakilamathānuyogamanuyuttā viharanti. </span></div><p><div class=verse-container id=ne36:1.6><span>Taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti. </span></div><p><div class=verse-container id=ne36:2.1><span>Tattha kiṅkāraṇaṁ yaṁ diṭṭhicaritā ito bahiddhā pabbajitā attakilamathānuyogamanuyuttā viharanti, taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti? </span></div><p><div class=verse-container id=ne36:2.2><span>Ito bahiddhā natthi saccavavatthānaṁ, kuto catusaccappakāsanā vā samathavipassanākosallaṁ vā upasamasukhappatti vā. </span></div><p><div class=verse-container id=ne36:2.3><span>Te upasamasukhassa anabhiññā viparītacetā evamāhaṁsu “natthi sukhena sukhaṁ, dukkhena nāma sukhaṁ adhigantabban”ti. </span></div><p><div class=verse-container id=ne36:2.4><span>Yo kāme paṭisevati, so lokaṁ vaḍḍhayati, yo lokaṁ vaḍḍhayati, so bahuṁ puññaṁ pasavatīti te evaṁsaññī evaṁdiṭṭhī dukkhena sukhaṁ patthayamānā kāmesu puññasaññī attakilamathānuyogamanuyuttā ca viharanti kāmasukhallikānuyogamanuyuttā ca, te tadabhiññā santā rogameva vaḍḍhayanti, gaṇḍameva vaḍḍhayanti, sallameva vaḍḍhayanti, te rogābhitunnā gaṇḍapaṭipīḷitā sallānuviddhā nirayatiracchānayonipetāsuresu ummujjanimujjāni karontā ugghātanigghātaṁ paccanubhontā rogagaṇḍasallabhesajjaṁ na vindanti. </span></div><p><div class=verse-container id=ne36:2.5><span>Tattha attakilamathānuyogo kāmasukhallikānuyogo ca saṅkileso, samathavipassanā vodānaṁ. </span></div><p><div class=verse-container id=ne36:2.6><span>Attakilamathānuyogo kāmasukhallikānuyogo ca rogo, samathavipassanā roganigghātakabhesajjaṁ. </span></div><p><div class=verse-container id=ne36:2.7><span>Attakilamathānuyogo kāmasukhallikānuyogo ca gaṇḍo, samathavipassanā gaṇḍanigghātakabhesajjaṁ. </span></div><p><div class=verse-container id=ne36:2.8><span>Attakilamathānuyogo kāmasukhallikānuyogo ca sallo, samathavipassanā salluddharaṇabhesajjaṁ. </span></div><p><div class=verse-container id=ne36:3.1><span>Tattha saṅkileso dukkhaṁ, tadabhisaṅgo taṇhā samudayo, taṇhānirodho dukkhanirodho, samathavipassanā dukkhanirodhagāminī paṭipadā, imāni cattāri saccāni. </span></div><p><div class=verse-container id=ne36:3.2><span>Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo. </span></div><p><div class=verse-container id=ne36:4.1><span>Tattha diṭṭhicaritā rūpaṁ attato upagacchanti. </span></div><p><div class=verse-container id=ne36:4.2><span>Vedanaṁ …pe… </span></div><p><div class=verse-container id=ne36:4.3><span>saññaṁ … </span></div><p><div class=verse-container id=ne36:4.4><span>saṅkhāre … </span></div><p><div class=verse-container id=ne36:4.5><span>viññāṇaṁ attato upagacchanti. </span></div><p><div class=verse-container id=ne36:4.6><span>Taṇhācaritā rūpavantaṁ attānaṁ upagacchanti. </span></div><p><div class=verse-container id=ne36:4.7><span>Attani vā rūpaṁ, rūpasmiṁ vā attānaṁ, </span></div><p><div class=verse-container id=ne36:4.8><span>vedanāvantaṁ …pe… </span></div><p><div class=verse-container id=ne36:4.9><span>saññāvantaṁ … </span></div><p><div class=verse-container id=ne36:4.10><span>saṅkhāravantaṁ … </span></div><p><div class=verse-container id=ne36:4.11><span>viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ, ayaṁ vuccati vīsativatthukā sakkāyadiṭṭhi. </span></div><p><div class=verse-container id=ne36:5.1><span>Tassā paṭipakkho lokuttarā sammādiṭṭhi, anvāyikā sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi, ayaṁ ariyo aṭṭhaṅgiko maggo. </span></div><p><div class=verse-container id=ne36:5.2><span>Te tayo khandhā sīlakkhandho samādhikkhandho paññākkhandho. </span></div><p><div class=verse-container id=ne36:5.3><span>Sīlakkhandho samādhikkhandho ca samatho, paññākkhandho vipassanā. </span></div><p><div class=verse-container id=ne36:5.4><span>Tattha sakkāyo dukkhaṁ, sakkāyasamudayo dukkhasamudayo, sakkāyanirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni. </span></div><p><div class=verse-container id=ne36:5.5><span>Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo. </span></div><p><div class=verse-container id=ne36:6.1><span>Tattha ye rūpaṁ attato upagacchanti. </span></div><p><div class=verse-container id=ne36:6.2><span>Vedanaṁ …pe… </span></div><p><div class=verse-container id=ne36:6.3><span>saññaṁ … </span></div><p><div class=verse-container id=ne36:6.4><span>saṅkhāre … </span></div><p><div class=verse-container id=ne36:6.5><span>viññāṇaṁ attato upagacchanti. </span></div><p><div class=verse-container id=ne36:6.6><span>Ime vuccanti “ucchedavādino”ti. </span></div><p><div class=verse-container id=ne36:6.7><span>Ye rūpavantaṁ attānaṁ upagacchanti. </span></div><p><div class=verse-container id=ne36:6.8><span>Attani vā rūpaṁ, rūpasmiṁ vā attānaṁ. </span></div><p><div class=verse-container id=ne36:6.9><span>Ye vedanāvantaṁ …pe… </span></div><p><div class=verse-container id=ne36:6.10><span>ye saññāvantaṁ … </span></div><p><div class=verse-container id=ne36:6.11><span>ye saṅkhāravantaṁ … </span></div><p><div class=verse-container id=ne36:6.12><span>ye viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ. </span></div><p><div class=verse-container id=ne36:6.13><span>Ime vuccanti “sassatavādino”ti, tattha ucchedasassatavādā ubho antā, ayaṁ saṁsārapavatti. </span></div><p><div class=verse-container id=ne36:6.14><span>Tassa paṭipakkho majjhimā paṭipadā ariyo aṭṭhaṅgiko maggo, ayaṁ saṁsāranivatti. </span></div><p><div class=verse-container id=ne36:6.15><span>Tattha pavatti dukkhaṁ, tadabhisaṅgo taṇhā samudayo, taṇhānirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni. </span></div><p><div class=verse-container id=ne36:6.16><span>Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo. </span></div><p><div class=verse-container id=ne36:7.1><span>Tattha ucchedasassataṁ samāsato vīsativatthukā sakkāyadiṭṭhi, vitthārato dvāsaṭṭhi diṭṭhigatāni, tesaṁ paṭipakkho tecattālīsaṁ bodhipakkhiyā dhammā aṭṭha vimokkhā dasa kasiṇāyatanāni. </span></div><p><div class=verse-container id=ne36:7.2><span>Dvāsaṭṭhi diṭṭhigatāni mohajālaṁ anādianidhanappavattaṁ. </span></div><p><div class=verse-container id=ne36:7.3><span>Tecattālīsaṁ bodhipakkhiyā dhammā ñāṇavajiraṁ mohajālappadālanaṁ. </span></div><p><div class=verse-container id=ne36:7.4><span>Tattha moho avijjā, jālaṁ bhavataṇhā, tena vuccati “pubbā koṭi na paññāyati avijjāya ca bhavataṇhāya cā”ti. </span></div><p><div class=verse-container id=ne36:8.1><span>Tattha diṭṭhicarito asmiṁ sāsane pabbajito sallekhānusantatavutti bhavati sallekhe tibbagāravo. </span></div><p><div class=verse-container id=ne36:8.2><span>Taṇhācarito asmiṁ sāsane pabbajito sikkhānusantatavutti bhavati sikkhāya tibbagāravo. </span></div><p><div class=verse-container id=ne36:8.3><span>Diṭṭhicarito sammattaniyāmaṁ okkamanto dhammānusārī bhavati. </span></div><p><div class=verse-container id=ne36:8.4><span>Taṇhācarito sammattaniyāmaṁ okkamanto saddhānusārī bhavati, diṭṭhicarito sukhāya paṭipadāya dandhābhiññāya khippābhiññāya ca niyyāti. </span></div><p><div class=verse-container id=ne36:8.5><span>Taṇhācarito dukkhāya paṭipadāya dandhābhiññāya khippābhiññāya ca niyyāti. </span></div><p><div class=verse-container id=ne36:9.1><span>Tattha kiṅkāraṇaṁ, yaṁ taṇhācarito dukkhāya paṭipadāya dandhābhiññāya khippābhiññāya ca niyyāti, tassa hi kāmā apariccattā bhavanti, so kāmehi viveciyamāno dukkhena paṭinissarati dandhañca dhammaṁ ājānāti? </span></div><p><div class=verse-container id=ne36:9.2><span>Yo panāyaṁ diṭṭhicarito ayaṁ āditoyeva kāmehi anatthiko bhavati. </span></div><p><div class=verse-container id=ne36:9.3><span>So tato viveciyamāno khippañca paṭinissarati, khippañca dhammaṁ ājānāti. </span></div><p><div class=verse-container id=ne36:9.4><span>Dukkhāpi paṭipadā duvidhā dandhābhiññā ca khippābhiññā ca. </span></div><p><div class=verse-container id=ne36:9.5><span>Sukhāpi paṭipadā duvidhā dandhābhiññā ca khippābhiññā ca. </span></div><p><div class=verse-container id=ne36:9.6><span>Sattāpi duvidhā mudindriyāpi tikkhindriyāpi. </span></div><p><div class=verse-container id=ne36:9.7><span>Ye mudindriyā, te dandhañca paṭinissaranti dandhañca dhammaṁ ājānanti. </span></div><p><div class=verse-container id=ne36:9.8><span>Ye tikkhindriyā, te khippañca paṭinissaranti, khippañca dhammaṁ ājānanti, imā catasso paṭipadā. </span></div><p><div class=verse-container id=ne36:9.9><span>Ye hi keci niyyiṁsu vā niyyanti vā niyyissanti vā, te imāhi eva catūhi paṭipadāhi. </span></div><p><div class=verse-container id=ne36:9.10><span>Evaṁ ariyā catukkamaggaṁ paññāpenti abudhajanasevitāya bālakantāya rattavāsiniyā nandiyā bhavataṇhāya avaṭṭanatthaṁ. </span></div><p><div class=verse-container id=ne36:9.11><span>Ayaṁ vuccati nandiyāvaṭṭassa nayassa bhūmīti, tenāha “taṇhañca avijjampi ca samathenā”ti. </span></div><p><div class=verse-container id=ne36:10.1><span>Veyyākaraṇesu hi ye kusalākusalāti te duvidhā upaparikkhitabbā—</span></div><p><div class=verse-container id=ne36:10.2><span>lokavaṭṭānusārī ca lokavivaṭṭānusārī ca. </span></div><p><div class=verse-container id=ne36:10.3><span>Vaṭṭaṁ nāma saṁsāro. </span></div><p><div class=verse-container id=ne36:10.4><span>Vivaṭṭaṁ nibbānaṁ. </span></div><p><div class=verse-container id=ne36:10.5><span>Kammakilesā hetu saṁsārassa. </span></div><p><div class=verse-container id=ne36:10.6><span>Tattha kammaṁ cetanā cetasikañca niddisitabbaṁ. </span></div><p><div class=verse-container id=ne36:10.7><span>Taṁ kathaṁ daṭṭhabbaṁ? </span></div><p><div class=verse-container id=ne36:10.8><span>Upacayena sabbepi kilesā catūhi vipallāsehi niddisitabbā. </span></div><p><div class=verse-container id=ne36:10.9><span>Te kattha daṭṭhabbā? </span></div><p><div class=verse-container id=ne36:10.10><span>Dasa vatthuke kilesapuñje. </span></div><p><div class=verse-container id=ne36:10.11><span>Katamāni dasa vatthūni? </span></div><p><div class=verse-container id=ne36:10.12><span>Cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo cattāri agatigamanāni. </span></div><p><div class=verse-container id=ne36:10.13><span>Paṭhame āhāre paṭhamo vipallāso, dutiye āhāre dutiyo vipallāso, tatiye āhāre tatiyo vipallāso, catutthe āhāre catuttho vipallāso. </span></div><p><div class=verse-container id=ne36:10.14><span>Paṭhame vipallāse paṭhamaṁ upādānaṁ. </span></div><p><div class=verse-container id=ne36:10.15><span>Dutiye vipallāse dutiyaṁ upādānaṁ, tatiye vipallāse tatiyaṁ upādānaṁ, catutthe vipallāse catutthaṁ upādānaṁ. </span></div><p><div class=verse-container id=ne36:10.16><span>Paṭhame upādāne paṭhamo yogo, dutiye upādāne dutiyo yogo, tatiye upādāne tatiyo yogo, catutthe upādāne catuttho yogo. </span></div><p><div class=verse-container id=ne36:10.17><span>Paṭhame yoge paṭhamo gantho, dutiye yoge dutiyo gantho, tatiye yoge tatiyo gantho, catutthe yoge catuttho gantho. </span></div><p><div class=verse-container id=ne36:10.18><span>Paṭhame ganthe paṭhamo āsavo, dutiye ganthe dutiyo āsavo, tatiye ganthe tatiyo āsavo, catutthe ganthe catuttho āsavo. </span></div><p><div class=verse-container id=ne36:10.19><span>Paṭhame āsave paṭhamo ogho, dutiye āsave dutiyo ogho, tatiye āsave tatiyo ogho, catutthe āsave catuttho ogho. </span></div><p><div class=verse-container id=ne36:10.20><span>Paṭhame oghe paṭhamo sallo, dutiye oghe dutiyo sallo, tatiye oghe tatiyo sallo, catutthe oghe catuttho sallo. </span></div><p><div class=verse-container id=ne36:10.21><span>Paṭhame salle paṭhamā viññāṇaṭṭhiti, dutiye salle dutiyā viññāṇaṭṭhiti, tatiye salle tatiyā viññāṇaṭṭhiti, catutthe salle catutthī viññāṇaṭṭhiti. </span></div><p><div class=verse-container id=ne36:10.22><span>Paṭhamāyaṁ viññāṇaṭṭhitiyaṁ paṭhamaṁ agatigamanaṁ, dutiyāyaṁ viññāṇaṭṭhitiyaṁ dutiyaṁ agatigamanaṁ, tatiyāyaṁ viññāṇaṭṭhitiyaṁ tatiyaṁ agatigamanaṁ, catutthiyaṁ viññāṇaṭṭhitiyaṁ catutthaṁ agatigamanaṁ. </span></div><p><div class=verse-container id=ne36:11.1><span>Tattha yo ca kabaḷīkāro āhāro phasso āhāro, ime taṇhācaritassa puggalassa upakkilesā. </span></div><p><div class=verse-container id=ne36:11.2><span>Yo ca manosañcetanāhāro yo ca viññāṇāhāro, ime diṭṭhicaritassa puggalassa upakkilesā. </span></div><p><div class=verse-container id=ne36:11.3><span>Tattha yo ca “asubhe subhan”ti vipallāso, yo ca “dukkhe sukhan”ti vipallāso, ime taṇhācaritassa puggalassa upakkilesā. </span></div><p><div class=verse-container id=ne36:11.4><span>Yo ca “anicce niccan”ti vipallāso, yo ca “anattani attā”ti vipallāso, ime diṭṭhicaritassa puggalassa upakkilesā. </span></div><p><div class=verse-container id=ne36:11.5><span>Tattha yañca kāmupādānaṁ yañca bhavupādānaṁ, ime taṇhācaritassa puggalassa upakkilesā. </span></div><p><div class=verse-container id=ne36:11.6><span>Yañca diṭṭhupādānaṁ yañca attavādupādānaṁ, ime diṭṭhicaritassa puggalassa upakkilesā. </span></div><p><div class=verse-container id=ne36:11.7><span>Tattha yo ca kāmayogo, yo ca bhavayogo, ime taṇhācaritassa puggalassa upakkilesā. </span></div><p><div class=verse-container id=ne36:11.8><span>Yo ca diṭṭhiyogo, yo ca avijjāyogo, ime diṭṭhicaritassa puggalassa upakkilesā. </span></div><p><div class=verse-container id=ne36:11.9><span>Tattha yo ca abhijjhākāyagantho, yo ca byāpādo kāyagantho, ime taṇhācaritassa puggalassa upakkilesā. </span></div><p><div class=verse-container id=ne36:11.10><span>Yo ca parāmāsakāyagantho, yo ca idaṁsaccābhinivesakāyagantho, ime diṭṭhicaritassa puggalassa upakkilesā. </span></div><p><div class=verse-container id=ne36:11.11><span>Tattha yo ca kāmāsavo, yo ca bhavāsavo, ime taṇhācaritassa puggalassa upakkilesā. </span></div><p><div class=verse-container id=ne36:11.12><span>Yo ca diṭṭhāsavo, yo ca avijjāsavo, ime diṭṭhicaritassa puggalassa upakkilesā. </span></div><p><div class=verse-container id=ne36:11.13><span>Tattha yo ca kāmogho, yo ca bhavogho, ime taṇhācaritassa puggalassa upakkilesā. </span></div><p><div class=verse-container id=ne36:11.14><span>Yo ca diṭṭhogho, yo ca avijjogho, ime diṭṭhicaritassa puggalassa upakkilesā. </span></div><p><div class=verse-container id=ne36:11.15><span>Tattha yo ca rāgasallo, yo ca dosasallo, ime taṇhācaritassa puggalassa upakkilesā. </span></div><p><div class=verse-container id=ne36:11.16><span>Yo ca mānasallo, yo ca mohasallo, ime diṭṭhicaritassa puggalassa upakkilesā. </span></div><p><div class=verse-container id=ne36:11.17><span>Tattha yā ca rūpūpagā viññāṇaṭṭhiti, yā ca vedanūpagā viññāṇaṭṭhiti, ime taṇhācaritassa puggalassa upakkilesā. </span></div><p><div class=verse-container id=ne36:11.18><span>Yā ca saññūpagā viññāṇaṭṭhiti, yā ca saṅkhārūpagā viññāṇaṭṭhiti, ime diṭṭhicaritassa puggalassa upakkilesā. </span></div><p><div class=verse-container id=ne36:11.19><span>Tattha yañca chandā agatigamanaṁ yañca dosā agatigamanaṁ, ime taṇhācaritassa puggalassa upakkilesā. </span></div><p><div class=verse-container id=ne36:11.20><span>Yañca bhayā agatigamanaṁ, yañca mohā agatigamanaṁ, ime diṭṭhicaritassa puggalassa upakkilesā. </span></div><p><div class=verse-container id=ne36:12.1><span>Tattha kabaḷīkāre āhāre “asubhe subhan”ti vipallāso, phasse āhāre “dukkhe sukhan”ti vipallāso, viññāṇe āhāre “anicce niccan”ti vipallāso, manosañcetanāya āhāre “anattani attā”ti vipallāso. </span></div><p><div class=verse-container id=ne36:12.2><span>Paṭhame vipallāse ṭhito kāme upādiyati, idaṁ vuccati kāmupādānaṁ; </span></div><p><div class=verse-container id=ne36:12.3><span>dutiye vipallāse ṭhito anāgataṁ bhavaṁ upādiyati, idaṁ vuccati bhavupādānaṁ; </span></div><p><div class=verse-container id=ne36:12.4><span>tatiye vipallāse ṭhito saṁsārābhinandiniṁ diṭṭhiṁ upādiyati, idaṁ vuccati diṭṭhupādānaṁ; </span></div><p><div class=verse-container id=ne36:12.5><span>catutthe vipallāse ṭhito attānaṁ kappiyaṁ upādiyati, idaṁ vuccati attavādupādānaṁ. </span></div><p><div class=verse-container id=ne36:13.1><span>Kāmupādānena kāmehi saṁyujjati, ayaṁ vuccati kāmayogo; </span></div><p><div class=verse-container id=ne36:13.2><span>bhavupādānena bhavehi saṁyujjati, ayaṁ vuccati bhavayogo; </span></div><p><div class=verse-container id=ne36:13.3><span>diṭṭhupādānena pāpikāya diṭṭhiyā saṁyujjati, ayaṁ vuccati diṭṭhiyogo; </span></div><p><div class=verse-container id=ne36:13.4><span>attavādupādānena avijjāya saṁyujjati, ayaṁ vuccati avijjāyogo. </span></div><p><div class=verse-container id=ne36:14.1><span>Paṭhame yoge ṭhito abhijjhāya kāyaṁ ganthati, ayaṁ vuccati abhijjhākāyagantho; </span></div><p><div class=verse-container id=ne36:14.2><span>dutiye yoge ṭhito byāpādena kāyaṁ ganthati, ayaṁ vuccati byāpādakāyagantho; </span></div><p><div class=verse-container id=ne36:14.3><span>tatiye yoge ṭhito parāmāsena kāyaṁ ganthati, ayaṁ vuccati parāmāsakāyagantho; </span></div><p><div class=verse-container id=ne36:14.4><span>catutthe yoge ṭhito idaṁsaccābhinivesena kāyaṁ ganthati, ayaṁ vuccati idaṁsaccābhinivesakāyagantho. </span></div><p><div class=verse-container id=ne36:15.1><span>Tassa evaṅganthitā kilesā āsavanti. </span></div><p><div class=verse-container id=ne36:15.2><span>Kuto ca vuccati āsavantīti? </span></div><p><div class=verse-container id=ne36:15.3><span>Anusayato vā pariyuṭṭhānato vā. </span></div><p><div class=verse-container id=ne36:15.4><span>Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁsaccābhinivesakāyaganthena avijjāsavo. </span></div><p><div class=verse-container id=ne36:16.1><span>Tassa ime cattāro āsavā vepullaṁ gatā oghā bhavanti. </span></div><p><div class=verse-container id=ne36:16.2><span>Iti āsavavepullā oghavepullaṁ. </span></div><p><div class=verse-container id=ne36:16.3><span>Tattha kāmāsavena kāmogho, bhavāsavena bhavogho, diṭṭhāsavena diṭṭhogho, avijjāsavena avijjogho. </span></div><p><div class=verse-container id=ne36:17.1><span>Tassa ime cattāro oghā anusayasahagatā ajjhāsayaṁ anupaviṭṭhā hadayaṁ āhacca tiṭṭhanti, tena vuccanti sallāiti. </span></div><p><div class=verse-container id=ne36:17.2><span>Tattha kāmoghena rāgasallo, bhavoghena dosasallo, diṭṭhoghena mānasallo, avijjoghena mohasallo. </span></div><p><div class=verse-container id=ne36:18.1><span>Tassa imehi catūhi sallehi pariyādinnaṁ viññāṇaṁ catūsu dhammesu saṇṭhahati rūpe vedanāya saññāya saṅkhāresu. </span></div><p><div class=verse-container id=ne36:18.2><span>Tattha rāgasallena nandūpasecanena viññāṇena rūpūpagā viññāṇaṭṭhiti, dosasallena nandūpasecanena viññāṇena vedanūpagā viññāṇaṭṭhiti, mānasallena nandūpasecanena viññāṇena saññūpagā viññāṇaṭṭhiti, mohasallena nandūpasecanena viññāṇena saṅkhārūpagā viññāṇaṭṭhiti. </span></div><p><div class=verse-container id=ne36:19.1><span>Tassa imāhi catūhi viññāṇaṭṭhitīhi upatthaddhaṁ viññāṇaṁ catūhi dhammehi agatiṁ gacchati chandā dosā bhayā mohā. </span></div><p><div class=verse-container id=ne36:19.2><span>Tattha rāgena chandāgatiṁ gacchati, dosena dosāgatiṁ gacchati, bhayena bhayāgatiṁ gacchati, mohena mohāgatiṁ gacchati. </span></div><p><div class=verse-container id=ne36:19.3><span>Iti kho tañca kammaṁ ime ca kilesā, esa hetu saṁsārassa, evaṁ sabbe kilesā catūhi vipallāsehi niddisitabbā. </span></div><p><div class=verse-container id=ne36:20.1><span>Tattha imā catasso disā kabaḷīkāro āhāro “asubhe subhan”ti vipallāso, kāmupādānaṁ, kāmayogo, abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti, chandā agatigamananti paṭhamā disā. </span></div><p><div class=verse-container id=ne36:21.1><span>Phasso āhāro “dukkhe sukhan”ti vipallāso, bhavupādānaṁ, bhavayogo, byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā agatigamananti dutiyā disā. </span></div><p><div class=verse-container id=ne36:22.1><span>Viññāṇāhāro “anicce niccan”ti vipallāso, diṭṭhupādānaṁ, diṭṭhiyogo parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā agatigamananti tatiyā disā. </span></div><p><div class=verse-container id=ne36:23.1><span>Manosañcetanāhāro “anattani attā”ti vipallāso, attavādupādānaṁ, avijjāyogo, idaṁsaccābhinivesakāyagantho, avijjāsavo, avijjogho, mohasallo, saṅkhārūpagā viññāṇaṭṭhiti, mohā agatigamananti catutthī disā. </span></div><p><div class=verse-container id=ne36:24.1><span>Tattha yo ca kabaḷīkāro āhāro yo ca “asubhe subhan”ti vipallāso, kāmupādānaṁ, kāmayogo, abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti chandā agatigamananti, imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:24.2><span>Ime rāgacaritassa puggalassa upakkilesā. </span></div><p><div class=verse-container id=ne36:25.1><span>Tattha yo ca phasso āhāro yo ca “dukkhe sukhan”ti vipallāso, bhavupādānaṁ, bhavayogo, byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā agatigamananti imesaṁ dasannaṁ suttānaṁ eko attho byañjanameva nānaṁ, ime dosacaritassa puggalassa upakkilesā. </span></div><p><div class=verse-container id=ne36:26.1><span>Tattha yo ca viññāṇāhāro yo ca “anicce niccan”ti vipallāso, diṭṭhupādānaṁ, diṭṭhiyogo, parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā agatigamananti imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:26.2><span>Ime diṭṭhicaritassa mandassa upakkilesā. </span></div><p><div class=verse-container id=ne36:27.1><span>Tattha yo ca manosañcetanāhāro yo ca “anattani attā”ti vipallāso, attavādupādānaṁ, avijjāyogo, idaṁsaccābhinivesakāyagantho, avijjāsavo, avijjogho, mohasallo, saṅkhārūpagā viññāṇaṭṭhiti, mohā agatigamananti, imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:27.2><span>Ime diṭṭhicaritassa udattassa upakkilesā. </span></div><p><div class=verse-container id=ne36:28.1><span>Tattha yo ca kabaḷīkāro āhāro yo ca phasso āhāro, ime appaṇihitena vimokkhamukhena pariññaṁ gacchanti, viññāṇāhāro suññatāya, manosañcetanāhāro animittena, tattha yo ca “asubhe subhan”ti vipallāso, yo ca “dukkhe sukhan”ti vipallāso, ime appaṇihitena vimokkhamukhena pahānaṁ abbhatthaṁ gacchanti. </span></div><p><div class=verse-container id=ne36:28.2><span>“Anicce niccan”ti vipallāso suññatāya, “anattani attā”ti vipallāso animittena. </span></div><p><div class=verse-container id=ne36:28.3><span>Tattha kāmupādānañca bhavupādānañca appaṇihitena vimokkhamukhena pahānaṁ gacchanti. </span></div><p><div class=verse-container id=ne36:28.4><span>Diṭṭhupādānaṁ suññatāya, attavādupādānaṁ animittena. </span></div><p><div class=verse-container id=ne36:28.5><span>Tattha kāmayogo ca bhavayogo ca appaṇihitena vimokkhamukhena pahānaṁ gacchanti, diṭṭhiyogo suññatāya, avijjāyogo animittena. </span></div><p><div class=verse-container id=ne36:28.6><span>Tattha abhijjhākāyagantho ca byāpādakāyagantho ca appaṇihitena vimokkhamukhena pahānaṁ gacchanti, parāmāsakāyagantho suññatāya, idaṁsaccābhinivesakāyagantho animittena. </span></div><p><div class=verse-container id=ne36:29.1><span>Tattha kāmāsavo ca bhavāsavo ca appaṇihitena vimokkhamukhena pahānaṁ gacchanti, diṭṭhāsavo suññatāya, avijjāsavo animittena. </span></div><p><div class=verse-container id=ne36:29.2><span>Tattha kāmogho ca bhavogho ca appaṇihitena vimokkhamukhena pahānaṁ gacchanti, diṭṭhogho suññatāya, avijjogho animittena. </span></div><p><div class=verse-container id=ne36:29.3><span>Tattha rāgasallo ca dosasallo ca appaṇihitena vimokkhamukhena pahānaṁ gacchanti, mānasallo suññatāya, mohasallo animittena. </span></div><p><div class=verse-container id=ne36:29.4><span>Tattha rūpūpagā ca viññāṇaṭṭhiti vedanūpagā ca viññāṇaṭṭhiti appaṇihitena vimokkhamukhena pariññaṁ gacchanti, saññūpagā suññatāya, saṅkhārūpagā animittena. </span></div><p><div class=verse-container id=ne36:30.1><span>Tattha chandā ca agatigamanaṁ dosā ca agatigamanaṁ appaṇihitena vimokkhamukhena pahānaṁ gacchanti, bhayā agatigamanaṁ suññatāya, mohā agatigamanaṁ animittena vimokkhamukhena pahānaṁ gacchanti. </span></div><p><div class=verse-container id=ne36:30.2><span>Iti sabbe lokavaṭṭānusārino dhammā niyyanti. </span></div><p><div class=verse-container id=ne36:30.3><span>Te lokā tīhi vimokkhamukhehi. </span></div><p><div class=verse-container id=ne36:31.1><span>Tatridaṁ niyyānaṁ—</span></div><p><div class=verse-container id=ne36:32.1><span>Catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā. </span></div><p><div class=verse-container id=ne36:33.1><span>Paṭhamā paṭipadā paṭhamaṁ satipaṭṭhānaṁ, dutiyā paṭipadā dutiyaṁ satipaṭṭhānaṁ, tatiyā paṭipadā tatiyaṁ satipaṭṭhānaṁ, catutthī paṭipadā catutthaṁ satipaṭṭhānaṁ. </span></div><p><div class=verse-container id=ne36:33.2><span>Paṭhamaṁ satipaṭṭhānaṁ paṭhamaṁ jhānaṁ, dutiyaṁ satipaṭṭhānaṁ dutiyaṁ jhānaṁ, tatiyaṁ satipaṭṭhānaṁ tatiyaṁ jhānaṁ, catutthaṁ satipaṭṭhānaṁ catutthaṁ jhānaṁ. </span></div><p><div class=verse-container id=ne36:33.3><span>Paṭhamaṁ jhānaṁ paṭhamo vihāro, dutiyaṁ jhānaṁ dutiyo vihāro, tatiyaṁ jhānaṁ tatiyo vihāro, catutthaṁ jhānaṁ catuttho vihāro. </span></div><p><div class=verse-container id=ne36:33.4><span>Paṭhamo vihāro paṭhamaṁ sammappadhānaṁ, dutiyo vihāro dutiyaṁ sammappadhānaṁ, tatiyo vihāro tatiyaṁ sammappadhānaṁ, catuttho vihāro catutthaṁ sammappadhānaṁ. </span></div><p><div class=verse-container id=ne36:33.5><span>Paṭhamaṁ sammappadhānaṁ paṭhamo acchariyo abbhuto dhammo, dutiyaṁ dutiyo, tatiyaṁ tatiyo, catutthaṁ sammappadhānaṁ catuttho acchariyo abbhuto dhammo. </span></div><p><div class=verse-container id=ne36:33.6><span>Paṭhamo acchariyo abbhuto dhammo paṭhamaṁ adhiṭṭhānaṁ, dutiyo acchariyo abbhuto dhammo dutiyaṁ adhiṭṭhānaṁ, tatiyo acchariyo abbhuto dhammo tatiyaṁ adhiṭṭhānaṁ, catuttho acchariyo abbhuto dhammo catutthaṁ adhiṭṭhānaṁ. </span></div><p><div class=verse-container id=ne36:33.7><span>Paṭhamaṁ adhiṭṭhānaṁ paṭhamā samādhibhāvanā, dutiyaṁ adhiṭṭhānaṁ dutiyā samādhibhāvanā, tatiyaṁ adhiṭṭhānaṁ tatiyā samādhibhāvanā, catutthaṁ adhiṭṭhānaṁ catutthī samādhibhāvanā. </span></div><p><div class=verse-container id=ne36:33.8><span>Paṭhamā samādhibhāvanā paṭhamo sukhabhāgiyo dhammo, dutiyā samādhibhāvanā dutiyo sukhabhāgiyo dhammo, tatiyā samādhibhāvanā tatiyo sukhabhāgiyo dhammo, catutthī samādhibhāvanā catuttho sukhabhāgiyo dhammo. </span></div><p><div class=verse-container id=ne36:33.9><span>Paṭhamo sukhabhāgiyo dhammo paṭhamaṁ appamāṇaṁ, dutiyo sukhabhāgiyo dhammo dutiyaṁ appamāṇaṁ, tatiyo sukhabhāgiyo dhammo tatiyaṁ appamāṇaṁ, catuttho sukhabhāgiyo dhammo catutthaṁ appamāṇaṁ. </span></div><p><div class=verse-container id=ne36:33.10><span>Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūreti, dutiyā paṭipadā bhāvitā bahulīkatā dutiyaṁ satipaṭṭhānaṁ paripūreti, tatiyā paṭipadā bhāvitā bahulīkatā tatiyaṁ satipaṭṭhānaṁ paripūreti, catutthī paṭipadā bhāvitā bahulīkatā catutthaṁ satipaṭṭhānaṁ paripūreti. </span></div><p><div class=verse-container id=ne36:33.11><span>Paṭhamo satipaṭṭhāno bhāvito bahulīkato paṭhamaṁ jhānaṁ paripūreti, dutiyo satipaṭṭhāno bhāvito bahulīkato dutiyaṁ jhānaṁ paripūreti, tatiyo satipaṭṭhāno bhāvito bahulīkato tatiyaṁ jhānaṁ paripūreti, catuttho satipaṭṭhāno bhāvito bahulīkato catutthaṁ jhānaṁ paripūreti. </span></div><p><div class=verse-container id=ne36:34.1><span>Paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ paripūreti, dutiyaṁ jhānaṁ bhāvitaṁ bahulīkataṁ dutiyaṁ vihāraṁ paripūreti, tatiyaṁ jhānaṁ bhāvitaṁ bahulīkataṁ tatiyaṁ vihāraṁ paripūreti, catutthaṁ jhānaṁ bhāvitaṁ bahulīkataṁ catutthaṁ vihāraṁ paripūreti. </span></div><p><div class=verse-container id=ne36:34.2><span>Paṭhamo vihāro bhāvito bahulīkato anuppannānaṁ pāpakānaṁ akusalānaṁ dhammānaṁ anuppādaṁ paripūreti, dutiyo vihāro bhāvito bahulīkato uppannānaṁ pāpakānaṁ akusalānaṁ dhammānaṁ pahānaṁ paripūreti, tatiyo vihāro bhāvito bahulīkato anuppannānaṁ kusalānaṁ dhammānaṁ uppādaṁ paripūreti, catuttho vihāro bhāvito bahulīkato uppannānaṁ kusalānaṁ dhammānaṁ ṭhitiṁ asammosaṁ bhiyyobhāvaṁ paripūreti. </span></div><p><div class=verse-container id=ne36:34.3><span>Paṭhamaṁ sammappadhānaṁ bhāvitaṁ bahulīkataṁ mānappahānaṁ paripūreti, dutiyaṁ sammappadhānaṁ bhāvitaṁ bahulīkataṁ ālayasamugghātaṁ paripūreti, tatiyaṁ sammappadhānaṁ bhāvitaṁ bahulīkataṁ avijjāpahānaṁ paripūreti, catutthaṁ sammappadhānaṁ bhāvitaṁ bahulīkataṁ bhavūpasamaṁ paripūreti. </span></div><p><div class=verse-container id=ne36:34.4><span>Mānappahānaṁ bhāvitaṁ bahulīkataṁ saccādhiṭṭhānaṁ paripūreti, ālayasamugghāto bhāvito bahulīkato cāgādhiṭṭhānaṁ paripūreti, avijjāpahānaṁ bhāvitaṁ bahulīkataṁ paññādhiṭṭhānaṁ paripūreti, bhavūpasamo bhāvito bahulīkato upasamādhiṭṭhānaṁ paripūreti. </span></div><p><div class=verse-container id=ne36:34.5><span>Saccādhiṭṭhānaṁ bhāvitaṁ bahulīkataṁ chandasamādhiṁ paripūreti, cāgādhiṭṭhānaṁ bhāvitaṁ bahulīkataṁ vīriyasamādhiṁ paripūreti, paññādhiṭṭhānaṁ bhāvitaṁ bahulīkataṁ cittasamādhiṁ paripūreti, upasamādhiṭṭhānaṁ bhāvitaṁ bahulīkataṁ vīmaṁsāsamādhiṁ paripūreti. </span></div><p><div class=verse-container id=ne36:34.6><span>Chandasamādhi bhāvito bahulīkato indriyasaṁvaraṁ paripūreti, vīriyasamādhi bhāvito bahulīkato tapaṁ paripūreti, cittasamādhi bhāvito bahulīkato buddhiṁ paripūreti, vīmaṁsāsamādhi bhāvito bahulīkato sabbūpadhipaṭinissaggaṁ paripūreti. </span></div><p><div class=verse-container id=ne36:34.7><span>Indriyasaṁvaro bhāvito bahulīkato mettaṁ paripūreti, tapo bhāvito bahulīkato karuṇaṁ paripūreti, buddhi bhāvitā bahulīkatā muditaṁ paripūreti, sabbūpadhipaṭinissaggo bhāvito bahulīkato upekkhaṁ paripūreti. </span></div><p><div class=verse-container id=ne36:35.1><span>Tattha imā catasso disā paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro mettā iti paṭhamā disā. </span></div><p><div class=verse-container id=ne36:36.1><span>Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo abbhuto dhammo bhavādhiṭṭhānaṁ vīriyasamādhi tapo karuṇā iti dutiyā disā. </span></div><p><div class=verse-container id=ne36:37.1><span>Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti tatiyā disā. </span></div><p><div class=verse-container id=ne36:38.1><span>Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti catutthī disā. </span></div><p><div class=verse-container id=ne36:39.1><span>Tattha paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro, mettā iti imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:39.2><span>Idaṁ rāgacaritassa puggalassa bhesajjaṁ. </span></div><p><div class=verse-container id=ne36:40.1><span>Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo abbhuto dhammo cāgādhiṭṭhānaṁ vīriyasamādhi tapo karuṇā iti imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:40.2><span>Idaṁ dosacaritassa puggalassa bhesajjaṁ. </span></div><p><div class=verse-container id=ne36:41.1><span>Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:41.2><span>Idaṁ diṭṭhicaritassa mandassa bhesajjaṁ. </span></div><p><div class=verse-container id=ne36:42.1><span>Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti imesaṁ dasannaṁ suttānaṁ eko attho, byañjanameva nānaṁ. </span></div><p><div class=verse-container id=ne36:42.2><span>Idaṁ diṭṭhicaritassa udattassa bhesajjaṁ. </span></div><p><div class=verse-container id=ne36:43.1><span>Tattha dukkhā ca paṭipadā dandhābhiññā dukkhā ca paṭipadā khippābhiññā appaṇihitaṁ vimokkhamukhaṁ, sukhā paṭipadā dandhābhiññā suññataṁ vimokkhamukhaṁ, sukhā paṭipadā khippābhiññā animittaṁ vimokkhamukhaṁ. </span></div><p><div class=verse-container id=ne36:44.1><span>Tattha kāye kāyānupassitā satipaṭṭhānañca vedanāsu vedanānupassitā satipaṭṭhānañca appaṇihitaṁ vimokkhamukhaṁ, citte cittānupassitā suññataṁ vimokkhamukhaṁ. </span></div><p><div class=verse-container id=ne36:44.2><span>Dhammesu dhammānupassitā animittaṁ vimokkhamukhaṁ. </span></div><p><div class=verse-container id=ne36:45.1><span>Tattha paṭhamañca jhānaṁ dutiyañca jhānaṁ appaṇihitaṁ vimokkhamukhaṁ, tatiyaṁ jhānaṁ suññataṁ vimokkhamukhaṁ, catutthaṁ jhānaṁ animittaṁ vimokkhamukhaṁ. </span></div><p><div class=verse-container id=ne36:46.1><span>Tattha paṭhamo ca vihāro dutiyo ca vihāro appaṇihitaṁ vimokkhamukhaṁ, tatiyo vihāro suññataṁ vimokkhamukhaṁ, catuttho vihāro animittaṁ vimokkhamukhaṁ. </span></div><p><div class=verse-container id=ne36:47.1><span>Yattha paṭhamañca sammappadhānaṁ dutiyañca sammappadhānaṁ appaṇihitaṁ vimokkhamukhaṁ, tatiyaṁ sammappadhānaṁ suññataṁ vimokkhamukhaṁ, catutthaṁ sammappadhānaṁ animittaṁ vimokkhamukhaṁ. </span></div><p><div class=verse-container id=ne36:48.1><span>Tattha mānappahānañca ālayasamugghāto ca appaṇihitaṁ vimokkhamukhaṁ, avijjāpahānaṁ suññataṁ vimokkhamukhaṁ, bhavūpasamo animittaṁ vimokkhamukhaṁ. </span></div><p><div class=verse-container id=ne36:49.1><span>Tattha saccādhiṭṭhānañca cāgādhiṭṭhānañca appaṇihitaṁ vimokkhamukhaṁ, paññādhiṭṭhānaṁ suññataṁ vimokkhamukhaṁ, upasamādhiṭṭhānaṁ animittaṁ vimokkhamukhaṁ. </span></div><p><div class=verse-container id=ne36:50.1><span>Tattha chandasamādhi ca vīriyasamādhi ca appaṇihitaṁ vimokkhamukhaṁ, cittasamādhi suññataṁ vimokkhamukhaṁ, vīmaṁsāsamādhi animittaṁ vimokkhamukhaṁ. </span></div><p><div class=verse-container id=ne36:51.1><span>Tattha indriyasaṁvaro ca tapo ca appaṇihitaṁ vimokkhamukhaṁ, buddhi suññataṁ vimokkhamukhaṁ sabbūpadhipaṭinissaggo animittaṁ vimokkhamukhaṁ. </span></div><p><div class=verse-container id=ne36:52.1><span>Tattha mettā ca karuṇā ca appaṇihitaṁ vimokkhamukhaṁ, muditā suññataṁ vimokkhamukhaṁ upekkhā animittaṁ vimokkhamukhaṁ. </span></div><p><div class=verse-container id=ne36:53.1><span>Tesaṁ vikkīḷitaṁ. </span></div><p><div class=verse-container id=ne36:53.2><span>Cattāro āhārā tesaṁ paṭipakkho catasso paṭipadā …pe… </span></div><p><div class=verse-container id=ne36:53.3><span>cattāro vipallāsā tesaṁ paṭipakkho cattāro satipaṭṭhānā. </span></div><p><div class=verse-container id=ne36:53.4><span>Cattāri upādānāni tesaṁ paṭipakkho cattāri jhānāni. </span></div><p><div class=verse-container id=ne36:53.5><span>Cattāro yogā tesaṁ paṭipakkho cattāro vihārā. </span></div><p><div class=verse-container id=ne36:53.6><span>Cattāro ganthā tesaṁ paṭipakkho cattāro sammappadhānā. </span></div><p><div class=verse-container id=ne36:53.7><span>Cattāro āsavā tesaṁ paṭipakkho cattāro acchariyā abbhutā dhammā. </span></div><p><div class=verse-container id=ne36:53.8><span>Cattāro oghā tesaṁ paṭipakkho cattāri adhiṭṭhānāni. </span></div><p><div class=verse-container id=ne36:53.9><span>Cattāro sallā tesaṁ paṭipakkho catasso samādhibhāvanā. </span></div><p><div class=verse-container id=ne36:53.10><span>Catasso viññāṇaṭṭhitiyo tāsaṁ paṭipakkho cattāro sukhabhāgiyā dhammā. </span></div><p><div class=verse-container id=ne36:53.11><span>Cattāri agatigamanāni tesaṁ paṭipakkho catasso appamāṇā. </span></div><p><div class=verse-container id=ne36:54.1><span>Sīhā buddhā paccekabuddhā sāvakā ca hatarāgadosamohā, tesaṁ vikkīḷitaṁ bhāvanā sacchikiriyā byantīkiriyā ca. </span></div><p><div class=verse-container id=ne36:54.2><span>Vikkīḷitaṁ indriyādhiṭṭhānaṁ vikkīḷitaṁ vipariyāsānadhiṭṭhānañca. </span></div><p><div class=verse-container id=ne36:54.3><span>Indriyāni saddhammagocaro vipariyāsā kilesagocaro. </span></div><p><div class=verse-container id=ne36:54.4><span>Ayaṁ vuccati sīhavikkīḷitassa ca nayassa disālocanassa ca nayassa bhūmīti. </span></div><p><div class=verse-container id=ne36:54.5><span>Tenāha “yo neti vipallāsehi saṅkilese”ti. </span></div><p><div class=verse-container id=ne36:54.6><span>Veyyākaraṇesu hi ye “kusalākusalā”ti ca. </span></div><p><div class=verse-container id=ne36:55.1><span>Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā; </span></div><p><div class=verse-container id=ne36:55.2><span>ye sukhāya paṭipadāya dandhābhiññāya khippābhiññāya ca niyyanti, ime dve puggalā. </span></div><p><div class=verse-container id=ne36:55.3><span>Tesaṁ catunnaṁ puggalānaṁ ayaṁ saṅkileso, cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānīti. </span></div><p><div class=verse-container id=ne36:55.4><span>Tesaṁ catunnaṁ puggalānaṁ idaṁ vodānaṁ, catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā iti. </span></div><p><div class=verse-container id=ne36:56.1><span>Tattha ye dukkhāya paṭipadāya dandhābhiññāya khippābhiññāya ca niyyanti ime dve puggalā. </span></div><p><div class=verse-container id=ne36:56.2><span>Ye sukhāya paṭipadāya dandhābhiññāya khippābhiññāya ca niyyanti, ime dve puggalā. </span></div><p><div class=verse-container id=ne36:56.3><span>Tattha yo sukhāya paṭipadāya khippābhiññāya niyyāti, ayaṁ ugghaṭitaññū. </span></div><p><div class=verse-container id=ne36:56.4><span>Yo sādhāraṇāya, ayaṁ vipañcitaññū. </span></div><p><div class=verse-container id=ne36:56.5><span>Yo dukkhāya paṭipadāya dandhābhiññāya niyyāti, ayaṁ neyyo. </span></div><p><div class=verse-container id=ne36:57.1><span>Tattha bhagavā ugghaṭitaññussa puggalassa samathaṁ upadisati, neyyassa vipassanaṁ, samathavipassanaṁ vipañcitaññussa. </span></div><p><div class=verse-container id=ne36:57.2><span>Tattha bhagavā ugghaṭitaññussa puggalassa mudukaṁ dhammadesanaṁ upadisati, tikkhaṁ neyyassa, mudutikkhaṁ vipañcitaññussa, tattha bhagavā ugghaṭitaññussa puggalassa saṅkhittena dhammaṁ desayati, saṅkhittavitthārena vipañcitaññussa, vitthārena neyyassa. </span></div><p><div class=verse-container id=ne36:57.3><span>Tattha bhagavā ugghaṭitaññussa puggalassa nissaraṇaṁ upadisati, vipañcitaññussa ādīnavañca nissaraṇañca upadisati, neyyassa assādañca ādīnavañca nissaraṇañca upadisati. </span></div><p><div class=verse-container id=ne36:57.4><span>Tattha bhagavā ugghaṭitaññussa adhipaññāsikkhaṁ paññāpayati, adhicittaṁ vipañcitaññussa, adhisīlaṁ neyyassa. </span></div><p><div class=verse-container id=ne36:58.1><span>Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā. </span></div><p><div class=verse-container id=ne36:58.2><span>Ye sukhāya paṭipadāya dandhābhiññāya khippābhiññāya ca niyyanti. </span></div><p><div class=verse-container id=ne36:58.3><span>Ime dve puggalā. </span></div><p><div class=verse-container id=ne36:58.4><span>Iti kho cattāri hutvā tīṇi bhavanti ugghaṭitaññū vipañcitaññū neyyoti. </span></div><p><div class=verse-container id=ne36:59.1><span>Tesaṁ tiṇṇaṁ puggalānaṁ ayaṁ saṅkileso, tīṇi akusalamūlāni lobho akusalamūlaṁ doso akusalamūlaṁ moho akusalamūlaṁ, tīṇi duccaritāni—</span></div><p><div class=verse-container id=ne36:59.2><span>kāyaduccaritaṁ vacīduccaritaṁ manoduccaritaṁ; </span></div><p><div class=verse-container id=ne36:59.3><span>tayo akusalavitakkā—</span></div><p><div class=verse-container id=ne36:59.4><span>kāmavitakko byāpādavitakko vihiṁsāvitakko; </span></div><p><div class=verse-container id=ne36:59.5><span>tisso akusalasaññā—</span></div><p><div class=verse-container id=ne36:59.6><span>kāmasaññā byāpādasaññā vihiṁsāsaññā; </span></div><p><div class=verse-container id=ne36:59.7><span>tisso viparītasaññā—</span></div><p><div class=verse-container id=ne36:59.8><span>niccasaññā sukhasaññā attasaññā; </span></div><p><div class=verse-container id=ne36:59.9><span>tisso vedanā—</span></div><p><div class=verse-container id=ne36:59.10><span>sukhā vedanā dukkhā vedanā adukkhamasukhā vedanā; </span></div><p><div class=verse-container id=ne36:59.11><span>tisso dukkhatā—</span></div><p><div class=verse-container id=ne36:59.12><span>dukkhadukkhatā saṅkhāradukkhatā vipariṇāmadukkhatā; </span></div><p><div class=verse-container id=ne36:59.13><span>tayo aggī—</span></div><p><div class=verse-container id=ne36:59.14><span>rāgaggi dosaggi mohaggi; </span></div><p><div class=verse-container id=ne36:59.15><span>tayo sallā—</span></div><p><div class=verse-container id=ne36:59.16><span>rāgasallo dosasallo mohasallo; </span></div><p><div class=verse-container id=ne36:59.17><span>tisso jaṭā—</span></div><p><div class=verse-container id=ne36:59.18><span>rāgajaṭā dosajaṭā mohajaṭā; </span></div><p><div class=verse-container id=ne36:59.19><span>tisso akusalūpaparikkhā—</span></div><p><div class=verse-container id=ne36:59.20><span>akusalaṁ kāyakammaṁ akusalaṁ vacīkammaṁ akusalaṁ manokammaṁ. </span></div><p><div class=verse-container id=ne36:59.21><span>Tisso vipattiyo—</span></div><p><div class=verse-container id=ne36:59.22><span>sīlavipatti diṭṭhivipatti ācāravipattīti. </span></div><p><div class=verse-container id=ne36:59.23><span>Tesaṁ tiṇṇaṁ puggalānaṁ idaṁ vodānaṁ. </span></div><p><div class=verse-container id=ne36:59.24><span>Tīṇi kusalamūlāni—</span></div><p><div class=verse-container id=ne36:59.25><span>alobho kusalamūlaṁ adoso kusalamūlaṁ amoho kusalamūlaṁ. </span></div><p><div class=verse-container id=ne36:59.26><span>Tīṇi sucaritāni—</span></div><p><div class=verse-container id=ne36:59.27><span>kāyasucaritaṁ vacīsucaritaṁ manosucaritaṁ. </span></div><p><div class=verse-container id=ne36:59.28><span>Tayo kusalavitakkā—</span></div><p><div class=verse-container id=ne36:59.29><span>nekkhammavitakko abyāpādavitakko avihiṁsāvitakko. </span></div><p><div class=verse-container id=ne36:59.30><span>Tayo samādhī—</span></div><p><div class=verse-container id=ne36:59.31><span>savitakko savicāro samādhi avitakko vicāramatto samādhi avitakko avicāro samādhi. </span></div><p><div class=verse-container id=ne36:59.32><span>Tisso kusalasaññā—</span></div><p><div class=verse-container id=ne36:59.33><span>nekkhammasaññā abyāpādasaññā avihiṁsāsaññā. </span></div><p><div class=verse-container id=ne36:59.34><span>Tisso aviparītasaññā—</span></div><p><div class=verse-container id=ne36:59.35><span>aniccasaññā dukkhasaññā anattasaññā. </span></div><p><div class=verse-container id=ne36:59.36><span>Tisso kusalūpaparikkhā—</span></div><p><div class=verse-container id=ne36:59.37><span>kusalaṁ kāyakammaṁ kusalaṁ vacīkammaṁ kusalaṁ manokammaṁ. </span></div><p><div class=verse-container id=ne36:59.38><span>Tīṇi soceyyāni—</span></div><p><div class=verse-container id=ne36:59.39><span>kāyasoceyyaṁ vacīsoceyyaṁ manosoceyyaṁ; </span></div><p><div class=verse-container id=ne36:59.40><span>tisso sampattiyo—</span></div><p><div class=verse-container id=ne36:59.41><span>sīlasampatti samādhisampatti paññāsampatti. </span></div><p><div class=verse-container id=ne36:59.42><span>Tisso sikkhā—</span></div><p><div class=verse-container id=ne36:59.43><span>adhisīlasikkhā adhicittasikkhā adhipaññāsikkhā; </span></div><p><div class=verse-container id=ne36:59.44><span>tayo khandhā—</span></div><p><div class=verse-container id=ne36:59.45><span>sīlakkhandho samādhikkhandho paññākkhandho. </span></div><p><div class=verse-container id=ne36:59.46><span>Tīṇi vimokkhamukhāni—</span></div><p><div class=verse-container id=ne36:59.47><span>suññataṁ animittaṁ appaṇihitanti. </span></div><p><div class=verse-container id=ne36:60.1><span>Iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito ca. </span></div><p><div class=verse-container id=ne36:61.1><span>Tesaṁ dvinnaṁ puggalānaṁ ayaṁ saṅkileso, taṇhā ca avijjā ca ahirikañca anottappañca assati ca asampajaññañca ayoniso manasikāro ca kosajjañca dovacassañca ahaṅkāro ca mamaṅkāro ca assaddhā ca pamādo ca asaddhammassavanañca asaṁvaro ca abhijjhā ca byāpādo ca nīvaraṇañca saṁyojanañca kodho ca upanāho ca makkho ca palāso ca issā ca maccherañca māyā ca sāṭheyyañca sassatadiṭṭhi ca ucchedadiṭṭhi cāti. </span></div><p><div class=verse-container id=ne36:62.1><span>Tesaṁ dvinnaṁ puggalānaṁ idaṁ vodānaṁ, samatho ca vipassanā ca hirī ca ottappañca sati ca sampajaññañca yoniso manasikāro ca vīriyārambho ca sovacassañca dhamme ñāṇañca anvaye ñāṇañca khaye ñāṇañca anuppāde ñāṇañca saddhā ca appamādo ca saddhammassavanañca saṁvaro ca anabhijjhā ca abyāpādo ca rāgavirāgā ca cetovimutti avijjāvirāgā ca paññāvimutti abhisamayo ca appicchatā ca santuṭṭhi ca akkodho ca anupanāho ca amakkho ca apalāso ca issāpahānañca macchariyappahānañca vijjā ca vimutti ca saṅkhatārammaṇo ca vimokkho asaṅkhatārammaṇo ca vimokkho saupādisesā ca nibbānadhātu anupādisesā ca nibbānadhātūti. </span></div><p><div class=verse-container id=ne36:63.1><span>Ayaṁ vuccati tipukkhalassa ca nayassa aṅkusassa ca nayassa bhūmīti. </span></div><p><div class=verse-container id=ne36:63.2><span>Tenāha “yo akusale samūlehi netī”ti “oloketvā disalocanenā”ti ca. </span></div><p><div class=verse-container id=ne36:63.3><span>Niyuttaṁ nayasamuṭṭhānaṁ. </span></div><div class=flex-between><a href=/canon/en/pli/ms/sutta/kn/ne/ne0035.html>Previous</a><a href=/canon/en/pli/ms/sutta/kn/ne/ne0037.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>