<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ne.html> Netti </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ne/ne0001.html>Previous</a><a href=/canon/en/pli/ms/sutta/kn/ne/ne0003.html>Next</a></div><p><div class=verse-container id=ne2:0.1><span>Netti </span></div><p><div class=verse-container id=ne2:0.2><span class=big-bold>2. Uddesavāra </span></div><p><div class=verse-container id=ne2:1.1><span>Tattha katame soḷasa hārā? </span></div><p><div class=verse-container id=ne2:1.2><span>Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti. </span></div><p><div class=verse-container id=ne2:2.1><span>Tassānugīti </span></div><p><div class=verse-container id=ne2:3.1><span>Desanā vicayo yutti, </span></div><p><div class=verse-container id=ne2:3.2><span>padaṭṭhāno ca lakkhaṇo; </span></div><p><div class=verse-container id=ne2:3.3><span>Catubyūho ca āvaṭṭo, </span></div><p><div class=verse-container id=ne2:3.4><span>vibhatti parivattano. </span></div><p><div class=verse-container id=ne2:4.1><span>Vevacano ca paññatti, </span></div><p><div class=verse-container id=ne2:4.2><span>otaraṇo ca sodhano; </span></div><p><div class=verse-container id=ne2:4.3><span>Adhiṭṭhāno parikkhāro, </span></div><p><div class=verse-container id=ne2:4.4><span>samāropano soḷaso. </span></div><p><div class=verse-container id=ne2:5.1><span>Ete soḷasa hārā, </span></div><p><div class=verse-container id=ne2:5.2><span>Pakittitā atthato asaṅkiṇṇā; </span></div><p><div class=verse-container id=ne2:5.3><span>Etesañceva bhavati, </span></div><p><div class=verse-container id=ne2:5.4><span>Vitthāratayā nayavibhattīti. </span></div><p><div class=verse-container id=ne2:6.1><span>Tattha katame pañca nayā? </span></div><p><div class=verse-container id=ne2:6.2><span>Nandiyāvaṭṭo tipukkhalo sīhavikkīḷito disālocano aṅkuso iti. </span></div><p><div class=verse-container id=ne2:7.1><span>Tassānugīti </span></div><p><div class=verse-container id=ne2:8.1><span>Paṭhamo nandiyāvaṭṭo, </span></div><p><div class=verse-container id=ne2:8.2><span>dutiyo ca tipukkhalo; </span></div><p><div class=verse-container id=ne2:8.3><span>Sīhavikkīḷito nāma, </span></div><p><div class=verse-container id=ne2:8.4><span>tatiyo nayalañjako. </span></div><p><div class=verse-container id=ne2:9.1><span>Disālocanamāhaṁsu, </span></div><p><div class=verse-container id=ne2:9.2><span>catutthaṁ nayamuttamaṁ; </span></div><p><div class=verse-container id=ne2:9.3><span>Pañcamo aṅkuso nāma, </span></div><p><div class=verse-container id=ne2:9.4><span>sabbe pañca nayā gatāti. </span></div><p><div class=verse-container id=ne2:10.1><span>Tattha katamāni aṭṭhārasa mūlapadāni? </span></div><p><div class=verse-container id=ne2:10.2><span>Nava padāni kusalāni nava padāni akusalāni. </span></div><p><div class=verse-container id=ne2:10.3><span>Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṁ samosaraṇaṁ gacchati. </span></div><p><div class=verse-container id=ne2:11.1><span>Tattha katamāni nava padāni kusalāni? </span></div><p><div class=verse-container id=ne2:11.2><span>Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṁ samosaraṇaṁ gacchati. </span></div><p><div class=verse-container id=ne2:11.3><span>Tatridaṁ uddānaṁ </span></div><p><div class=verse-container id=ne2:12.1><span>Taṇhā ca avijjāpi ca, </span></div><p><div class=verse-container id=ne2:12.2><span>Lobho doso tatheva moho ca; </span></div><p><div class=verse-container id=ne2:12.3><span>Caturo ca vipallāsā, </span></div><p><div class=verse-container id=ne2:12.4><span>Kilesabhūmī nava padāni. </span></div><p><div class=verse-container id=ne2:13.1><span>Samatho ca vipassanā ca, </span></div><p><div class=verse-container id=ne2:13.2><span>Kusalāni ca yāni tīṇi mūlāni; </span></div><p><div class=verse-container id=ne2:13.3><span>Caturo satipaṭṭhānā, </span></div><p><div class=verse-container id=ne2:13.4><span>Indriyabhūmī nava padāni. </span></div><p><div class=verse-container id=ne2:14.1><span>Navahi ca padehi kusalā, </span></div><p><div class=verse-container id=ne2:14.2><span>Navahi ca yujjanti akusalapakkhā; </span></div><p><div class=verse-container id=ne2:14.3><span>Ete kho mūlapadā, </span></div><p><div class=verse-container id=ne2:14.4><span>Bhavanti aṭṭhārasa padānīti. </span></div><p><div class=verse-container id=ne2:14.5><span>Uddesavāro. </span></div><div class=flex-between><a href=/canon/en/pli/ms/sutta/kn/ne/ne0001.html>Previous</a><a href=/canon/en/pli/ms/sutta/kn/ne/ne0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>