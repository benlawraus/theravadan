<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0006.html>Previous</a><a href=/canon/en/pli/ms/sutta/kn/mil/mil0005P0005P0008.html>Next</a></div><p id=mil5.5.7:0.1><span class=root>Milindapañha </span><br><p id=mil5.5.7:0.2><span class=root>Meṇḍakapañha </span><br><p id=mil5.5.7:0.3><span class=root>Santhavavagga </span><br><p id=mil5.5.7:0.4><span class="root big-bold">7. Ghaṭikārapañha </span><br><p id=mil5.5.7:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.7:1.2><span class=root>‘ghaṭikārassa kumbhakārassa āvesanaṁ sabbaṁ temāsaṁ ākāsacchadanaṁ aṭṭhāsi, na devotivassī’ti. </span><br><p id=mil5.5.7:1.3><span class=root>Puna ca bhaṇitaṁ—</span><br><p id=mil5.5.7:1.4><span class=root>‘kassapassa tathāgatassa kuṭi ovassatī’ti. </span><br><p id=mil5.5.7:1.5><span class=root>Kissa pana, bhante nāgasena, tathāgatassa evamussannakusalamūlassa kuṭi ovassati, tathāgatassa nāma so ānubhāvo icchitabbo? </span><br><p id=mil5.5.7:1.6><span class=root>Yadi, bhante nāgasena, ghaṭikārassa kumbhakārassa āvesanaṁ anovassaṁ ākāsacchadanaṁ ahosi, tena hi ‘tathāgatassa kuṭi ovassatī’ti yaṁ vacanaṁ, taṁ micchā. </span><br><p id=mil5.5.7:1.7><span class=root>Yadi tathāgatassa kuṭi ovassati, tena hi ‘ghaṭikārassa kumbhakārassa āvesanaṁ anovassakaṁ ahosi ākāsacchadanan’ti tampi vacanaṁ micchā. </span><br><p id=mil5.5.7:1.8><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.7:2.1><span class=root>“Bhāsitampetaṁ, mahārāja, bhagavatā—</span><br><p id=mil5.5.7:2.2><span class=root>‘ghaṭikārassa kumbhakārassa āvesanaṁ sabbaṁ temāsaṁ ākāsacchadanaṁ aṭṭhāsi, na devotivassī’ti. </span><br><p id=mil5.5.7:2.3><span class=root>Bhaṇitañca—</span><br><p id=mil5.5.7:2.4><span class=root>‘kassapassa tathāgatassa kuṭi ovassatī’ti. </span><br><p id=mil5.5.7:2.5><span class=root>Ghaṭikāro, mahārāja, kumbhakāro sīlavā kalyāṇadhammo ussannakusalamūlo andhe jiṇṇe mātāpitaro poseti, tassa asammukhā anāpucchāyevassa ghare tiṇaṁ haritvā bhagavato kuṭiṁ chādesuṁ, so tena tiṇaharaṇena akampitaṁ asañcalitaṁ susaṇṭhitaṁ vipulamasamaṁ pītiṁ paṭilabhati, bhiyyo somanassañca atulaṁ uppādesi ‘aho vata me bhagavā lokuttamo suvissattho’ti, tena tassa diṭṭhadhammiko vipāko nibbatto. </span><br><p id=mil5.5.7:2.6><span class=root>Na hi, mahārāja, tathāgato tāvatakena vikārena calati. </span><br><p id=mil5.5.7:3.1><span class=root>Yathā, mahārāja, sineru girirājā anekasatasahassavātasampahārenapi na kampati na calati, mahodadhi varappavarasāgaro anekasatanahutamahāgaṅgāsatasahassehipi na pūrati na vikāramāpajjati; </span><br><p id=mil5.5.7:3.2><span class=root>evameva kho, mahārāja, tathāgato na tāvatakena vikārena calati. </span><br><p id=mil5.5.7:4.1><span class=root>Yaṁ pana, mahārāja, tathāgatassa kuṭi ovassati, taṁ mahato janakāyassa anukampāya. </span><br><p id=mil5.5.7:4.2><span class=root>Dveme, mahārāja, atthavase sampassamānā tathāgatā sayaṁ nimmitaṁ paccayaṁ nappaṭisevanti, ‘ayaṁ aggadakkhiṇeyyo satthā’ti bhagavato paccayaṁ datvā devamanussā sabbaduggatito parimuccissantīti, pāṭihīraṁ dassetvā vuttiṁ pariyesantīti ‘mā aññe upavadeyyun’ti. </span><br><p id=mil5.5.7:4.3><span class=root>Ime dve atthavase sampassamānā tathāgatā sayaṁ nimmitaṁ paccayaṁ nappaṭisevanti. </span><br><p id=mil5.5.7:4.4><span class=root>Yadi, mahārāja, sakko vā taṁ kuṭiṁ anovassaṁ kareyya brahmā vā sayaṁ vā, sāvajjaṁ bhaveyya taṁyeva karaṇaṁ sadosaṁ saniggahaṁ, ime vibhūtaṁ katvā lokaṁ sammohenti adhikataṁ karontīti, tasmā taṁ karaṇaṁ vajjanīyaṁ. </span><br><p id=mil5.5.7:4.5><span class=root>Na, mahārāja, tathāgatā vatthuṁ yācanti, tāya avatthuyācanāya aparibhāsiyā bhavantī”ti. </span><br><p id=mil5.5.7:4.6><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.7:5.1><span class=root>Ghaṭikārapañho sattamo. </span><br></main><footer class="container footer"><small><a href=/about/>Contact info</a></small></footer>