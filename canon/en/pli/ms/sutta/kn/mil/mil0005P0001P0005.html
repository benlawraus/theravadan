<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0004.html>Previous</a><a href=/canon/en/pli/ms/sutta/kn/mil/mil0005P0001P0006.html>Next</a></div><p><div class=verse-container id=mil5.1.5:0.1><span>Milindapañha </span></div><p><div class=verse-container id=mil5.1.5:0.2><span>Meṇḍakapañha </span></div><p><div class=verse-container id=mil5.1.5:0.3><span>Iddhibalavagga </span></div><p><div class=verse-container id=mil5.1.5:0.4><span class=big-bold>5. Sivirājacakkhudānapañha </span></div><p><div class=verse-container id=mil5.1.5:1.1><span>“Bhante nāgasena, tumhe evaṁ bhaṇatha—</span></div><p><div class=verse-container id=mil5.1.5:1.2><span>‘sivirājena yācakassa cakkhūni dinnāni, andhassa sato puna dibbacakkhūni uppannānī’ti, etampi vacanaṁ sakasaṭaṁ saniggahaṁ sadosaṁ ‘hetusamugghāte ahetusmiṁ avatthusmiṁ natthi dibbacakkhussa uppādo’ti sutte vuttaṁ, yadi, bhante nāgasena, sivirājena yācakassa cakkhūni dinnāni, tena hi ‘puna dibbacakkhūni uppannānī’ti yaṁ vacanaṁ, taṁ micchā; </span></div><p><div class=verse-container id=mil5.1.5:1.3><span>yadi dibbacakkhūni uppannāni, tena hi ‘sivirājena yācakassa cakkhūni dinnānī’ti yaṁ vacanaṁ, tampi micchā. </span></div><p><div class=verse-container id=mil5.1.5:1.4><span>Ayampi ubhato koṭiko pañho gaṇṭhitopi gaṇṭhitaro veṭhatopi veṭhataro gahanatopi gahanataro, so tavānuppatto, tattha chandamabhijanehi nibbāhanāya paravādānaṁ niggahāyā”ti. </span></div><p><div class=verse-container id=mil5.1.5:2.1><span>“Dinnāni, mahārāja, sivirājena yācakassa cakkhūni, tattha mā vimatiṁ uppādehi, puna dibbāni ca cakkhūni uppannāni, tatthāpi mā vimatiṁ janehī”ti. </span></div><p><div class=verse-container id=mil5.1.5:2.2><span>“Api nu kho, bhante nāgasena, hetusamugghāte ahetusmiṁ avatthusmiṁ dibbacakkhu uppajjatī”ti? </span></div><p><div class=verse-container id=mil5.1.5:2.3><span>“Na hi, mahārājā”ti. </span></div><p><div class=verse-container id=mil5.1.5:2.4><span>“Kiṁ pana, bhante, ettha kāraṇaṁ, yena kāraṇena hetusamugghāte ahetusmiṁ avatthusmiṁ dibbacakkhu uppajjati, iṅgha tāva kāraṇena maṁ saññāpehī”ti? </span></div><p><div class=verse-container id=mil5.1.5:3.1><span>“Kiṁ pana, mahārāja, atthi loke saccaṁ nāma, yena saccavādino saccakiriyaṁ karontī”ti? </span></div><p><div class=verse-container id=mil5.1.5:3.2><span>“Āma, bhante, atthi loke saccaṁ nāma, saccena, bhante nāgasena, saccavādino saccakiriyaṁ katvā devaṁ vassāpenti, aggiṁ nibbāpenti, visaṁ paṭihananti, aññampi vividhaṁ kattabbaṁ karontī”ti. </span></div><p><div class=verse-container id=mil5.1.5:3.3><span>“Tena hi, mahārāja, yujjati sameti sivirājassa saccabalena dibbacakkhūni uppannānīti, saccabalena, mahārāja, avatthusmiṁ dibbacakkhu uppajjati, saccaṁyeva tattha vatthu bhavati dibbacakkhussa uppādāya. </span></div><p><div class=verse-container id=mil5.1.5:4.1><span>Yathā, mahārāja, ye keci sattā saccamanugāyanti ‘mahāmegho pavassatū’ti, tesaṁ saha saccamanugītena mahāmegho pavassati, api nu kho, mahārāja, atthi ākāse vassahetu sannicito ‘yena hetunā mahāmegho pavassatī’”ti? </span></div><p><div class=verse-container id=mil5.1.5:4.2><span>“Na hi, bhante, saccaṁyeva tattha hetu bhavati mahato meghassa pavassanāyā”ti. </span></div><p><div class=verse-container id=mil5.1.5:4.3><span>“Evameva kho, mahārāja, natthi tassa pakatihetu, saccaṁ yevettha vatthu bhavati dibbacakkhussa uppādāyāti. </span></div><p><div class=verse-container id=mil5.1.5:5.1><span>Yathā vā pana, mahārāja, ye keci sattā saccamanugāyanti ‘jalitapajjalitamahāaggikkhandho paṭinivattatū’ti, tesaṁ saha saccamanugītena jalitapajjalitamahāaggikkhandho khaṇena paṭinivattati. </span></div><p><div class=verse-container id=mil5.1.5:5.2><span>Api nu kho, mahārāja, atthi tasmiṁ jalitapajjalite mahāaggikkhandhe hetu sannicito ‘yena hetunā jalitapajjalitamahāaggikkhandho khaṇena paṭinivattatī’”ti? </span></div><p><div class=verse-container id=mil5.1.5:5.3><span>“Na hi, bhante, saccaṁyeva tattha vatthu hoti tassa jalitapajjalitassa mahāaggikkhandhassa khaṇena paṭinivattanāyā”ti. </span></div><p><div class=verse-container id=mil5.1.5:5.4><span>“Evameva kho, mahārāja, natthi tassa pakatihetu, saccaṁ yevettha vatthu bhavati dibbacakkhussa uppādāyāti. </span></div><p><div class=verse-container id=mil5.1.5:6.1><span>Yathā vā pana, mahārāja, ye keci sattā saccamanugāyanti ‘visaṁ halāhalaṁ agadaṁ bhavatū’ti. </span></div><p><div class=verse-container id=mil5.1.5:6.2><span>Tesaṁ saha saccamanugītena visaṁ halāhalaṁ khaṇena agadaṁ bhavati, api nu kho, mahārāja, atthi tasmiṁ halāhalavise hetu sannicito ‘yena hetunā visaṁ halāhalaṁ khaṇena agadaṁ bhavatī’”ti? </span></div><p><div class=verse-container id=mil5.1.5:6.3><span>“Na hi, bhante, saccaṁyeva tattha hetu bhavati visassa halāhalassa khaṇena paṭighātāyā”ti. </span></div><p><div class=verse-container id=mil5.1.5:6.4><span>“Evameva kho, mahārāja, vinā pakatihetuṁ saccaṁ yevettha vatthu bhavati dibbacakkhussa uppādāyāti. </span></div><p><div class=verse-container id=mil5.1.5:7.1><span>Catunnampi, mahārāja, ariyasaccānaṁ paṭivedhāya natthaññaṁ vatthu, saccaṁ vatthuṁ katvā cattāri ariyasaccāni paṭivijjhantīti. </span></div><p><div class=verse-container id=mil5.1.5:7.2><span>Atthi, mahārāja, cīnavisaye cīnarājā, so mahāsamudde kīḷitukāmo catumāse catumāse saccakiriyaṁ katvā saha rathena antomahāsamudde yojanaṁ pavisati, tassa rathasīsassa purato purato mahāvārikkhandho paṭikkamati, nikkhantassa puna ottharati, api nu kho, mahārāja, so mahāsamuddo sadevamanussenapi lokena pakatikāyabalena sakkā paṭikkamāpetun”ti? </span></div><p><div class=verse-container id=mil5.1.5:7.3><span>“Atiparittakepi, bhante, taḷāke udakaṁ na sakkā sadevamanussenapi lokena pakatikāyabalena paṭikkamāpetuṁ, kiṁ pana mahāsamudde udakan”ti? </span></div><p><div class=verse-container id=mil5.1.5:7.4><span>“Imināpi, mahārāja, kāraṇena saccabalaṁ ñātabbaṁ ‘natthi taṁ ṭhānaṁ, yaṁ saccena na pattabban’ti. </span></div><p><div class=verse-container id=mil5.1.5:8.1><span>Nagare, mahārāja, pāṭaliputte asoko dhammarājā sanegamajānapadaamaccabhaṭabalamahāmattehi parivuto gaṅgaṁ nadiṁ navasalilasampuṇṇaṁ samatitthikaṁ sambharitaṁ pañcayojanasatāyāmaṁ yojanaputhulaṁ sandamānaṁ disvā amacce evamāha—</span></div><p><div class=verse-container id=mil5.1.5:8.2><span>‘atthi koci, bhaṇe, samattho, yo imaṁ mahāgaṅgaṁ paṭisotaṁ sandāpetun’ti. </span></div><p><div class=verse-container id=mil5.1.5:8.3><span>Amaccā āhaṁsu ‘dukkaraṁ, devā’ti. </span></div><p><div class=verse-container id=mil5.1.5:9.1><span>Tasmiṁyeva gaṅgākūle ṭhitā bandhumatī nāma gaṇikā assosi raññā kira evaṁ vuttaṁ—</span></div><p><div class=verse-container id=mil5.1.5:9.2><span>‘sakkā nu kho imaṁ mahāgaṅgaṁ paṭisotaṁ sandāpetun’ti, sā evamāha—</span></div><p><div class=verse-container id=mil5.1.5:9.3><span>‘ahañhi nagare pāṭaliputte gaṇikā rūpūpajīvinī antimajīvikā, mama tāva rājā saccakiriyaṁ passatū’ti. </span></div><p><div class=verse-container id=mil5.1.5:9.4><span>Atha sā saccakiriyaṁ akāsi, saha tassā saccakiriyāya khaṇena sā mahāgaṅgā gaḷagaḷāyantī paṭisotaṁ sandittha mahato janakāyassa passato. </span></div><p><div class=verse-container id=mil5.1.5:10.1><span>Atha rājā gaṅgāya āvaṭṭaūmivegajanitaṁ halāhalasaddaṁ sutvā vimhito acchariyabbhutajāto amacce evamāha—</span></div><p><div class=verse-container id=mil5.1.5:10.2><span>‘kissāyaṁ, bhaṇe, mahāgaṅgā paṭisotaṁ sandatī’ti? </span></div><p><div class=verse-container id=mil5.1.5:10.3><span>‘Bandhumatī, mahārāja, gaṇikā tava vacanaṁ sutvā saccakiriyaṁ akāsi, tassā saccakiriyāya mahāgaṅgā uddhammukhā sandatī’ti. </span></div><p><div class=verse-container id=mil5.1.5:11.1><span>Atha saṁviggahadayo rājā turitaturito sayaṁ gantvā taṁ gaṇikaṁ pucchi—</span></div><p><div class=verse-container id=mil5.1.5:11.2><span>‘saccaṁ kira, je, tayā saccakiriyāya ayaṁ gaṅgā paṭisotaṁ sandāpitā’ti? </span></div><p><div class=verse-container id=mil5.1.5:11.3><span>‘Āma, devā’ti. </span></div><p><div class=verse-container id=mil5.1.5:11.4><span>Rājā āha—</span></div><p><div class=verse-container id=mil5.1.5:11.5><span>‘kiṁ te tattha balaṁ atthi, ko vā te vacanaṁ ādiyati anummatto, kena tvaṁ balena imaṁ mahāgaṅgaṁ paṭisotaṁ sandāpesī’ti? </span></div><p><div class=verse-container id=mil5.1.5:11.6><span>Sā āha—</span></div><p><div class=verse-container id=mil5.1.5:11.7><span>‘saccabalenāhaṁ, mahārāja, imaṁ mahāgaṅgaṁ paṭisotaṁ sandāpesin’ti. </span></div><p><div class=verse-container id=mil5.1.5:11.8><span>Rājā āha—</span></div><p><div class=verse-container id=mil5.1.5:11.9><span>‘kiṁ te saccabalaṁ atthi coriyā dhuttiyā asatiyā chinnikāya pāpiyā bhinnasīlāya hiriatikkantikāya andhajanapalobhikāyā’ti. </span></div><p><div class=verse-container id=mil5.1.5:11.10><span>‘Saccaṁ, mahārāja, tādisikā ahaṁ, tādisikāyapi me, mahārāja, saccakiriyā atthi, yāyāhaṁ icchamānā sadevakampi lokaṁ parivatteyyan’ti. </span></div><p><div class=verse-container id=mil5.1.5:11.11><span>Rājā āha—</span></div><p><div class=verse-container id=mil5.1.5:11.12><span>‘katamā pana sā hoti saccakiriyā, iṅgha maṁ sāvehī’ti. </span></div><p><div class=verse-container id=mil5.1.5:11.13><span>‘Yo me, mahārāja, dhanaṁ deti khattiyo vā brāhmaṇo vā vesso vā suddo vā añño vā koci, tesaṁ samakaṁyeva upaṭṭhahāmi, “khattiyo”ti viseso natthi, “suddo”ti atimaññanā natthi, anunayappaṭighavippamuttā dhanassāmikaṁ paricarāmi, esā me, deva, saccakiriyā, yāyāhaṁ imaṁ mahāgaṅgaṁ paṭisotaṁ sandāpesin’ti. </span></div><p><div class=verse-container id=mil5.1.5:12.1><span>Itipi, mahārāja, sacce ṭhitā na kiñci atthaṁ na vindanti. </span></div><p><div class=verse-container id=mil5.1.5:12.2><span>Dinnāni ca, mahārāja, sivirājena yācakassa cakkhūni, dibbacakkhūni ca uppannāni, tañca saccakiriyāya. </span></div><p><div class=verse-container id=mil5.1.5:12.3><span>Yaṁ pana sutte vuttaṁ—</span></div><p><div class=verse-container id=mil5.1.5:12.4><span>‘maṁsacakkhusmiṁ naṭṭhe ahetusmiṁ avatthusmiṁ natthi dibbacakkhussa uppādo’ti. </span></div><p><div class=verse-container id=mil5.1.5:12.5><span>Taṁ bhāvanāmayaṁ cakkhuṁ sandhāya vuttaṁ, evametaṁ, mahārāja, dhārehī”ti. </span></div><p><div class=verse-container id=mil5.1.5:12.6><span>“Sādhu, bhante nāgasena, sunibbeṭhito pañho, suniddiṭṭho niggaho, sumadditā paravādā, evametaṁ tathā sampaṭicchāmī”ti. </span></div><p><div class=verse-container id=mil5.1.5:13.1><span>Sivirājacakkhudānapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0005P0001P0004.html>Previous</a><a href=/canon/en/pli/ms/sutta/kn/mil/mil0005P0001P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>