<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0002.html>Previous</a><a href=/canon/en/pli/ms/sutta/kn/mil/mil0007P0004P0004.html>Next</a></div><p id=mil7.4.3:0.1><span class=root>Milindapañha </span><br><p id=mil7.4.3:0.2><span class=root>Opammakathāpañha </span><br><p id=mil7.4.3:0.3><span class=root>Pathavīvagga </span><br><p id=mil7.4.3:0.4><span class="root big-bold">3. Tejaṅgapañha </span><br><p id=mil7.4.3:1.1><span class=root>“Bhante nāgasena, ‘tejassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.3:1.2><span class=root>“Yathā, mahārāja, tejo tiṇakaṭṭhasākhāpalāsaṁ ḍahati; </span><br><p id=mil7.4.3:1.3><span class=root>evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā. </span><br><p id=mil7.4.3:1.4><span class=root>Idaṁ, mahārāja, tejassa paṭhamaṁ aṅgaṁ gahetabbaṁ. </span><br><p id=mil7.4.3:2.1><span class=root>Puna caparaṁ, mahārāja, tejo niddayo akāruṇiko; </span><br><p id=mil7.4.3:2.2><span class=root>evameva kho, mahārāja, yoginā yogāvacarena sabbakilesesu kāruññānuddayā na kātabbā. </span><br><p id=mil7.4.3:2.3><span class=root>Idaṁ, mahārāja, tejassa dutiyaṁ aṅgaṁ gahetabbaṁ. </span><br><p id=mil7.4.3:3.1><span class=root>Puna caparaṁ, mahārāja, tejo sītaṁ paṭihanati; </span><br><p id=mil7.4.3:3.2><span class=root>evameva kho, mahārāja, yoginā yogāvacarena vīriyasantāpatejaṁ abhijanetvā kilesā paṭihantabbā. </span><br><p id=mil7.4.3:3.3><span class=root>Idaṁ, mahārāja, tejassa tatiyaṁ aṅgaṁ gahetabbaṁ. </span><br><p id=mil7.4.3:4.1><span class=root>Puna caparaṁ, mahārāja, tejo anunayappaṭighavippamutto uṇhamabhijaneti; </span><br><p id=mil7.4.3:4.2><span class=root>evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṁ. </span><br><p id=mil7.4.3:4.3><span class=root>Idaṁ, mahārāja, tejassa catutthaṁ aṅgaṁ gahetabbaṁ. </span><br><p id=mil7.4.3:5.1><span class=root>Puna caparaṁ, mahārāja, tejo andhakāraṁ vidhamitvā ālokaṁ dassayati; </span><br><p id=mil7.4.3:5.2><span class=root>evameva kho, mahārāja, yoginā yogāvacarena avijjandhakāraṁ vidhamitvā ñāṇālokaṁ dassayitabbaṁ. </span><br><p id=mil7.4.3:5.3><span class=root>Idaṁ, mahārāja, tejassa pañcamaṁ aṅgaṁ gahetabbaṁ. </span><br><p id=mil7.4.3:5.4><span class=root>Bhāsitampetaṁ, mahārāja, bhagavatā devātidevena sakaṁ puttaṁ rāhulaṁ ovadantena—</span><br><p id=mil7.4.3:6.1><span class=root>‘Tejosamaṁ, rāhula, bhāvanaṁ bhāvehi. </span><br><p id=mil7.4.3:6.2><span class=root>Tejosamaṁ hi te, rāhula, bhāvanaṁ bhāvayato uppannā manāpāmanāpā phassā cittaṁ na pariyādāya ṭhassantī’”ti. </span><br><p id=mil7.4.3:7.1><span class=root>Tejaṅgapañho tatiyo. </span><br></main><footer class="container footer"><small><a href=/about>Contact info</a></small></footer>