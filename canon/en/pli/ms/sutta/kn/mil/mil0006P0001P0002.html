<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0001.html>Previous</a><a href=/canon/en/pli/ms/sutta/kn/mil/mil0006P0001P0003.html>Next</a></div><p><div class=verse-container id=mil6.1.2:0.1><span>Milindapañha </span></div><p><div class=verse-container id=mil6.1.2:0.2><span>Anumānapañha </span></div><p><div class=verse-container id=mil6.1.2:0.3><span>Buddhavagga </span></div><p><div class=verse-container id=mil6.1.2:0.4><span class=big-bold>2. Gotamivatthadānapañha </span></div><p><div class=verse-container id=mil6.1.2:1.1><span>“Bhante nāgasena, bhāsitampetaṁ bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti. </span></div><p><div class=verse-container id=mil6.1.2:1.2><span>Kiṁ nu kho, bhante nāgasena, tathāgato saṅgharatanato na bhāriko na garuko na dakkhiṇeyyo, yaṁ tathāgato sakāya mātucchāya sayaṁ piñjitaṁ sayaṁ luñcitaṁ sayaṁ pothitaṁ sayaṁ kantitaṁ sayaṁ vāyitaṁ vassikasāṭikaṁ attano dīyamānaṁ saṅghassa dāpesi. </span></div><p><div class=verse-container id=mil6.1.2:1.3><span>Yadi, bhante nāgasena, tathāgato saṅgharatanato uttaro bhaveyya adhiko vā visiṭṭho vā, ‘mayi dinne mahapphalaṁ bhavissatī’ti na tathāgato mātucchāya sayaṁ piñjitaṁ sayaṁ luñcitaṁ sayaṁ pothitaṁ vassikasāṭikaṁ saṅghe dāpeyya, yasmā ca kho, bhante nāgasena tathāgato attānaṁ na patthayati na upanissayati, tasmā tathāgato mātucchāya taṁ vassikasāṭikaṁ saṅghassa dāpesī”ti. </span></div><p><div class=verse-container id=mil6.1.2:2.1><span>“Bhāsitampetaṁ, mahārāja, bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti. </span></div><p><div class=verse-container id=mil6.1.2:2.2><span>Taṁ pana na attano patimānanassa avipākatāya na adakkhiṇeyyatāya, api ca kho, mahārāja, hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe parikittayanto evamāha—</span></div><p><div class=verse-container id=mil6.1.2:2.3><span>‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti. </span></div><p><div class=verse-container id=mil6.1.2:3.1><span>Yathā, mahārāja, pitā dharamānoyeva amaccabhaṭabaladovārikaanīkaṭṭhapārisajjajanamajjhe rañño santike puttassa vijjamānaṁyeva guṇaṁ pakitteti ‘idha ṭhapito anāgatamaddhānaṁ janamajjhe pūjito bhavissatī’ti. </span></div><p><div class=verse-container id=mil6.1.2:3.2><span>Evameva kho, mahārāja, tathāgato hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe pakittayanto evamāha—</span></div><p><div class=verse-container id=mil6.1.2:3.3><span>‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti. </span></div><p><div class=verse-container id=mil6.1.2:4.1><span>Na kho, mahārāja, tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā. </span></div><p><div class=verse-container id=mil6.1.2:4.2><span>Yathā, mahārāja, mātāpitaro puttānaṁ ucchādenti parimaddanti nahāpenti sambāhenti, api nu kho, mahārāja, tāvatakena ucchādanaparimaddananahāpanasambāhanamattakena ‘putto mātāpitūhi adhiko nāma hoti visiṭṭho vā’”ti? </span></div><p><div class=verse-container id=mil6.1.2:4.3><span>“Na hi, bhante, akāmakaraṇīyā, bhante, puttā mātāpitūnaṁ, tasmā mātāpitaro puttānaṁ ucchādanaparimaddananahāpanasambāhanaṁ karontī”ti. </span></div><p><div class=verse-container id=mil6.1.2:4.4><span>“Evameva kho, mahārāja, na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vāti. </span></div><p><div class=verse-container id=mil6.1.2:4.5><span>Api ca tathāgato akāmakaraṇīyaṁ karonto mātucchāya taṁ vassikasāṭikaṁ saṅghassa dāpesi. </span></div><p><div class=verse-container id=mil6.1.2:5.1><span>Yathā vā pana, mahārāja, kocideva puriso rañño upāyanaṁ āhareyya, taṁ rājā upāyanaṁ aññatarassa bhaṭassa vā balassa vā senāpatissa vā purohitassa vā dadeyya. </span></div><p><div class=verse-container id=mil6.1.2:5.2><span>Api nu kho so, mahārāja, puriso tāvatakena upāyanapaṭilābhamattakena raññā adhiko nāma hoti visiṭṭho vā”ti? </span></div><p><div class=verse-container id=mil6.1.2:5.3><span>“Na hi, bhante, rājabhattiko, bhante, so puriso rājūpajīvī, taṭṭhāne ṭhapento rājā upāyanaṁ detī”ti. </span></div><p><div class=verse-container id=mil6.1.2:5.4><span>“Evameva kho, mahārāja, na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā, atha kho tathāgatabhattiko tathāgatūpajīvī. </span></div><p><div class=verse-container id=mil6.1.2:5.5><span>Taṭṭhāne ṭhapento tathāgato saṅghassa vassikasāṭikaṁ dāpesi. </span></div><p><div class=verse-container id=mil6.1.2:6.1><span>Api ca, mahārāja, tathāgatassa evaṁ ahosi ‘sabhāvapaṭipūjanīyo saṅgho, mama santakena saṅghaṁ paṭipūjessāmī’ti saṅghassa vassikasāṭikaṁ dāpesi, na, mahārāja, tathāgato attano yeva paṭipūjanaṁ vaṇṇeti, atha kho ye loke paṭipūjanārahā, tesampi tathāgato paṭipūjanaṁ vaṇṇeti. </span></div><p><div class=verse-container id=mil6.1.2:7.1><span>Bhāsitampetaṁ, mahārāja, bhagavatā devātidevena majjhimanikāyavaralañchake dhammadāyādadhammapariyāye appicchappaṭipattiṁ pakittayamānena ‘asuyeva me purimo bhikkhu pujjataro ca pāsaṁsataro cā’ti. </span></div><p><div class=verse-container id=mil6.1.2:7.2><span>Natthi, mahārāja, bhavesu koci satto tathāgatato dakkhiṇeyyo vā uttaro vā adhiko vā visiṭṭho vā, tathāgatova uttaro adhiko visiṭṭho. </span></div><p><div class=verse-container id=mil6.1.2:8.1><span>Bhāsitampetaṁ, mahārāja, saṁyuttanikāyavare māṇavagāmikena devaputtena bhagavato purato ṭhatvā devamanussamajjhe—</span></div><p><div class=verse-container id=mil6.1.2:9.1><span>‘Vipulo rājagahīyānaṁ, </span></div><p><div class=verse-container id=mil6.1.2:9.2><span>giri seṭṭho pavuccati; </span></div><p><div class=verse-container id=mil6.1.2:9.3><span>Seto himavataṁ seṭṭho, </span></div><p><div class=verse-container id=mil6.1.2:9.4><span>ādicco aghagāminaṁ. </span></div><p><div class=verse-container id=mil6.1.2:10.1><span>Samuddo udadhinaṁ seṭṭho, </span></div><p><div class=verse-container id=mil6.1.2:10.2><span>nakkhattānañca candimā; </span></div><p><div class=verse-container id=mil6.1.2:10.3><span>Sadevakassa lokassa, </span></div><p><div class=verse-container id=mil6.1.2:10.4><span>buddho aggo pavuccatī’ti. </span></div><p><div class=verse-container id=mil6.1.2:11.1><span>Tā kho panetā, mahārāja, māṇavagāmikena devaputtena gāthā sugītā na duggītā, subhāsitā na dubbhāsitā, anumatā ca bhagavatā, nanu, mahārāja, therenapi sāriputtena dhammasenāpatinā bhaṇitaṁ—</span></div><p><div class=verse-container id=mil6.1.2:12.1><span>‘Eko manopasādo, </span></div><p><div class=verse-container id=mil6.1.2:12.2><span>Saraṇagamanamañjalipaṇāmo vā; </span></div><p><div class=verse-container id=mil6.1.2:12.3><span>Ussahate tārayituṁ, </span></div><p><div class=verse-container id=mil6.1.2:12.4><span>Mārabalanisūdane buddhe’ti. </span></div><p><div class=verse-container id=mil6.1.2:13.1><span>Bhagavatā ca bhaṇitaṁ devātidevena ‘ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. </span></div><p><div class=verse-container id=mil6.1.2:13.2><span>Katamo ekapuggalo? </span></div><p><div class=verse-container id=mil6.1.2:13.3><span>Tathāgato arahaṁ sammāsambuddho …pe… </span></div><p><div class=verse-container id=mil6.1.2:13.4><span>devamanussānan’”ti. </span></div><p><div class=verse-container id=mil6.1.2:13.5><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.1.2:14.1><span>Gotamivatthadānapañho dutiyo. </span></div><div class=flex-between><a href=/canon/en/pli/ms/sutta/kn/mil/mil0006P0001P0001.html>Previous</a><a href=/canon/en/pli/ms/sutta/kn/mil/mil0006P0001P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>