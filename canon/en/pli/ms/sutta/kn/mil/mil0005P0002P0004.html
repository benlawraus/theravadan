<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0003.html>Previous</a><a href=/canon/en/pli/ms/sutta/kn/mil/mil0005P0002P0005.html>Next</a></div><p><div class=verse-container id=mil5.2.4:0.1><span>Milindapañha </span></div><p><div class=verse-container id=mil5.2.4:0.2><span>Meṇḍakapañha </span></div><p><div class=verse-container id=mil5.2.4:0.3><span>Abhejjavagga </span></div><p><div class=verse-container id=mil5.2.4:0.4><span class=big-bold>4. Maccupāsamuttipañha </span></div><p><div class=verse-container id=mil5.2.4:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.2.4:2.1><span>‘Na antalikkhe na samuddamajjhe, </span></div><p><div class=verse-container id=mil5.2.4:2.2><span>Na pabbatānaṁ vivaraṁ pavissa; </span></div><p><div class=verse-container id=mil5.2.4:2.3><span>Na vijjatī so jagatippadeso, </span></div><p><div class=verse-container id=mil5.2.4:2.4><span>Yatthaṭṭhito mucceyya maccupāsā’ti. </span></div><p><div class=verse-container id=mil5.2.4:3.1><span>Puna bhagavatā parittā ca uddiṭṭhā. </span></div><p><div class=verse-container id=mil5.2.4:3.2><span>Seyyathidaṁ—</span></div><p><div class=verse-container id=mil5.2.4:3.3><span>ratanasuttaṁ mettasuttaṁ khandhaparittaṁ moraparittaṁ dhajaggaparittaṁ āṭānāṭiyaparittaṁ aṅgulimālaparittaṁ. </span></div><p><div class=verse-container id=mil5.2.4:3.4><span>Yadi, bhante nāgasena, ākāsagatopi samuddamajjhagatopi pāsādakuṭileṇaguhāpabbhāradaribilagirivivarapabbatantaragatopi na muccati maccupāsā, tena hi parittakammaṁ micchā. </span></div><p><div class=verse-container id=mil5.2.4:3.5><span>Yadi parittakaraṇena maccupāsā parimutti bhavati, tena hi ‘na antalikkhe …pe… </span></div><p><div class=verse-container id=mil5.2.4:3.6><span>maccupāsā’ti tampi vacanaṁ micchā. </span></div><p><div class=verse-container id=mil5.2.4:3.7><span>Ayampi ubhato koṭiko pañho gaṇṭhitopi gaṇṭhitaro tavānuppatto, so tayā nibbāhitabbo”ti. </span></div><p><div class=verse-container id=mil5.2.4:4.1><span>“Bhāsitampetaṁ, mahārāja, bhagavatā ‘na antalikkhe …pe… </span></div><p><div class=verse-container id=mil5.2.4:4.2><span>maccupāsā’ti, parittā ca bhagavatā uddiṭṭhā, tañca pana sāvasesāyukassa vayasampannassa apetakammāvaraṇassa, natthi, mahārāja, khīṇāyukassa ṭhitiyā kiriyā vā upakkamo vā. </span></div><p><div class=verse-container id=mil5.2.4:5.1><span>Yathā, mahārāja, matassa rukkhassa sukkhassa koḷāpassa nisnehassa uparuddhajīvitassa gatāyusaṅkhārassa kumbhasahassenapi udake ākirante allattaṁ vā pallavitaharitabhāvo vā na bhaveyya; </span></div><p><div class=verse-container id=mil5.2.4:5.2><span>evameva kho, mahārāja, bhesajjaparittakammena natthi khīṇāyukassa ṭhitiyā kiriyā vā upakkamo vā, yāni tāni, mahārāja, mahiyā osadhāni bhesajjāni, tānipi khīṇāyukassa akiccakarāni bhavanti. </span></div><p><div class=verse-container id=mil5.2.4:5.3><span>Sāvasesāyukaṁ, mahārāja, vayasampannaṁ apetakammāvaraṇaṁ parittaṁ rakkhati gopeti, tassatthāya bhagavatā parittā uddiṭṭhā. </span></div><p><div class=verse-container id=mil5.2.4:6.1><span>Yathā, mahārāja, kassako paripakke dhaññe mate sassanāḷe udakappavesanaṁ vāreyya, yaṁ pana sassaṁ taruṇaṁ meghasannibhaṁ vayasampannaṁ, taṁ udakavaḍḍhiyā vaḍḍhati. </span></div><p><div class=verse-container id=mil5.2.4:6.2><span>Evameva kho, mahārāja, khīṇāyukassa bhesajjaparittakiriyā ṭhapitā paṭikkhittā, ye pana te manussā sāvasesāyukā vayasampannā, tesaṁ atthāya parittabhesajjāni bhaṇitāni, te parittabhesajjehi vaḍḍhantī”ti. </span></div><p><div class=verse-container id=mil5.2.4:7.1><span>“Yadi, bhante nāgasena, khīṇāyuko marati, sāvasesāyuko jīvati, tena hi parittabhesajjāni niratthakāni hontī”ti? </span></div><p><div class=verse-container id=mil5.2.4:7.2><span>“Diṭṭhapubbo pana tayā, mahārāja, koci rogo bhesajjehi paṭinivattito”ti? </span></div><p><div class=verse-container id=mil5.2.4:7.3><span>“Āma, bhante, anekasatāni diṭṭhānī”ti. </span></div><p><div class=verse-container id=mil5.2.4:7.4><span>“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavatī”ti. </span></div><p><div class=verse-container id=mil5.2.4:8.1><span>“Dissanti, bhante nāgasena, vejjānaṁ upakkamā bhesajjapānānulepā, tena tesaṁ upakkamena rogo paṭinivattatī”ti. </span></div><p><div class=verse-container id=mil5.2.4:8.2><span>“Parittānampi, mahārāja, pavattīyamānānaṁ saddo suyyati, jivhā sukkhati, hadayaṁ byāvaṭṭati, kaṇṭho āturati. </span></div><p><div class=verse-container id=mil5.2.4:8.3><span>Tena tesaṁ pavattena sabbe byādhayo vūpasamanti, sabbā ītiyo apagacchantīti. </span></div><p><div class=verse-container id=mil5.2.4:9.1><span>Diṭṭhapubbo pana tayā, mahārāja, koci ahinā daṭṭho mantapadena visaṁ pātīyamāno visaṁ cikkhassanto uddhamadho ācamayamāno”ti? </span></div><p><div class=verse-container id=mil5.2.4:9.2><span>“Āma, bhante, ajjetarahipi taṁ loke vattatī”ti. </span></div><p><div class=verse-container id=mil5.2.4:9.3><span>“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavati. </span></div><p><div class=verse-container id=mil5.2.4:9.4><span>Kataparittañhi, mahārāja, purisaṁ ḍaṁsitukāmo ahi na ḍaṁsati, vivaṭaṁ mukhaṁ pidahati, corānaṁ ukkhittalaguḷampi na sambhavati, te laguḷaṁ muñcitvā pemaṁ karonti, kupitopi hatthināgo samāgantvā uparamati, pajjalitamahāaggikkhandhopi upagantvā nibbāyati, visaṁ halāhalampi khāyitaṁ agadaṁ sampajjati, āhāratthaṁ vā pharati, vadhakā hantukāmā upagantvā dāsabhūtā sampajjanti, akkantopi pāso na saṁvarati. </span></div><p><div class=verse-container id=mil5.2.4:10.1><span>Sutapubbaṁ pana tayā, mahārāja, ‘morassa kataparittassa sattavassasatāni luddako nāsakkhi pāsaṁ upanetuṁ, akataparittassa taṁ yeva divasaṁ pāsaṁ upanesī’”ti? </span></div><p><div class=verse-container id=mil5.2.4:10.2><span>“Āma, bhante, suyyati, abbhuggato so saddo sadevake loke”ti. </span></div><p><div class=verse-container id=mil5.2.4:10.3><span>“Tena hi, mahārāja ‘parittabhesajjakiriyā niratthakā’ti yaṁ vacanaṁ, taṁ micchā bhavati. </span></div><p><div class=verse-container id=mil5.2.4:11.1><span>Sutapubbaṁ pana tayā, mahārāja, ‘dānavo bhariyaṁ parirakkhanto samugge pakkhipitvā gilitvā kucchinā pariharati, atheko vijjādharo tassa dānavassa mukhena pavisitvā tāya saddhiṁ abhiramati, yadā so dānavo aññāsi, atha samuggaṁ vamitvā vivari, saha samugge vivaṭe vijjādharo yathākāmaṁ pakkāmī’”ti? </span></div><p><div class=verse-container id=mil5.2.4:11.2><span>“Āma, bhante, suyyati, abbhuggato sopi saddo sadevake loke”ti. </span></div><p><div class=verse-container id=mil5.2.4:11.3><span>“Nanu so, mahārāja, vijjādharo parittabalena gahaṇā mutto”ti. </span></div><p><div class=verse-container id=mil5.2.4:11.4><span>“Āma, bhante”ti. </span></div><p><div class=verse-container id=mil5.2.4:11.5><span>“Tena hi, mahārāja, atthi parittabalaṁ. </span></div><p><div class=verse-container id=mil5.2.4:12.1><span>Sutapubbaṁ pana tayā, mahārāja, ‘aparopi vijjādharo bārāṇasirañño antepure mahesiyā saddhiṁ sampaduṭṭho gahaṇappatto samāno khaṇena adassanaṁ gato mantabalenā’”ti. </span></div><p><div class=verse-container id=mil5.2.4:12.2><span>“Āma, bhante, suyyatī”ti. </span></div><p><div class=verse-container id=mil5.2.4:12.3><span>“Nanu so, mahārāja, vijjādharo parittabalena gahaṇā mutto”ti? </span></div><p><div class=verse-container id=mil5.2.4:12.4><span>“Āma, bhante”ti. </span></div><p><div class=verse-container id=mil5.2.4:12.5><span>“Tena hi, mahārāja, atthi parittabalan”ti. </span></div><p><div class=verse-container id=mil5.2.4:13.1><span>“Bhante nāgasena, kiṁ sabbeyeva parittaṁ rakkhatī”ti? </span></div><p><div class=verse-container id=mil5.2.4:13.2><span>“Ekacce, mahārāja, rakkhati, ekacce na rakkhatī”ti. </span></div><p><div class=verse-container id=mil5.2.4:13.3><span>“Tena hi, bhante nāgasena, parittaṁ na sabbatthikan”ti? </span></div><p><div class=verse-container id=mil5.2.4:13.4><span>“Api nu kho, mahārāja, bhojanaṁ sabbesaṁ jīvitaṁ rakkhatī”ti? </span></div><p><div class=verse-container id=mil5.2.4:13.5><span>“Ekacce, bhante, rakkhati, ekacce na rakkhatī”ti. </span></div><p><div class=verse-container id=mil5.2.4:13.6><span>“Kiṁ kāraṇā”ti. </span></div><p><div class=verse-container id=mil5.2.4:13.7><span>“Yato, bhante, ekacce taṁyeva bhojanaṁ atibhuñjitvā visūcikāya marantī”ti. </span></div><p><div class=verse-container id=mil5.2.4:13.8><span>“Tena hi, mahārāja, bhojanaṁ na sabbesaṁ jīvitaṁ rakkhatī”ti? </span></div><p><div class=verse-container id=mil5.2.4:13.9><span>“Dvīhi, bhante nāgasena, kāraṇehi bhojanaṁ jīvitaṁ harati atibhuttena vā usmādubbalatāya vā, āyudadaṁ, bhante nāgasena, bhojanaṁ durupacārena jīvitaṁ haratī”ti. </span></div><p><div class=verse-container id=mil5.2.4:13.10><span>“Evameva kho, mahārāja, parittaṁ ekacce rakkhati, ekacce na rakkhati. </span></div><p><div class=verse-container id=mil5.2.4:14.1><span>Tīhi, mahārāja, kāraṇehi parittaṁ na rakkhati kammāvaraṇena, kilesāvaraṇena, asaddahanatāya. </span></div><p><div class=verse-container id=mil5.2.4:14.2><span>Sattānurakkhaṇaṁ, mahārāja, parittaṁ attanā katena ārakkhaṁ jahati, yathā, mahārāja, mātā puttaṁ kucchigataṁ poseti, hitena upacārena janeti, janayitvā asucimalasiṅghāṇikamapanetvā uttamavarasugandhaṁ upalimpati, so aparena samayena paresaṁ putte akkosante vā paharante vā pahāraṁ deti. </span></div><p><div class=verse-container id=mil5.2.4:14.3><span>Te tassa kujjhitvā parisāya ākaḍḍhitvā taṁ gahetvā sāmino upanenti, yadi pana tassā putto aparaddho hoti velātivatto. </span></div><p><div class=verse-container id=mil5.2.4:14.4><span>Atha naṁ sāmino manussā ākaḍḍhayamānā daṇḍamuggarajāṇumuṭṭhīhi tāḷenti pothenti, api nu kho, mahārāja, tassa mātā labhati ākaḍḍhanaparikaḍḍhanaṁ gāhaṁ sāmino upanayanaṁ kātun”ti? </span></div><p><div class=verse-container id=mil5.2.4:14.5><span>“Na hi, bhante”ti. </span></div><p><div class=verse-container id=mil5.2.4:14.6><span>“Kena kāraṇena, mahārājā”ti. </span></div><p><div class=verse-container id=mil5.2.4:14.7><span>“Attano, bhante, aparādhenā”ti. </span></div><p><div class=verse-container id=mil5.2.4:14.8><span>“Evameva kho, mahārāja, sattānaṁ ārakkhaṁ parittaṁ attano aparādhena vañjhaṁ karotī”ti. </span></div><p><div class=verse-container id=mil5.2.4:14.9><span>“Sādhu, bhante nāgasena, suvinicchito pañho, gahanaṁ agahanaṁ kataṁ, andhakāro āloko kato, viniveṭhitaṁ diṭṭhijālaṁ, tvaṁ gaṇivarapavaramāsajjā”ti. </span></div><p><div class=verse-container id=mil5.2.4:15.1><span>Maccupāsamuttipañho catuttho. </span></div><div class=flex-between><a href=/canon/en/pli/ms/sutta/kn/mil/mil0005P0002P0003.html>Previous</a><a href=/canon/en/pli/ms/sutta/kn/mil/mil0005P0002P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>