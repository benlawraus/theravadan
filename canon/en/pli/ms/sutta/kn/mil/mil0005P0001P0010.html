<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0009.html>Previous</a><a href=/canon/en/pli/ms/sutta/kn/mil/mil0005P0002P0001.html>Next</a></div><p id=mil5.1.10:0.1><span class=root>Milindapañha </span><br><p id=mil5.1.10:0.2><span class=root>Meṇḍakapañha </span><br><p id=mil5.1.10:0.3><span class=root>Iddhibalavagga </span><br><p id=mil5.1.10:0.4><span class="root big-bold">10 Iddhibaladassanapañha </span><br><p id=mil5.1.10:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.1.10:1.2><span class=root>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti. </span><br><p id=mil5.1.10:1.3><span class=root>Puna ca bhaṇitaṁ—</span><br><p id=mil5.1.10:1.4><span class=root>‘ito tiṇṇaṁ māsānaṁ accayena tathāgato parinibbāyissatī’ti. </span><br><p id=mil5.1.10:1.5><span class=root>Yadi, bhante nāgasena, bhagavatā bhaṇitaṁ—</span><br><p id=mil5.1.10:1.6><span class=root>‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti, tena hi temāsaparicchedo micchā. </span><br><p id=mil5.1.10:1.7><span class=root>Yadi, bhante, tathāgatena bhaṇitaṁ—</span><br><p id=mil5.1.10:1.8><span class=root>‘ito tiṇṇaṁ māsānaṁ accayena tathāgato parinibbāyissatī’ti, tena hi ‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti tampi vacanaṁ micchā. </span><br><p id=mil5.1.10:1.9><span class=root>Natthi tathāgatānaṁ aṭṭhāne gajjitaṁ. </span><br><p id=mil5.1.10:1.10><span class=root>Amoghavacanā buddhā bhagavanto tathavacanā advejjhavacanā. </span><br><p id=mil5.1.10:1.11><span class=root>Ayampi ubhato koṭiko pañho gambhīro sunipuṇo dunnijjhāpayo tavānuppatto, bhindetaṁ diṭṭhijālaṁ, ekaṁse ṭhapaya, bhinda paravādan”ti. </span><br><p id=mil5.1.10:2.1><span class=root>“Bhāsitampetaṁ, mahārāja, bhagavatā ‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti, temāsaparicchedo ca bhaṇito, so ca pana kappo āyukappo vuccati. </span><br><p id=mil5.1.10:2.2><span class=root>Na, mahārāja, bhagavā attano balaṁ kittayamāno evamāha, iddhibalaṁ pana, mahārāja, bhagavā parikittayamāno evamāha—</span><br><p id=mil5.1.10:2.3><span class=root>‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti. </span><br><p id=mil5.1.10:3.1><span class=root>Yathā, mahārāja, rañño assājānīyo bhaveyya sīghagati anilajavo, tassa rājā javabalaṁ parikittayanto sanegamajānapadabhaṭabalabrāhmaṇagahapatikaamaccajanamajjhe evaṁ vadeyya ‘ākaṅkhamāno me, bho, ayaṁ hayavaro sāgarajalapariyantaṁ mahiṁ anuvicaritvā khaṇena idhāgaccheyyā’ti, na ca taṁ javagatiṁ tassaṁ parisāyaṁ dasseyya, vijjati ca so javo tassa, samattho ca so khaṇena sāgarajalapariyantaṁ mahiṁ anuvicarituṁ. </span><br><p id=mil5.1.10:3.2><span class=root>Evameva kho, mahārāja, bhagavā attano iddhibalaṁ parikittayamāno evamāha, tampi tevijjānaṁ chaḷabhiññānaṁ arahantānaṁ vimalakhīṇāsavānaṁ devamanussānañca majjhe nisīditvā bhaṇitaṁ—</span><br><p id=mil5.1.10:3.3><span class=root>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti. </span><br><p id=mil5.1.10:3.4><span class=root>Vijjati ca taṁ, mahārāja, iddhibalaṁ bhagavato, samattho ca bhagavā iddhibalena kappaṁ vā ṭhātuṁ kappāvasesaṁ vā, na ca bhagavā taṁ iddhibalaṁ tassaṁ parisāyaṁ dasseti, anatthiko, mahārāja, bhagavā sabbabhavehi, garahitā ca tathāgatassa sabbabhavā. </span><br><p id=mil5.1.10:3.5><span class=root>Bhāsitampetaṁ, mahārāja, bhagavatā—</span><br><p id=mil5.1.10:3.6><span class=root>‘seyyathāpi, bhikkhave, appamattakopi gūtho duggandho hoti; </span><br><p id=mil5.1.10:3.7><span class=root>evameva kho ahaṁ, bhikkhave, appamattakampi bhavaṁ na vaṇṇemi antamaso accharāsaṅghātamattampī’ti api nu kho, mahārāja, bhagavā sabbabhavagatiyoniyo gūthasamaṁ disvā iddhibalaṁ nissāya bhavesu chandarāgaṁ kareyyā”ti? </span><br><p id=mil5.1.10:3.8><span class=root>“Na hi, bhante”ti. </span><br><p id=mil5.1.10:3.9><span class=root>“Tena hi, mahārāja, bhagavā iddhibalaṁ parikittayamāno evarūpaṁ buddhasīhanādamabhinadī”ti. </span><br><p id=mil5.1.10:3.10><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.1.10:4.1><span class=root>Iddhibaladassanapañho dasamo. </span><br><p id=mil5.1.10:5.1><span class=root>Iddhibalavaggo paṭhamo. </span><br><p id=mil5.1.10:6.1><span class=root>Imasmiṁ vagge dasa pañhā. </span><br></main><footer class="container footer"><small><a href=/about>Contact info</a></small></footer>