<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0009.html>Previous</a><a href=/canon/en/pli/ms/sutta/kn/mil/mil0005P0002P0001.html>Next</a></div><p><div class=verse-container id=mil5.1.10:0.1><span>Milindapañha </span></div><p><div class=verse-container id=mil5.1.10:0.2><span>Meṇḍakapañha </span></div><p><div class=verse-container id=mil5.1.10:0.3><span>Iddhibalavagga </span></div><p><div class=verse-container id=mil5.1.10:0.4><span class=big-bold>10 Iddhibaladassanapañha </span></div><p><div class=verse-container id=mil5.1.10:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.1.10:1.2><span>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti. </span></div><p><div class=verse-container id=mil5.1.10:1.3><span>Puna ca bhaṇitaṁ—</span></div><p><div class=verse-container id=mil5.1.10:1.4><span>‘ito tiṇṇaṁ māsānaṁ accayena tathāgato parinibbāyissatī’ti. </span></div><p><div class=verse-container id=mil5.1.10:1.5><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.1.10:1.6><span>‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti, tena hi temāsaparicchedo micchā. </span></div><p><div class=verse-container id=mil5.1.10:1.7><span>Yadi, bhante, tathāgatena bhaṇitaṁ—</span></div><p><div class=verse-container id=mil5.1.10:1.8><span>‘ito tiṇṇaṁ māsānaṁ accayena tathāgato parinibbāyissatī’ti, tena hi ‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti tampi vacanaṁ micchā. </span></div><p><div class=verse-container id=mil5.1.10:1.9><span>Natthi tathāgatānaṁ aṭṭhāne gajjitaṁ. </span></div><p><div class=verse-container id=mil5.1.10:1.10><span>Amoghavacanā buddhā bhagavanto tathavacanā advejjhavacanā. </span></div><p><div class=verse-container id=mil5.1.10:1.11><span>Ayampi ubhato koṭiko pañho gambhīro sunipuṇo dunnijjhāpayo tavānuppatto, bhindetaṁ diṭṭhijālaṁ, ekaṁse ṭhapaya, bhinda paravādan”ti. </span></div><p><div class=verse-container id=mil5.1.10:2.1><span>“Bhāsitampetaṁ, mahārāja, bhagavatā ‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti, temāsaparicchedo ca bhaṇito, so ca pana kappo āyukappo vuccati. </span></div><p><div class=verse-container id=mil5.1.10:2.2><span>Na, mahārāja, bhagavā attano balaṁ kittayamāno evamāha, iddhibalaṁ pana, mahārāja, bhagavā parikittayamāno evamāha—</span></div><p><div class=verse-container id=mil5.1.10:2.3><span>‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti. </span></div><p><div class=verse-container id=mil5.1.10:3.1><span>Yathā, mahārāja, rañño assājānīyo bhaveyya sīghagati anilajavo, tassa rājā javabalaṁ parikittayanto sanegamajānapadabhaṭabalabrāhmaṇagahapatikaamaccajanamajjhe evaṁ vadeyya ‘ākaṅkhamāno me, bho, ayaṁ hayavaro sāgarajalapariyantaṁ mahiṁ anuvicaritvā khaṇena idhāgaccheyyā’ti, na ca taṁ javagatiṁ tassaṁ parisāyaṁ dasseyya, vijjati ca so javo tassa, samattho ca so khaṇena sāgarajalapariyantaṁ mahiṁ anuvicarituṁ. </span></div><p><div class=verse-container id=mil5.1.10:3.2><span>Evameva kho, mahārāja, bhagavā attano iddhibalaṁ parikittayamāno evamāha, tampi tevijjānaṁ chaḷabhiññānaṁ arahantānaṁ vimalakhīṇāsavānaṁ devamanussānañca majjhe nisīditvā bhaṇitaṁ—</span></div><p><div class=verse-container id=mil5.1.10:3.3><span>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti. </span></div><p><div class=verse-container id=mil5.1.10:3.4><span>Vijjati ca taṁ, mahārāja, iddhibalaṁ bhagavato, samattho ca bhagavā iddhibalena kappaṁ vā ṭhātuṁ kappāvasesaṁ vā, na ca bhagavā taṁ iddhibalaṁ tassaṁ parisāyaṁ dasseti, anatthiko, mahārāja, bhagavā sabbabhavehi, garahitā ca tathāgatassa sabbabhavā. </span></div><p><div class=verse-container id=mil5.1.10:3.5><span>Bhāsitampetaṁ, mahārāja, bhagavatā—</span></div><p><div class=verse-container id=mil5.1.10:3.6><span>‘seyyathāpi, bhikkhave, appamattakopi gūtho duggandho hoti; </span></div><p><div class=verse-container id=mil5.1.10:3.7><span>evameva kho ahaṁ, bhikkhave, appamattakampi bhavaṁ na vaṇṇemi antamaso accharāsaṅghātamattampī’ti api nu kho, mahārāja, bhagavā sabbabhavagatiyoniyo gūthasamaṁ disvā iddhibalaṁ nissāya bhavesu chandarāgaṁ kareyyā”ti? </span></div><p><div class=verse-container id=mil5.1.10:3.8><span>“Na hi, bhante”ti. </span></div><p><div class=verse-container id=mil5.1.10:3.9><span>“Tena hi, mahārāja, bhagavā iddhibalaṁ parikittayamāno evarūpaṁ buddhasīhanādamabhinadī”ti. </span></div><p><div class=verse-container id=mil5.1.10:3.10><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.1.10:4.1><span>Iddhibaladassanapañho dasamo. </span></div><p><div class=verse-container id=mil5.1.10:5.1><span>Iddhibalavaggo paṭhamo. </span></div><p><div class=verse-container id=mil5.1.10:6.1><span>Imasmiṁ vagge dasa pañhā. </span></div><div class=flex-between><a href=/canon/en/pli/ms/sutta/kn/mil/mil0005P0001P0009.html>Previous</a><a href=/canon/en/pli/ms/sutta/kn/mil/mil0005P0002P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>