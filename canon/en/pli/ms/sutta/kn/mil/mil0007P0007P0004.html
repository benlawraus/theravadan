<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0007P0003.html>Previous</a><a href=/canon/en/pli/ms/sutta/kn/mil/mil0007P0007P0005.html>Next</a></div><p id=mil7.7.4:0.1><span class=root>Milindapañha </span><br><p id=mil7.7.4:0.2><span class=root>Opammakathāpañha </span><br><p id=mil7.7.4:0.3><span class=root>Makkaṭakavagga </span><br><p id=mil7.7.4:0.4><span class="root big-bold">4. Pavanaṅgapañha </span><br><p id=mil7.7.4:1.1><span class=root>“Bhante nāgasena, ‘pavanassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.7.4:1.2><span class=root>“Yathā, mahārāja, pavanaṁ nāma asucijanaṁ paṭicchādeti; </span><br><p id=mil7.7.4:1.3><span class=root>evameva kho, mahārāja, yoginā yogāvacarena paresaṁ aparaddhaṁ khalitaṁ paṭicchādetabbaṁ na vivaritabbaṁ. </span><br><p id=mil7.7.4:1.4><span class=root>Idaṁ, mahārāja, pavanassa paṭhamaṁ aṅgaṁ gahetabbaṁ. </span><br><p id=mil7.7.4:2.1><span class=root>Puna caparaṁ, mahārāja, pavanaṁ suññaṁ pacurajanehi; </span><br><p id=mil7.7.4:2.2><span class=root>evameva kho, mahārāja, yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṁ. </span><br><p id=mil7.7.4:2.3><span class=root>Idaṁ, mahārāja, pavanassa dutiyaṁ aṅgaṁ gahetabbaṁ. </span><br><p id=mil7.7.4:3.1><span class=root>Puna caparaṁ, mahārāja, pavanaṁ vivittaṁ janasambādharahitaṁ; </span><br><p id=mil7.7.4:3.2><span class=root>evameva kho, mahārāja, yoginā yogāvacarena pāpakehi akusalehi dhammehi anariyehi pavivittena bhavitabbaṁ. </span><br><p id=mil7.7.4:3.3><span class=root>Idaṁ, mahārāja, pavanassa tatiyaṁ aṅgaṁ gahetabbaṁ. </span><br><p id=mil7.7.4:4.1><span class=root>Puna caparaṁ, mahārāja, pavanaṁ santaṁ parisuddhaṁ; </span><br><p id=mil7.7.4:4.2><span class=root>evameva kho, mahārāja, yoginā yogāvacarena santena parisuddhena bhavitabbaṁ, nibbutena pahīnamānena pahīnamakkhena bhavitabbaṁ. </span><br><p id=mil7.7.4:4.3><span class=root>Idaṁ, mahārāja, pavanassa catutthaṁ aṅgaṁ gahetabbaṁ. </span><br><p id=mil7.7.4:5.1><span class=root>Puna caparaṁ, mahārāja, pavanaṁ ariyajanasaṁsevitaṁ; </span><br><p id=mil7.7.4:5.2><span class=root>evameva kho, mahārāja, yoginā yogāvacarena ariyajanasaṁsevitena bhavitabbaṁ. </span><br><p id=mil7.7.4:5.3><span class=root>Idaṁ, mahārāja, pavanassa pañcamaṁ aṅgaṁ gahetabbaṁ. </span><br><p id=mil7.7.4:5.4><span class=root>Bhāsitampetaṁ, mahārāja, bhagavatā devātidevena saṁyuttanikāyavare—</span><br><p id=mil7.7.4:6.1><span class=root>‘Pavivittehi ariyehi, </span><br><p id=mil7.7.4:6.2><span class=root>pahitattehi jhāyibhi; </span><br><p id=mil7.7.4:6.3><span class=root>Niccaṁ āraddhavīriyehi, </span><br><p id=mil7.7.4:6.4><span class=root>paṇḍitehi sahāvase’”ti. </span><br><p id=mil7.7.4:7.1><span class=root>Pavanaṅgapañho catuttho. </span><br></main><footer class="container footer"><small><a href=/about>Contact info</a></small></footer>