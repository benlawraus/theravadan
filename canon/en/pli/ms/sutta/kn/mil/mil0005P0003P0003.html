<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0002.html>Previous</a><a href=/canon/en/pli/ms/sutta/kn/mil/mil0005P0003P0004.html>Next</a></div><p><div class=verse-container id=mil5.3.3:0.1><span>Milindapañha </span></div><p><div class=verse-container id=mil5.3.3:0.2><span>Meṇḍakapañha </span></div><p><div class=verse-container id=mil5.3.3:0.3><span>Paṇāmitavagga </span></div><p><div class=verse-container id=mil5.3.3:0.4><span class=big-bold>3. Vatthaguyhanidassanapañha </span></div><p><div class=verse-container id=mil5.3.3:1.1><span>“Bhante nāgasena, bhāsitampetaṁ tathāgatena—</span></div><p><div class=verse-container id=mil5.3.3:2.1><span>‘Kāyena saṁvaro sādhu, </span></div><p><div class=verse-container id=mil5.3.3:2.2><span>sādhu vācāya saṁvaro; </span></div><p><div class=verse-container id=mil5.3.3:2.3><span>Manasā saṁvaro sādhu, </span></div><p><div class=verse-container id=mil5.3.3:2.4><span>sādhu sabbattha saṁvaro’ti. </span></div><p><div class=verse-container id=mil5.3.3:3.1><span>Puna ca tathāgato catunnaṁ parisānaṁ majjhe nisīditvā purato devamanussānaṁ selassa brāhmaṇassa kosohitaṁ vatthaguyhaṁ dassesi. </span></div><p><div class=verse-container id=mil5.3.3:3.2><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.3.3:3.3><span>‘kāyena saṁvaro sādhū’ti, tena hi selassa brāhmaṇassa kosohitaṁ vatthaguyhaṁ dassesīti yaṁ vacanaṁ, taṁ micchā. </span></div><p><div class=verse-container id=mil5.3.3:3.4><span>Yadi selassa brāhmaṇassa kosohitaṁ vatthaguyhaṁ dassesi, tena hi ‘kāyena saṁvaro sādhū’ti tampi vacanaṁ micchā. </span></div><p><div class=verse-container id=mil5.3.3:3.5><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.3:4.1><span>“Bhāsitampetaṁ, mahārāja, bhagavatā ‘kāyena saṁvaro sādhū’ti, selassa ca brāhmaṇassa kosohitaṁ vatthaguyhaṁ dassitaṁ. </span></div><p><div class=verse-container id=mil5.3.3:4.2><span>Yassa kho, mahārāja, tathāgate kaṅkhā uppannā, tassa bodhanatthāya bhagavā iddhiyā tappaṭibhāgaṁ kāyaṁ dasseti, soyeva taṁ pāṭihāriyaṁ passatī”ti. </span></div><p><div class=verse-container id=mil5.3.3:5.1><span>“Ko panetaṁ, bhante nāgasena, saddahissati, yaṁ parisagato ekoyeva taṁ guyhaṁ passati, avasesā tattheva vasantā na passantīti. </span></div><p><div class=verse-container id=mil5.3.3:5.2><span>Iṅgha me tvaṁ tattha kāraṇaṁ upadisa, kāraṇena maṁ saññāpehī”ti. </span></div><p><div class=verse-container id=mil5.3.3:5.3><span>“Diṭṭhapubbo pana tayā, mahārāja, koci byādhito puriso parikiṇṇo ñātimittehī”ti. </span></div><p><div class=verse-container id=mil5.3.3:5.4><span>“Āma, bhante”ti. </span></div><p><div class=verse-container id=mil5.3.3:5.5><span>“Api nu kho sā, mahārāja, parisā passatetaṁ vedanaṁ, yāya so puriso vedanāya vedayatī”ti. </span></div><p><div class=verse-container id=mil5.3.3:5.6><span>“Na hi, bhante, attanā yeva so, bhante, puriso vedayatī”ti. </span></div><p><div class=verse-container id=mil5.3.3:5.7><span>“Evameva kho, mahārāja, yasseva tathāgate kaṅkhā uppannā, tasseva tathāgato bodhanatthāya iddhiyā tappaṭibhāgaṁ kāyaṁ dasseti, soyeva taṁ pāṭihāriyaṁ passati. </span></div><p><div class=verse-container id=mil5.3.3:6.1><span>Yathā vā pana, mahārāja, kañcideva purisaṁ bhūto āviseyya, api nu kho sā, mahārāja, parisā passati taṁ bhūtāgamanan”ti? </span></div><p><div class=verse-container id=mil5.3.3:6.2><span>“Na hi, bhante, soyeva āturo tassa bhūtassa āgamanaṁ passatī”ti. </span></div><p><div class=verse-container id=mil5.3.3:6.3><span>“Evameva kho, mahārāja, yasseva tathāgate kaṅkhā uppannā, tasseva tathāgato bodhanatthāya iddhiyā tappaṭibhāgaṁ kāyaṁ dasseti, so yeva taṁ pāṭihāriyaṁ passatī”ti. </span></div><p><div class=verse-container id=mil5.3.3:7.1><span>“Dukkaraṁ, bhante nāgasena, bhagavatā kataṁ, yaṁ ekassapi adassanīyaṁ, taṁ dassentenā”ti. </span></div><p><div class=verse-container id=mil5.3.3:7.2><span>“Na, mahārāja, bhagavā guyhaṁ dassesi, iddhiyā pana chāyaṁ dassesī”ti. </span></div><p><div class=verse-container id=mil5.3.3:7.3><span>“Chāyāyapi, bhante, diṭṭhāya diṭṭhaṁyeva hoti guyhaṁ, yaṁ disvā niṭṭhaṁ gato”ti. </span></div><p><div class=verse-container id=mil5.3.3:7.4><span>“Dukkarañcāpi, mahārāja, tathāgato karoti bodhaneyye satte bodhetuṁ. </span></div><p><div class=verse-container id=mil5.3.3:7.5><span>Yadi, mahārāja, tathāgato kiriyaṁ hāpeyya, bodhaneyyā sattā na bujjheyyuṁ. </span></div><p><div class=verse-container id=mil5.3.3:7.6><span>Yasmā ca kho, mahārāja, yogaññū tathāgato bodhaneyye satte bodhetuṁ, tasmā tathāgato yena yena yogena bodhaneyyā bujjhanti, tena tena yogena bodhaneyye bodheti. </span></div><p><div class=verse-container id=mil5.3.3:8.1><span>Yathā, mahārāja, bhisakko sallakatto yena yena bhesajjena āturo arogo hoti, tena tena bhesajjena āturaṁ upasaṅkamati, vamanīyaṁ vameti, virecanīyaṁ vireceti, anulepanīyaṁ anulimpeti, anuvāsanīyaṁ anuvāseti; </span></div><p><div class=verse-container id=mil5.3.3:8.2><span>evameva kho, mahārāja, tathāgato yena yena yogena bodhaneyyā sattā bujjhanti, tena tena yogena bodheti. </span></div><p><div class=verse-container id=mil5.3.3:9.1><span>Yathā vā pana, mahārāja, itthī mūḷhagabbhā bhisakkassa adassanīyaṁ guyhaṁ dasseti; </span></div><p><div class=verse-container id=mil5.3.3:9.2><span>evameva kho, mahārāja, tathāgato bodhaneyye satte bodhetuṁ adassanīyaṁ guyhaṁ iddhiyā chāyaṁ dassesi. </span></div><p><div class=verse-container id=mil5.3.3:9.3><span>Natthi, mahārāja, adassanīyo nāma okāso puggalaṁ upādāya. </span></div><p><div class=verse-container id=mil5.3.3:9.4><span>Yadi, mahārāja, koci bhagavato hadayaṁ disvā bujjheyya, tassapi bhagavā yogena hadayaṁ dasseyya, yogaññū, mahārāja, tathāgato desanākusalo. </span></div><p><div class=verse-container id=mil5.3.3:10.1><span>Nanu, mahārāja, tathāgato therassa nandassa adhimuttiṁ jānitvā taṁ devabhavanaṁ netvā devakaññāyo dassesi ‘imināyaṁ kulaputto bujjhissatī’ti, tena ca so kulaputto bujjhi. </span></div><p><div class=verse-container id=mil5.3.3:10.2><span>Iti kho, mahārāja, tathāgato anekapariyāyena subhanimittaṁ hīḷento garahanto jigucchanto tassa bodhanahetu kakuṭapādiniyo accharāyo dassesi. </span></div><p><div class=verse-container id=mil5.3.3:10.3><span>Evampi tathāgato yogaññū desanākusalo. </span></div><p><div class=verse-container id=mil5.3.3:11.1><span>Puna caparaṁ, mahārāja, tathāgato therassa cūḷapanthakassa bhātarā nikkaḍḍhitassa dukkhitassa dummanassa upagantvā sukhumaṁ coḷakhaṇḍaṁ adāsi ‘imināyaṁ kulaputto bujjhissatī’ti, so ca kulaputto tena kāraṇena jinasāsane vasībhāvaṁ pāpuṇi. </span></div><p><div class=verse-container id=mil5.3.3:11.2><span>Evampi, mahārāja, tathāgato yogaññū desanākusalo. </span></div><p><div class=verse-container id=mil5.3.3:12.1><span>Puna caparaṁ, mahārāja, tathāgato brāhmaṇassa mogharājassa yāva tatiyaṁ pañhaṁ puṭṭho na byākāsi ‘evamimassa kulaputtassa māno upasamissati, mānūpasamā abhisamayo bhavissatī’ti, tena ca tassa kulaputtassa māno upasami, mānūpasamā so brāhmaṇo chasu abhiññāsu vasībhāvaṁ pāpuṇi. </span></div><p><div class=verse-container id=mil5.3.3:12.2><span>Evampi, mahārāja, tathāgato yogaññū desanākusalo”ti. </span></div><p><div class=verse-container id=mil5.3.3:13.1><span>“Sādhu, bhante nāgasena, sunibbeṭhito pañho bahuvidhehi kāraṇehi, gahanaṁ agahanaṁ kataṁ, andhakāro āloko kato, gaṇṭhi bhinno, bhaggā paravādā, jinaputtānaṁ cakkhuṁ tayā uppāditaṁ, nippaṭibhānā titthiyā, tvaṁ gaṇivarapavaramāsajjā”ti. </span></div><p><div class=verse-container id=mil5.3.3:14.1><span>Vatthaguyhanidassanapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0005P0003P0002.html>Previous</a><a href=/canon/en/pli/ms/sutta/kn/mil/mil0005P0003P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>