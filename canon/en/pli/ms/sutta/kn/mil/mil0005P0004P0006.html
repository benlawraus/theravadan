<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0005.html>Previous</a><a href=/canon/en/pli/ms/sutta/kn/mil/mil0005P0004P0007.html>Next</a></div><p><div class=verse-container id=mil5.4.6:0.1><span>Milindapañha </span></div><p><div class=verse-container id=mil5.4.6:0.2><span>Meṇḍakapañha </span></div><p><div class=verse-container id=mil5.4.6:0.3><span>Sabbaññutañāṇavagga </span></div><p><div class=verse-container id=mil5.4.6:0.4><span class=big-bold>6. Mettābhāvanānisaṁsapañha </span></div><p><div class=verse-container id=mil5.4.6:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.4.6:1.2><span>‘mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā. </span></div><p><div class=verse-container id=mil5.4.6:1.3><span>Katame ekādasa? </span></div><p><div class=verse-container id=mil5.4.6:1.4><span>Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo vippasīdati, asammūḷho kālaṁ karoti, uttariṁ appaṭivijjhanto brahmalokūpago hotī’ti. </span></div><p><div class=verse-container id=mil5.4.6:1.5><span>Puna ca tumhe bhaṇatha—</span></div><p><div class=verse-container id=mil5.4.6:1.6><span>‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito’ti. </span></div><p><div class=verse-container id=mil5.4.6:2.1><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.4.6:2.2><span>‘mettāya bhikkhave …pe… </span></div><p><div class=verse-container id=mil5.4.6:2.3><span>brahmalokūpago hotī’ti, tena hi ‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito’ti yaṁ vacanaṁ, taṁ micchā. </span></div><p><div class=verse-container id=mil5.4.6:2.4><span>Yadi sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito, tena hi ‘mettāya, bhikkhave …pe… </span></div><p><div class=verse-container id=mil5.4.6:2.5><span>satthaṁ vā kamatī’ti tampi vacanaṁ micchā. </span></div><p><div class=verse-container id=mil5.4.6:2.6><span>Ayampi ubhato koṭiko pañho sunipuṇo parisaṇho sukhumo gambhīro, api sunipuṇānaṁ manujānaṁ gatte sedaṁ moceyya, so tavānuppatto, vijaṭehi taṁ mahājaṭājaṭitaṁ, anāgatānaṁ jinaputtānaṁ cakkhuṁ dehi nibbāhanāyā”ti. </span></div><p><div class=verse-container id=mil5.4.6:3.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.4.6:3.2><span>‘mettāya bhikkhave …pe… </span></div><p><div class=verse-container id=mil5.4.6:3.3><span>satthaṁ vā kamatī’ti. </span></div><p><div class=verse-container id=mil5.4.6:3.4><span>Sāmo ca kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito, tattha pana, mahārāja, kāraṇaṁ atthi. </span></div><p><div class=verse-container id=mil5.4.6:3.5><span>Katamaṁ tattha kāraṇaṁ? </span></div><p><div class=verse-container id=mil5.4.6:3.6><span>Nete, mahārāja, guṇā puggalassa, mettābhāvanāyete guṇā, sāmo, mahārāja, kumāro ghaṭaṁ ukkhipanto tasmiṁ khaṇe mettābhāvanāya pamatto ahosi. </span></div><p><div class=verse-container id=mil5.4.6:4.1><span>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span></div><p><div class=verse-container id=mil5.4.6:4.2><span>Tassa ye keci ahitakāmā upagantvā taṁ na passanti, na tasmiṁ okāsaṁ labhanti. </span></div><p><div class=verse-container id=mil5.4.6:4.3><span>Nete, mahārāja, guṇā puggalassa, mettābhāvanāyete guṇā. </span></div><p><div class=verse-container id=mil5.4.6:4.4><span>Idha, mahārāja, puriso saṅgāmasūro abhejjakavacajālikaṁ sannayhitvā saṅgāmaṁ otareyya, tassa sarā khittā upagantvā patanti vikiranti, na tasmiṁ okāsaṁ labhanti, neso, mahārāja, guṇo saṅgāmasūrassa, abhejjakavacajālikāyeso guṇo, yassa sarā khittā upagantvā patanti vikiranti. </span></div><p><div class=verse-container id=mil5.4.6:4.5><span>Evameva kho, mahārāja, nete guṇā puggalassa, mettābhāvanāyete guṇā. </span></div><p><div class=verse-container id=mil5.4.6:5.1><span>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span></div><p><div class=verse-container id=mil5.4.6:5.2><span>Tassa ye keci ahitakāmā upagantvā taṁ na passanti, tasmiṁ okāsaṁ na labhanti, nete, mahārāja, guṇā puggalassa, mettābhāvanāyete guṇā. </span></div><p><div class=verse-container id=mil5.4.6:5.3><span>Idha pana, mahārāja, puriso dibbaṁ antaradhānaṁ mūlaṁ hatthe kareyya, yāva taṁ mūlaṁ tassa hatthagataṁ hoti, tāva na añño koci pakatimanusso taṁ purisaṁ passati. </span></div><p><div class=verse-container id=mil5.4.6:5.4><span>Neso, mahārāja, guṇo purisassa, mūlasseso guṇo antaradhānassa, yaṁ so pakatimanussānaṁ cakkhupathe na dissati. </span></div><p><div class=verse-container id=mil5.4.6:5.5><span>Evameva kho, mahārāja, nete guṇā puggalassa, mettābhāvanāyete guṇā. </span></div><p><div class=verse-container id=mil5.4.6:6.1><span>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span></div><p><div class=verse-container id=mil5.4.6:6.2><span>Tassa ye keci ahitakāmā upagantvā taṁ na passanti, na tasmiṁ okāsaṁ labhanti. </span></div><p><div class=verse-container id=mil5.4.6:6.3><span>Nete, mahārāja, guṇā puggalassa, mettābhāvanāyete guṇā. </span></div><p><div class=verse-container id=mil5.4.6:6.4><span>Yathā vā pana, mahārāja, purisaṁ sukataṁ mahāleṇamanuppaviṭṭhaṁ mahatimahāmegho abhivassanto na sakkoti temayituṁ, neso, mahārāja, guṇo purisassa, mahāleṇasseso guṇo, yaṁ mahāmegho abhivassamāno na taṁ temeti. </span></div><p><div class=verse-container id=mil5.4.6:6.5><span>Evameva kho, mahārāja, nete guṇā puggalassa, mettābhāvanāyete guṇā. </span></div><p><div class=verse-container id=mil5.4.6:7.1><span>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span></div><p><div class=verse-container id=mil5.4.6:7.2><span>Tassa ye keci ahitakāmā upagantvā taṁ na passanti, na tassa sakkonti ahitaṁ kātuṁ, nete, mahārāja, guṇā puggalassa, mettābhāvanāyete guṇā”ti. </span></div><p><div class=verse-container id=mil5.4.6:7.3><span>“Acchariyaṁ, bhante nāgasena, abbhutaṁ, bhante nāgasena, sabbapāpanivāraṇā mettābhāvanā”ti. </span></div><p><div class=verse-container id=mil5.4.6:7.4><span>“Sabbakusalaguṇāvahā, mahārāja, mettābhāvanā hitānampi ahitānampi, ye te sattā viññāṇabaddhā, sabbesaṁ mahānisaṁsā mettābhāvanā saṁvibhajitabbā”ti. </span></div><p><div class=verse-container id=mil5.4.6:8.1><span>Mettābhāvanānisaṁsapañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0005P0004P0005.html>Previous</a><a href=/canon/en/pli/ms/sutta/kn/mil/mil0005P0004P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>