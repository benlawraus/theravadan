<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0005.html>Previous</a><a href=/canon/en/pli/ms/sutta/kn/mil/mil0005P0004P0007.html>Next</a></div><p id=mil5.4.6:0.1><span class=root>Milindapañha </span><br><p id=mil5.4.6:0.2><span class=root>Meṇḍakapañha </span><br><p id=mil5.4.6:0.3><span class=root>Sabbaññutañāṇavagga </span><br><p id=mil5.4.6:0.4><span class="root big-bold">6. Mettābhāvanānisaṁsapañha </span><br><p id=mil5.4.6:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.4.6:1.2><span class=root>‘mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā. </span><br><p id=mil5.4.6:1.3><span class=root>Katame ekādasa? </span><br><p id=mil5.4.6:1.4><span class=root>Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo vippasīdati, asammūḷho kālaṁ karoti, uttariṁ appaṭivijjhanto brahmalokūpago hotī’ti. </span><br><p id=mil5.4.6:1.5><span class=root>Puna ca tumhe bhaṇatha—</span><br><p id=mil5.4.6:1.6><span class=root>‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito’ti. </span><br><p id=mil5.4.6:2.1><span class=root>Yadi, bhante nāgasena, bhagavatā bhaṇitaṁ—</span><br><p id=mil5.4.6:2.2><span class=root>‘mettāya bhikkhave …pe… </span><br><p id=mil5.4.6:2.3><span class=root>brahmalokūpago hotī’ti, tena hi ‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito’ti yaṁ vacanaṁ, taṁ micchā. </span><br><p id=mil5.4.6:2.4><span class=root>Yadi sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito, tena hi ‘mettāya, bhikkhave …pe… </span><br><p id=mil5.4.6:2.5><span class=root>satthaṁ vā kamatī’ti tampi vacanaṁ micchā. </span><br><p id=mil5.4.6:2.6><span class=root>Ayampi ubhato koṭiko pañho sunipuṇo parisaṇho sukhumo gambhīro, api sunipuṇānaṁ manujānaṁ gatte sedaṁ moceyya, so tavānuppatto, vijaṭehi taṁ mahājaṭājaṭitaṁ, anāgatānaṁ jinaputtānaṁ cakkhuṁ dehi nibbāhanāyā”ti. </span><br><p id=mil5.4.6:3.1><span class=root>“Bhāsitampetaṁ, mahārāja, bhagavatā—</span><br><p id=mil5.4.6:3.2><span class=root>‘mettāya bhikkhave …pe… </span><br><p id=mil5.4.6:3.3><span class=root>satthaṁ vā kamatī’ti. </span><br><p id=mil5.4.6:3.4><span class=root>Sāmo ca kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito, tattha pana, mahārāja, kāraṇaṁ atthi. </span><br><p id=mil5.4.6:3.5><span class=root>Katamaṁ tattha kāraṇaṁ? </span><br><p id=mil5.4.6:3.6><span class=root>Nete, mahārāja, guṇā puggalassa, mettābhāvanāyete guṇā, sāmo, mahārāja, kumāro ghaṭaṁ ukkhipanto tasmiṁ khaṇe mettābhāvanāya pamatto ahosi. </span><br><p id=mil5.4.6:4.1><span class=root>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span><br><p id=mil5.4.6:4.2><span class=root>Tassa ye keci ahitakāmā upagantvā taṁ na passanti, na tasmiṁ okāsaṁ labhanti. </span><br><p id=mil5.4.6:4.3><span class=root>Nete, mahārāja, guṇā puggalassa, mettābhāvanāyete guṇā. </span><br><p id=mil5.4.6:4.4><span class=root>Idha, mahārāja, puriso saṅgāmasūro abhejjakavacajālikaṁ sannayhitvā saṅgāmaṁ otareyya, tassa sarā khittā upagantvā patanti vikiranti, na tasmiṁ okāsaṁ labhanti, neso, mahārāja, guṇo saṅgāmasūrassa, abhejjakavacajālikāyeso guṇo, yassa sarā khittā upagantvā patanti vikiranti. </span><br><p id=mil5.4.6:4.5><span class=root>Evameva kho, mahārāja, nete guṇā puggalassa, mettābhāvanāyete guṇā. </span><br><p id=mil5.4.6:5.1><span class=root>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span><br><p id=mil5.4.6:5.2><span class=root>Tassa ye keci ahitakāmā upagantvā taṁ na passanti, tasmiṁ okāsaṁ na labhanti, nete, mahārāja, guṇā puggalassa, mettābhāvanāyete guṇā. </span><br><p id=mil5.4.6:5.3><span class=root>Idha pana, mahārāja, puriso dibbaṁ antaradhānaṁ mūlaṁ hatthe kareyya, yāva taṁ mūlaṁ tassa hatthagataṁ hoti, tāva na añño koci pakatimanusso taṁ purisaṁ passati. </span><br><p id=mil5.4.6:5.4><span class=root>Neso, mahārāja, guṇo purisassa, mūlasseso guṇo antaradhānassa, yaṁ so pakatimanussānaṁ cakkhupathe na dissati. </span><br><p id=mil5.4.6:5.5><span class=root>Evameva kho, mahārāja, nete guṇā puggalassa, mettābhāvanāyete guṇā. </span><br><p id=mil5.4.6:6.1><span class=root>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span><br><p id=mil5.4.6:6.2><span class=root>Tassa ye keci ahitakāmā upagantvā taṁ na passanti, na tasmiṁ okāsaṁ labhanti. </span><br><p id=mil5.4.6:6.3><span class=root>Nete, mahārāja, guṇā puggalassa, mettābhāvanāyete guṇā. </span><br><p id=mil5.4.6:6.4><span class=root>Yathā vā pana, mahārāja, purisaṁ sukataṁ mahāleṇamanuppaviṭṭhaṁ mahatimahāmegho abhivassanto na sakkoti temayituṁ, neso, mahārāja, guṇo purisassa, mahāleṇasseso guṇo, yaṁ mahāmegho abhivassamāno na taṁ temeti. </span><br><p id=mil5.4.6:6.5><span class=root>Evameva kho, mahārāja, nete guṇā puggalassa, mettābhāvanāyete guṇā. </span><br><p id=mil5.4.6:7.1><span class=root>Yasmiṁ, mahārāja, khaṇe puggalo mettaṁ samāpanno hoti, na tassa puggalassa tasmiṁ khaṇe aggi vā visaṁ vā satthaṁ vā kamati. </span><br><p id=mil5.4.6:7.2><span class=root>Tassa ye keci ahitakāmā upagantvā taṁ na passanti, na tassa sakkonti ahitaṁ kātuṁ, nete, mahārāja, guṇā puggalassa, mettābhāvanāyete guṇā”ti. </span><br><p id=mil5.4.6:7.3><span class=root>“Acchariyaṁ, bhante nāgasena, abbhutaṁ, bhante nāgasena, sabbapāpanivāraṇā mettābhāvanā”ti. </span><br><p id=mil5.4.6:7.4><span class=root>“Sabbakusalaguṇāvahā, mahārāja, mettābhāvanā hitānampi ahitānampi, ye te sattā viññāṇabaddhā, sabbesaṁ mahānisaṁsā mettābhāvanā saṁvibhajitabbā”ti. </span><br><p id=mil5.4.6:8.1><span class=root>Mettābhāvanānisaṁsapañho chaṭṭho. </span><br></main><footer class="container footer"><small><a href=/about>Contact info</a></small></footer>