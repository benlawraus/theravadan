<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0009.html>Previous</a><a href=/canon/en/pli/ms/sutta/kn/mil/mil0006P0003P0011.html>Next</a></div><p id=mil6.3.10:0.1><span class=root>Milindapañha </span><br><p id=mil6.3.10:0.2><span class=root>Anumānapañha </span><br><p id=mil6.3.10:0.3><span class=root>Vessantaravagga </span><br><p id=mil6.3.10:0.4><span class="root big-bold">10. Nibbānarūpasaṇṭhānapañha </span><br><p id=mil6.3.10:1.1><span class=root>“Bhante nāgasena, ‘nibbānaṁ nibbānan’ti yaṁ vadesi, sakkā pana tassa nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti? </span><br><p id=mil6.3.10:1.2><span class=root>“Appaṭibhāgaṁ, mahārāja, nibbānaṁ, na sakkā nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span><br><p id=mil6.3.10:1.3><span class=root>“Etampāhaṁ, bhante nāgasena, na sampaṭicchāmi, yaṁ atthidhammassa nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā apaññāpanaṁ, kāraṇena maṁ saññāpehī”ti. </span><br><p id=mil6.3.10:1.4><span class=root>“Hotu, mahārāja, kāraṇena taṁ saññāpessāmi. </span><br><p id=mil6.3.10:1.5><span class=root>Atthi, mahārāja, mahāsamuddo nāmā”ti? </span><br><p id=mil6.3.10:1.6><span class=root>“Āma, bhante, attheso mahāsamuddo”ti. </span><br><p id=mil6.3.10:1.7><span class=root>“Sace taṁ, mahārāja, koci evaṁ puccheyya ‘kittakaṁ, mahārāja, mahāsamudde udakaṁ, kati pana te sattā, ye mahāsamudde paṭivasantī’ti, evaṁ puṭṭho tvaṁ, mahārāja, kinti tassa byākareyyāsī”ti? </span><br><p id=mil6.3.10:1.8><span class=root>“Sace maṁ, bhante, koci evaṁ puccheyya ‘kittakaṁ, mahārāja, mahāsamudde udakaṁ, kati pana te sattā, ye mahāsamudde paṭivasantī’ti, tamahaṁ, bhante, evaṁ vadeyyaṁ ‘apucchitabbaṁ maṁ tvaṁ, ambho purisa, pucchasi, nesā pucchā kenaci pucchitabbā, ṭhapanīyo eso pañho. </span><br><p id=mil6.3.10:1.9><span class=root>Avibhatto lokakkhāyikehi mahāsamuddo, na sakkā mahāsamudde udakaṁ pariminituṁ sattā vā ye tattha vāsamupagatāti evāhaṁ, bhante tassa paṭivacanaṁ dadeyyan’”ti. </span><br><p id=mil6.3.10:2.1><span class=root>“Kissa pana tvaṁ, mahārāja, atthidhamme mahāsamudde evaṁ paṭivacanaṁ dadeyyāsi, nanu vigaṇetvā tassa ācikkhitabbaṁ ‘ettakaṁ mahāsamudde udakaṁ, ettakā ca sattā mahāsamudde paṭivasantī’”ti? </span><br><p id=mil6.3.10:2.2><span class=root>“Na sakkā, bhante, avisayo eso pañho”ti. </span><br><p id=mil6.3.10:3.1><span class=root>“Yathā, mahārāja, atthidhammeyeva mahāsamudde na sakkā udakaṁ parigaṇetuṁ sattā vā ye tattha vāsamupagatā; </span><br><p id=mil6.3.10:3.2><span class=root>evameva kho, mahārāja, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ, vigaṇeyya, mahārāja, iddhimā cetovasippatto mahāsamudde udakaṁ tatrāsaye ca satte, na tveva so iddhimā cetovasippatto sakkuṇeyya nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ. </span><br><p id=mil6.3.10:4.1><span class=root>Aparampi, mahārāja, uttariṁ kāraṇaṁ suṇohi, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitunti. </span><br><p id=mil6.3.10:4.2><span class=root>Atthi, mahārāja, devesu arūpakāyikā nāma devā”ti. </span><br><p id=mil6.3.10:4.3><span class=root>“Āma, bhante, suyyati ‘atthi devesu arūpakāyikā nāma devā’”ti. </span><br><p id=mil6.3.10:4.4><span class=root>“Sakkā pana, mahārāja, tesaṁ arūpakāyikānaṁ devānaṁ rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti? </span><br><p id=mil6.3.10:4.5><span class=root>“Na hi, bhante”ti. </span><br><p id=mil6.3.10:4.6><span class=root>“Tena hi, mahārāja, natthi arūpakāyikā devā”ti? </span><br><p id=mil6.3.10:4.7><span class=root>“Atthi, bhante, arūpakāyikā devā, na ca sakkā tesaṁ rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span><br><p id=mil6.3.10:4.8><span class=root>“Yathā, mahārāja, atthisattānaṁyeva arūpakāyikānaṁ devānaṁ na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ; </span><br><p id=mil6.3.10:4.9><span class=root>evameva kho, mahārāja, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span><br><p id=mil6.3.10:5.1><span class=root>“Bhante nāgasena, hotu ekantasukhaṁ nibbānaṁ, na ca sakkā tassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ. </span><br><p id=mil6.3.10:5.2><span class=root>Atthi pana, bhante, nibbānassa guṇaṁ aññehi anupaviṭṭhaṁ kiñci opammanidassanamattan”ti? </span><br><p id=mil6.3.10:5.3><span class=root>“Sarūpato, mahārāja, natthi, guṇato pana sakkā kiñci opammanidassanamattaṁ upadassayitun”ti. </span><br><p id=mil6.3.10:5.4><span class=root>“Sādhu, bhante nāgasena, yathāhaṁ labhāmi nibbānassa guṇatopi ekadesaparidīpanamattaṁ, tathā sīghaṁ brūhi, nibbāpehi me hadayapariḷāhaṁ vinaya sītalamadhuravacanamālutenā”ti. </span><br><p id=mil6.3.10:6.1><span class=root>“Padumassa, mahārāja, eko guṇo nibbānaṁ anupaviṭṭho, udakassa dve guṇā, agadassa tayo guṇā, mahāsamuddassa cattāro guṇā, bhojanassa pañca guṇā, ākāsassa dasa guṇā, maṇiratanassa tayo guṇā, lohitacandanassa tayo guṇā, sappimaṇḍassa tayo guṇā, girisikharassa pañca guṇā nibbānaṁ anupaviṭṭhā”ti. </span><br><p id=mil6.3.10:7.1><span class=root>“Bhante nāgasena, ‘padumassa eko guṇo nibbānaṁ anupaviṭṭho’ti yaṁ vadesi, katamo padumassa eko guṇo nibbānaṁ anupaviṭṭho”ti? </span><br><p id=mil6.3.10:7.2><span class=root>“Yathā, mahārāja, padumaṁ anupalittaṁ udakena; </span><br><p id=mil6.3.10:7.3><span class=root>evameva kho, mahārāja, nibbānaṁ sabbakilesehi anupalittaṁ. </span><br><p id=mil6.3.10:7.4><span class=root>Ayaṁ, mahārāja, padumassa eko guṇo nibbānaṁ anupaviṭṭho”ti. </span><br><p id=mil6.3.10:8.1><span class=root>“Bhante nāgasena, ‘udakassa dve guṇā nibbānaṁ anupaviṭṭhā’ti yaṁ vadesi, katame udakassa dve guṇā nibbānaṁ anupaviṭṭhā”ti? </span><br><p id=mil6.3.10:8.2><span class=root>“Yathā, mahārāja, udakaṁ sītalaṁ pariḷāhanibbāpanaṁ; </span><br><p id=mil6.3.10:8.3><span class=root>evameva kho, mahārāja, nibbānaṁ sītalaṁ sabbakilesapariḷāhanibbāpanaṁ. </span><br><p id=mil6.3.10:8.4><span class=root>Ayaṁ, mahārāja, udakassa paṭhamo guṇo nibbānaṁ anupaviṭṭho. </span><br><p id=mil6.3.10:8.5><span class=root>Puna caparaṁ, mahārāja, udakaṁ kilantatasitapipāsitaghammābhitattānaṁ janapasupajānaṁ pipāsāvinayanaṁ; </span><br><p id=mil6.3.10:8.6><span class=root>evameva kho, mahārāja, nibbānaṁ kāmataṇhābhavataṇhāvibhavataṇhāpipāsāvinayanaṁ. </span><br><p id=mil6.3.10:8.7><span class=root>Ayaṁ, mahārāja, udakassa dutiyo guṇo nibbānaṁ anupaviṭṭho. </span><br><p id=mil6.3.10:8.8><span class=root>Ime kho, mahārāja, udakassa dve guṇā nibbānaṁ anupaviṭṭhā”ti. </span><br><p id=mil6.3.10:9.1><span class=root>“Bhante nāgasena, ‘agadassa tayo guṇā nibbānaṁ anupaviṭṭhā’ti yaṁ vadesi, katame agadassa tayo guṇā nibbānaṁ anupaviṭṭhā”ti? </span><br><p id=mil6.3.10:9.2><span class=root>“Yathā, mahārāja, agado visapīḷitānaṁ sattānaṁ paṭisaraṇaṁ; </span><br><p id=mil6.3.10:9.3><span class=root>evameva kho, mahārāja, nibbānaṁ kilesavisapīḷitānaṁ sattānaṁ paṭisaraṇaṁ. </span><br><p id=mil6.3.10:9.4><span class=root>Ayaṁ, mahārāja, agadassa paṭhamo guṇo nibbānaṁ anupaviṭṭho. </span><br><p id=mil6.3.10:9.5><span class=root>Puna caparaṁ, mahārāja, agado rogānaṁ antakaro; </span><br><p id=mil6.3.10:9.6><span class=root>evameva kho, mahārāja, nibbānaṁ sabbadukkhānaṁ antakaraṁ. </span><br><p id=mil6.3.10:9.7><span class=root>Ayaṁ, mahārāja, agadassa dutiyo guṇo nibbānaṁ anupaviṭṭho. </span><br><p id=mil6.3.10:9.8><span class=root>Puna caparaṁ, mahārāja, agado amataṁ; </span><br><p id=mil6.3.10:9.9><span class=root>evameva kho, mahārāja, nibbānaṁ amataṁ. </span><br><p id=mil6.3.10:9.10><span class=root>Ayaṁ, mahārāja, agadassa tatiyo guṇo nibbānaṁ anupaviṭṭho. </span><br><p id=mil6.3.10:9.11><span class=root>Ime kho, mahārāja, agadassa tayo guṇā nibbānaṁ anupaviṭṭhā”ti. </span><br><p id=mil6.3.10:10.1><span class=root>“Bhante nāgasena, ‘mahāsamuddassa cattāro guṇā nibbānaṁ anupaviṭṭhā’ti yaṁ vadesi, katame mahāsamuddassa cattāro guṇā nibbānaṁ anupaviṭṭhā”ti? </span><br><p id=mil6.3.10:10.2><span class=root>“Yathā, mahārāja, mahāsamuddo suñño sabbakuṇapehi; </span><br><p id=mil6.3.10:10.3><span class=root>evameva kho, mahārāja, nibbānaṁ suññaṁ sabbakilesakuṇapehi. </span><br><p id=mil6.3.10:10.4><span class=root>Ayaṁ, mahārāja, mahāsamuddassa paṭhamo guṇo nibbānaṁ anupaviṭṭho. </span><br><p id=mil6.3.10:10.5><span class=root>Puna caparaṁ, mahārāja, mahāsamuddo mahanto anorapāro, na paripūrati sabbasavantīhi; </span><br><p id=mil6.3.10:10.6><span class=root>evameva kho, mahārāja, nibbānaṁ mahantaṁ anorapāraṁ, na pūrati sabbasattehi. </span><br><p id=mil6.3.10:10.7><span class=root>Ayaṁ, mahārāja, mahāsamuddassa dutiyo guṇo nibbānaṁ anupaviṭṭho. </span><br><p id=mil6.3.10:10.8><span class=root>Puna caparaṁ, mahārāja, mahāsamuddo mahantānaṁ bhūtānaṁ āvāso; </span><br><p id=mil6.3.10:10.9><span class=root>evameva kho, mahārāja, nibbānaṁ mahantānaṁ arahantānaṁ vimalakhīṇāsavabalappattavasībhūtamahābhūtānaṁ āvāso. </span><br><p id=mil6.3.10:10.10><span class=root>Ayaṁ, mahārāja, mahāsamuddassa tatiyo guṇo nibbānaṁ anupaviṭṭho. </span><br><p id=mil6.3.10:10.11><span class=root>Puna caparaṁ, mahārāja, mahāsamuddo aparimitavividhavipulavīcipupphasaṅkusumito; </span><br><p id=mil6.3.10:10.12><span class=root>evameva kho, mahārāja, nibbānaṁ aparimitavividhavipulaparisuddhavijjāvimuttipupphasaṅkusumitaṁ. </span><br><p id=mil6.3.10:10.13><span class=root>Ayaṁ, mahārāja, mahāsamuddassa catuttho guṇo nibbānaṁ anupaviṭṭho. </span><br><p id=mil6.3.10:10.14><span class=root>Ime kho, mahārāja, mahāsamuddassa cattāro guṇā nibbānaṁ anupaviṭṭhā”ti. </span><br><p id=mil6.3.10:11.1><span class=root>“Bhante nāgasena, ‘bhojanassa pañca guṇā nibbānaṁ anupaviṭṭhā’ti yaṁ vadesi, katame bhojanassa pañca guṇā nibbānaṁ anupaviṭṭhā”ti? </span><br><p id=mil6.3.10:11.2><span class=root>“Yathā, mahārāja, bhojanaṁ sabbasattānaṁ āyudhāraṇaṁ; </span><br><p id=mil6.3.10:11.3><span class=root>evameva kho, mahārāja, nibbānaṁ sacchikataṁ jarāmaraṇanāsanato āyudhāraṇaṁ. </span><br><p id=mil6.3.10:11.4><span class=root>Ayaṁ, mahārāja, bhojanassa paṭhamo guṇo nibbānaṁ anupaviṭṭho. </span><br><p id=mil6.3.10:11.5><span class=root>Puna caparaṁ, mahārāja, bhojanaṁ sabbasattānaṁ balavaḍḍhanaṁ; </span><br><p id=mil6.3.10:11.6><span class=root>evameva kho, mahārāja, nibbānaṁ sacchikataṁ sabbasattānaṁ iddhibalavaḍḍhanaṁ. </span><br><p id=mil6.3.10:11.7><span class=root>Ayaṁ, mahārāja, bhojanassa dutiyo guṇo nibbānaṁ anupaviṭṭho. </span><br><p id=mil6.3.10:11.8><span class=root>Puna caparaṁ, mahārāja, bhojanaṁ sabbasattānaṁ vaṇṇajananaṁ; </span><br><p id=mil6.3.10:11.9><span class=root>evameva kho, mahārāja, nibbānaṁ sacchikataṁ sabbasattānaṁ guṇavaṇṇajananaṁ. </span><br><p id=mil6.3.10:11.10><span class=root>Ayaṁ, mahārāja, bhojanassa tatiyo guṇo nibbānaṁ anupaviṭṭho. </span><br><p id=mil6.3.10:11.11><span class=root>Puna caparaṁ, mahārāja, bhojanaṁ sabbasattānaṁ darathavūpasamanaṁ; </span><br><p id=mil6.3.10:11.12><span class=root>evameva kho, mahārāja, nibbānaṁ sacchikataṁ sabbasattānaṁ sabbakilesadarathavūpasamanaṁ. </span><br><p id=mil6.3.10:11.13><span class=root>Ayaṁ, mahārāja, bhojanassa catuttho guṇo nibbānaṁ anupaviṭṭho. </span><br><p id=mil6.3.10:11.14><span class=root>Puna caparaṁ, mahārāja, bhojanaṁ sabbasattānaṁ jighacchādubbalyapaṭivinodanaṁ; </span><br><p id=mil6.3.10:11.15><span class=root>evameva kho, mahārāja, nibbānaṁ sacchikataṁ sabbasattānaṁ sabbadukkhajighacchādubbalyapaṭivinodanaṁ. </span><br><p id=mil6.3.10:11.16><span class=root>Ayaṁ, mahārāja, bhojanassa pañcamo guṇo nibbānaṁ anupaviṭṭho. </span><br><p id=mil6.3.10:11.17><span class=root>Ime kho, mahārāja, bhojanassa pañca guṇā nibbānaṁ anupaviṭṭhā”ti. </span><br><p id=mil6.3.10:12.1><span class=root>“Bhante nāgasena, ‘ākāsassa dasa guṇā nibbānaṁ anupaviṭṭhā’ti yaṁ vadesi, katame ākāsassa dasa guṇā nibbānaṁ anupaviṭṭhā”ti? </span><br><p id=mil6.3.10:12.2><span class=root>“Yathā, mahārāja, ākāso na jāyati, na jīyati, na mīyati, na cavati, na uppajjati, duppasaho, acorāharaṇo, anissito, vihagagamano, nirāvaraṇo, ananto. </span><br><p id=mil6.3.10:12.3><span class=root>Evameva kho, mahārāja, nibbānaṁ na jāyati, na jīyati, na mīyati, na cavati, na uppajjati, duppasahaṁ, acorāharaṇaṁ, anissitaṁ, ariyagamanaṁ, nirāvaraṇaṁ, anantaṁ. </span><br><p id=mil6.3.10:12.4><span class=root>Ime kho, mahārāja, ākāsassa dasa guṇā nibbānaṁ anupaviṭṭhā”ti. </span><br><p id=mil6.3.10:13.1><span class=root>“Bhante nāgasena, ‘maṇiratanassa tayo guṇā nibbānaṁ anupaviṭṭhā’ti yaṁ vadesi, katame maṇiratanassa tayo guṇā nibbānaṁ anupaviṭṭhā”ti? </span><br><p id=mil6.3.10:13.2><span class=root>“Yathā, mahārāja, maṇiratanaṁ kāmadadaṁ; </span><br><p id=mil6.3.10:13.3><span class=root>evameva kho, mahārāja, nibbānaṁ kāmadadaṁ. </span><br><p id=mil6.3.10:13.4><span class=root>Ayaṁ, mahārāja, maṇiratanassa paṭhamo guṇo nibbānaṁ anupaviṭṭho. </span><br><p id=mil6.3.10:13.5><span class=root>Puna caparaṁ, mahārāja, maṇiratanaṁ hāsakaraṁ; </span><br><p id=mil6.3.10:13.6><span class=root>evameva kho, mahārāja, nibbānaṁ hāsakaraṁ. </span><br><p id=mil6.3.10:13.7><span class=root>Ayaṁ, mahārāja, maṇiratanassa dutiyo guṇo nibbānaṁ anupaviṭṭho. </span><br><p id=mil6.3.10:13.8><span class=root>Puna caparaṁ, mahārāja, maṇiratanaṁ ujjotattakaraṁ; </span><br><p id=mil6.3.10:13.9><span class=root>evameva kho, mahārāja, nibbānaṁ ujjotattakaraṁ. </span><br><p id=mil6.3.10:13.10><span class=root>Ayaṁ, mahārāja, maṇiratanassa tatiyo guṇo nibbānaṁ anupaviṭṭho. </span><br><p id=mil6.3.10:13.11><span class=root>Ime kho, mahārāja, maṇiratanassa tayo guṇā nibbānaṁ anupaviṭṭhā”ti. </span><br><p id=mil6.3.10:14.1><span class=root>“Bhante nāgasena, ‘lohitacandanassa tayo guṇā nibbānaṁ anupaviṭṭhā’ti yaṁ vadesi, katame lohitacandanassa tayo guṇā nibbānaṁ anupaviṭṭhā”ti? </span><br><p id=mil6.3.10:14.2><span class=root>“Yathā, mahārāja, lohitacandanaṁ dullabhaṁ; </span><br><p id=mil6.3.10:14.3><span class=root>evameva kho, mahārāja, nibbānaṁ dullabhaṁ. </span><br><p id=mil6.3.10:14.4><span class=root>Ayaṁ, mahārāja, lohitacandanassa paṭhamo guṇo nibbānaṁ anupaviṭṭho. </span><br><p id=mil6.3.10:14.5><span class=root>Puna caparaṁ, mahārāja, lohitacandanaṁ asamasugandhaṁ; </span><br><p id=mil6.3.10:14.6><span class=root>evameva kho, mahārāja, nibbānaṁ asamasugandhaṁ. </span><br><p id=mil6.3.10:14.7><span class=root>Ayaṁ, mahārāja, lohitacandanassa dutiyo guṇo nibbānaṁ anupaviṭṭho. </span><br><p id=mil6.3.10:14.8><span class=root>Puna caparaṁ, mahārāja, lohitacandanaṁ sajjanapasatthaṁ; </span><br><p id=mil6.3.10:14.9><span class=root>evameva kho, mahārāja, nibbānaṁ ariyasajjanapasatthaṁ. </span><br><p id=mil6.3.10:14.10><span class=root>Ayaṁ, mahārāja, lohitacandanassa tatiyo guṇo nibbānaṁ anupaviṭṭho. </span><br><p id=mil6.3.10:14.11><span class=root>Ime kho, mahārāja, lohitacandanassa tayo guṇā nibbānaṁ anupaviṭṭhā”ti. </span><br><p id=mil6.3.10:15.1><span class=root>“Bhante nāgasena, ‘sappimaṇḍassa tayo guṇā nibbānaṁ anupaviṭṭhā’ti yaṁ vadesi, katame sappimaṇḍassa tayo guṇā nibbānaṁ anupaviṭṭhā”ti? </span><br><p id=mil6.3.10:15.2><span class=root>“Yathā, mahārāja, sappimaṇḍo vaṇṇasampanno; </span><br><p id=mil6.3.10:15.3><span class=root>evameva kho, mahārāja, nibbānaṁ guṇavaṇṇasampannaṁ. </span><br><p id=mil6.3.10:15.4><span class=root>Ayaṁ, mahārāja, sappimaṇḍassa paṭhamo guṇo nibbānaṁ anupaviṭṭho. </span><br><p id=mil6.3.10:15.5><span class=root>Puna caparaṁ, mahārāja, sappimaṇḍo gandhasampanno; </span><br><p id=mil6.3.10:15.6><span class=root>evameva kho, mahārāja, nibbānaṁ sīlagandhasampannaṁ. </span><br><p id=mil6.3.10:15.7><span class=root>Ayaṁ, mahārāja, sappimaṇḍassa dutiyo guṇo nibbānaṁ anupaviṭṭho. </span><br><p id=mil6.3.10:15.8><span class=root>Puna caparaṁ, mahārāja, sappimaṇḍo rasasampanno; </span><br><p id=mil6.3.10:15.9><span class=root>evameva kho, mahārāja, nibbānaṁ rasasampannaṁ. </span><br><p id=mil6.3.10:15.10><span class=root>Ayaṁ, mahārāja, sappimaṇḍassa tatiyo guṇo nibbānaṁ anupaviṭṭho. </span><br><p id=mil6.3.10:15.11><span class=root>Ime kho, mahārāja, sappimaṇḍassa tayo guṇā nibbānaṁ anupaviṭṭhā”ti. </span><br><p id=mil6.3.10:16.1><span class=root>“Bhante nāgasena, ‘girisikharassa pañca guṇā nibbānaṁ anupaviṭṭhā’ti yaṁ vadesi, katame girisikharassa pañca guṇā nibbānaṁ anupaviṭṭhā”ti? </span><br><p id=mil6.3.10:16.2><span class=root>“Yathā, mahārāja, girisikharaṁ accuggataṁ; </span><br><p id=mil6.3.10:16.3><span class=root>evameva kho, mahārāja, nibbānaṁ accuggataṁ. </span><br><p id=mil6.3.10:16.4><span class=root>Ayaṁ, mahārāja, girisikharassa paṭhamo guṇo nibbānaṁ anupaviṭṭho. </span><br><p id=mil6.3.10:16.5><span class=root>Puna caparaṁ, mahārāja, girisikharaṁ acalaṁ; </span><br><p id=mil6.3.10:16.6><span class=root>evameva kho, mahārāja, nibbānaṁ acalaṁ. </span><br><p id=mil6.3.10:16.7><span class=root>Ayaṁ, mahārāja, girisikharassa dutiyo guṇo nibbānaṁ anupaviṭṭho. </span><br><p id=mil6.3.10:16.8><span class=root>Puna caparaṁ, mahārāja, girisikharaṁ duradhirohaṁ; </span><br><p id=mil6.3.10:16.9><span class=root>evameva kho, mahārāja, nibbānaṁ duradhirohaṁ sabbakilesānaṁ. </span><br><p id=mil6.3.10:16.10><span class=root>Ayaṁ, mahārāja, girisikharassa tatiyo guṇo nibbānaṁ anupaviṭṭho. </span><br><p id=mil6.3.10:16.11><span class=root>Puna caparaṁ, mahārāja, girisikharaṁ sabbabījānaṁ avirūhanaṁ; </span><br><p id=mil6.3.10:16.12><span class=root>evameva kho, mahārāja, nibbānaṁ sabbakilesānaṁ avirūhanaṁ. </span><br><p id=mil6.3.10:16.13><span class=root>Ayaṁ, mahārāja, girisikharassa catuttho guṇo nibbānaṁ anupaviṭṭho. </span><br><p id=mil6.3.10:16.14><span class=root>Puna caparaṁ, mahārāja, girisikharaṁ anunayappaṭighavippamuttaṁ; </span><br><p id=mil6.3.10:16.15><span class=root>evameva kho, mahārāja, nibbānaṁ anunayappaṭighavippamuttaṁ. </span><br><p id=mil6.3.10:16.16><span class=root>Ayaṁ, mahārāja, girisikharassa pañcamo guṇo nibbānaṁ anupaviṭṭho. </span><br><p id=mil6.3.10:16.17><span class=root>Ime kho, mahārāja, girisikharassa pañca guṇā nibbānaṁ anupaviṭṭhā”ti. </span><br><p id=mil6.3.10:16.18><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil6.3.10:17.1><span class=root>Nibbānarūpasaṇṭhānapañho dasamo. </span><br></main><footer class="container footer"><small><a href=/about>Contact info</a></small></footer>