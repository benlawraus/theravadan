<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0009.html>Previous</a><a href=/canon/en/pli/ms/sutta/kn/mil/mil0006P0003P0011.html>Next</a></div><p><div class=verse-container id=mil6.3.10:0.1><span>Milindapañha </span></div><p><div class=verse-container id=mil6.3.10:0.2><span>Anumānapañha </span></div><p><div class=verse-container id=mil6.3.10:0.3><span>Vessantaravagga </span></div><p><div class=verse-container id=mil6.3.10:0.4><span class=big-bold>10. Nibbānarūpasaṇṭhānapañha </span></div><p><div class=verse-container id=mil6.3.10:1.1><span>“Bhante nāgasena, ‘nibbānaṁ nibbānan’ti yaṁ vadesi, sakkā pana tassa nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti? </span></div><p><div class=verse-container id=mil6.3.10:1.2><span>“Appaṭibhāgaṁ, mahārāja, nibbānaṁ, na sakkā nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span></div><p><div class=verse-container id=mil6.3.10:1.3><span>“Etampāhaṁ, bhante nāgasena, na sampaṭicchāmi, yaṁ atthidhammassa nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā apaññāpanaṁ, kāraṇena maṁ saññāpehī”ti. </span></div><p><div class=verse-container id=mil6.3.10:1.4><span>“Hotu, mahārāja, kāraṇena taṁ saññāpessāmi. </span></div><p><div class=verse-container id=mil6.3.10:1.5><span>Atthi, mahārāja, mahāsamuddo nāmā”ti? </span></div><p><div class=verse-container id=mil6.3.10:1.6><span>“Āma, bhante, attheso mahāsamuddo”ti. </span></div><p><div class=verse-container id=mil6.3.10:1.7><span>“Sace taṁ, mahārāja, koci evaṁ puccheyya ‘kittakaṁ, mahārāja, mahāsamudde udakaṁ, kati pana te sattā, ye mahāsamudde paṭivasantī’ti, evaṁ puṭṭho tvaṁ, mahārāja, kinti tassa byākareyyāsī”ti? </span></div><p><div class=verse-container id=mil6.3.10:1.8><span>“Sace maṁ, bhante, koci evaṁ puccheyya ‘kittakaṁ, mahārāja, mahāsamudde udakaṁ, kati pana te sattā, ye mahāsamudde paṭivasantī’ti, tamahaṁ, bhante, evaṁ vadeyyaṁ ‘apucchitabbaṁ maṁ tvaṁ, ambho purisa, pucchasi, nesā pucchā kenaci pucchitabbā, ṭhapanīyo eso pañho. </span></div><p><div class=verse-container id=mil6.3.10:1.9><span>Avibhatto lokakkhāyikehi mahāsamuddo, na sakkā mahāsamudde udakaṁ pariminituṁ sattā vā ye tattha vāsamupagatāti evāhaṁ, bhante tassa paṭivacanaṁ dadeyyan’”ti. </span></div><p><div class=verse-container id=mil6.3.10:2.1><span>“Kissa pana tvaṁ, mahārāja, atthidhamme mahāsamudde evaṁ paṭivacanaṁ dadeyyāsi, nanu vigaṇetvā tassa ācikkhitabbaṁ ‘ettakaṁ mahāsamudde udakaṁ, ettakā ca sattā mahāsamudde paṭivasantī’”ti? </span></div><p><div class=verse-container id=mil6.3.10:2.2><span>“Na sakkā, bhante, avisayo eso pañho”ti. </span></div><p><div class=verse-container id=mil6.3.10:3.1><span>“Yathā, mahārāja, atthidhammeyeva mahāsamudde na sakkā udakaṁ parigaṇetuṁ sattā vā ye tattha vāsamupagatā; </span></div><p><div class=verse-container id=mil6.3.10:3.2><span>evameva kho, mahārāja, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ, vigaṇeyya, mahārāja, iddhimā cetovasippatto mahāsamudde udakaṁ tatrāsaye ca satte, na tveva so iddhimā cetovasippatto sakkuṇeyya nibbānassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ. </span></div><p><div class=verse-container id=mil6.3.10:4.1><span>Aparampi, mahārāja, uttariṁ kāraṇaṁ suṇohi, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitunti. </span></div><p><div class=verse-container id=mil6.3.10:4.2><span>Atthi, mahārāja, devesu arūpakāyikā nāma devā”ti. </span></div><p><div class=verse-container id=mil6.3.10:4.3><span>“Āma, bhante, suyyati ‘atthi devesu arūpakāyikā nāma devā’”ti. </span></div><p><div class=verse-container id=mil6.3.10:4.4><span>“Sakkā pana, mahārāja, tesaṁ arūpakāyikānaṁ devānaṁ rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti? </span></div><p><div class=verse-container id=mil6.3.10:4.5><span>“Na hi, bhante”ti. </span></div><p><div class=verse-container id=mil6.3.10:4.6><span>“Tena hi, mahārāja, natthi arūpakāyikā devā”ti? </span></div><p><div class=verse-container id=mil6.3.10:4.7><span>“Atthi, bhante, arūpakāyikā devā, na ca sakkā tesaṁ rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span></div><p><div class=verse-container id=mil6.3.10:4.8><span>“Yathā, mahārāja, atthisattānaṁyeva arūpakāyikānaṁ devānaṁ na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ; </span></div><p><div class=verse-container id=mil6.3.10:4.9><span>evameva kho, mahārāja, atthidhammasseva nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayitun”ti. </span></div><p><div class=verse-container id=mil6.3.10:5.1><span>“Bhante nāgasena, hotu ekantasukhaṁ nibbānaṁ, na ca sakkā tassa rūpaṁ vā saṇṭhānaṁ vā vayaṁ vā pamāṇaṁ vā opammena vā kāraṇena vā hetunā vā nayena vā upadassayituṁ. </span></div><p><div class=verse-container id=mil6.3.10:5.2><span>Atthi pana, bhante, nibbānassa guṇaṁ aññehi anupaviṭṭhaṁ kiñci opammanidassanamattan”ti? </span></div><p><div class=verse-container id=mil6.3.10:5.3><span>“Sarūpato, mahārāja, natthi, guṇato pana sakkā kiñci opammanidassanamattaṁ upadassayitun”ti. </span></div><p><div class=verse-container id=mil6.3.10:5.4><span>“Sādhu, bhante nāgasena, yathāhaṁ labhāmi nibbānassa guṇatopi ekadesaparidīpanamattaṁ, tathā sīghaṁ brūhi, nibbāpehi me hadayapariḷāhaṁ vinaya sītalamadhuravacanamālutenā”ti. </span></div><p><div class=verse-container id=mil6.3.10:6.1><span>“Padumassa, mahārāja, eko guṇo nibbānaṁ anupaviṭṭho, udakassa dve guṇā, agadassa tayo guṇā, mahāsamuddassa cattāro guṇā, bhojanassa pañca guṇā, ākāsassa dasa guṇā, maṇiratanassa tayo guṇā, lohitacandanassa tayo guṇā, sappimaṇḍassa tayo guṇā, girisikharassa pañca guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:7.1><span>“Bhante nāgasena, ‘padumassa eko guṇo nibbānaṁ anupaviṭṭho’ti yaṁ vadesi, katamo padumassa eko guṇo nibbānaṁ anupaviṭṭho”ti? </span></div><p><div class=verse-container id=mil6.3.10:7.2><span>“Yathā, mahārāja, padumaṁ anupalittaṁ udakena; </span></div><p><div class=verse-container id=mil6.3.10:7.3><span>evameva kho, mahārāja, nibbānaṁ sabbakilesehi anupalittaṁ. </span></div><p><div class=verse-container id=mil6.3.10:7.4><span>Ayaṁ, mahārāja, padumassa eko guṇo nibbānaṁ anupaviṭṭho”ti. </span></div><p><div class=verse-container id=mil6.3.10:8.1><span>“Bhante nāgasena, ‘udakassa dve guṇā nibbānaṁ anupaviṭṭhā’ti yaṁ vadesi, katame udakassa dve guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:8.2><span>“Yathā, mahārāja, udakaṁ sītalaṁ pariḷāhanibbāpanaṁ; </span></div><p><div class=verse-container id=mil6.3.10:8.3><span>evameva kho, mahārāja, nibbānaṁ sītalaṁ sabbakilesapariḷāhanibbāpanaṁ. </span></div><p><div class=verse-container id=mil6.3.10:8.4><span>Ayaṁ, mahārāja, udakassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:8.5><span>Puna caparaṁ, mahārāja, udakaṁ kilantatasitapipāsitaghammābhitattānaṁ janapasupajānaṁ pipāsāvinayanaṁ; </span></div><p><div class=verse-container id=mil6.3.10:8.6><span>evameva kho, mahārāja, nibbānaṁ kāmataṇhābhavataṇhāvibhavataṇhāpipāsāvinayanaṁ. </span></div><p><div class=verse-container id=mil6.3.10:8.7><span>Ayaṁ, mahārāja, udakassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:8.8><span>Ime kho, mahārāja, udakassa dve guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:9.1><span>“Bhante nāgasena, ‘agadassa tayo guṇā nibbānaṁ anupaviṭṭhā’ti yaṁ vadesi, katame agadassa tayo guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:9.2><span>“Yathā, mahārāja, agado visapīḷitānaṁ sattānaṁ paṭisaraṇaṁ; </span></div><p><div class=verse-container id=mil6.3.10:9.3><span>evameva kho, mahārāja, nibbānaṁ kilesavisapīḷitānaṁ sattānaṁ paṭisaraṇaṁ. </span></div><p><div class=verse-container id=mil6.3.10:9.4><span>Ayaṁ, mahārāja, agadassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:9.5><span>Puna caparaṁ, mahārāja, agado rogānaṁ antakaro; </span></div><p><div class=verse-container id=mil6.3.10:9.6><span>evameva kho, mahārāja, nibbānaṁ sabbadukkhānaṁ antakaraṁ. </span></div><p><div class=verse-container id=mil6.3.10:9.7><span>Ayaṁ, mahārāja, agadassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:9.8><span>Puna caparaṁ, mahārāja, agado amataṁ; </span></div><p><div class=verse-container id=mil6.3.10:9.9><span>evameva kho, mahārāja, nibbānaṁ amataṁ. </span></div><p><div class=verse-container id=mil6.3.10:9.10><span>Ayaṁ, mahārāja, agadassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:9.11><span>Ime kho, mahārāja, agadassa tayo guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:10.1><span>“Bhante nāgasena, ‘mahāsamuddassa cattāro guṇā nibbānaṁ anupaviṭṭhā’ti yaṁ vadesi, katame mahāsamuddassa cattāro guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:10.2><span>“Yathā, mahārāja, mahāsamuddo suñño sabbakuṇapehi; </span></div><p><div class=verse-container id=mil6.3.10:10.3><span>evameva kho, mahārāja, nibbānaṁ suññaṁ sabbakilesakuṇapehi. </span></div><p><div class=verse-container id=mil6.3.10:10.4><span>Ayaṁ, mahārāja, mahāsamuddassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:10.5><span>Puna caparaṁ, mahārāja, mahāsamuddo mahanto anorapāro, na paripūrati sabbasavantīhi; </span></div><p><div class=verse-container id=mil6.3.10:10.6><span>evameva kho, mahārāja, nibbānaṁ mahantaṁ anorapāraṁ, na pūrati sabbasattehi. </span></div><p><div class=verse-container id=mil6.3.10:10.7><span>Ayaṁ, mahārāja, mahāsamuddassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:10.8><span>Puna caparaṁ, mahārāja, mahāsamuddo mahantānaṁ bhūtānaṁ āvāso; </span></div><p><div class=verse-container id=mil6.3.10:10.9><span>evameva kho, mahārāja, nibbānaṁ mahantānaṁ arahantānaṁ vimalakhīṇāsavabalappattavasībhūtamahābhūtānaṁ āvāso. </span></div><p><div class=verse-container id=mil6.3.10:10.10><span>Ayaṁ, mahārāja, mahāsamuddassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:10.11><span>Puna caparaṁ, mahārāja, mahāsamuddo aparimitavividhavipulavīcipupphasaṅkusumito; </span></div><p><div class=verse-container id=mil6.3.10:10.12><span>evameva kho, mahārāja, nibbānaṁ aparimitavividhavipulaparisuddhavijjāvimuttipupphasaṅkusumitaṁ. </span></div><p><div class=verse-container id=mil6.3.10:10.13><span>Ayaṁ, mahārāja, mahāsamuddassa catuttho guṇo nibbānaṁ anupaviṭṭho. </span></div><p><div class=verse-container id=mil6.3.10:10.14><span>Ime kho, mahārāja, mahāsamuddassa cattāro guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:11.1><span>“Bhante nāgasena, ‘bhojanassa pañca guṇā nibbānaṁ anupaviṭṭhā’ti yaṁ vadesi, katame bhojanassa pañca guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:11.2><span>“Yathā, mahārāja, bhojanaṁ sabbasattānaṁ āyudhāraṇaṁ; </span></div><p><div class=verse-container id=mil6.3.10:11.3><span>evameva kho, mahārāja, nibbānaṁ sacchikataṁ jarāmaraṇanāsanato āyudhāraṇaṁ. </span></div><p><div class=verse-container id=mil6.3.10:11.4><span>Ayaṁ, mahārāja, bhojanassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:11.5><span>Puna caparaṁ, mahārāja, bhojanaṁ sabbasattānaṁ balavaḍḍhanaṁ; </span></div><p><div class=verse-container id=mil6.3.10:11.6><span>evameva kho, mahārāja, nibbānaṁ sacchikataṁ sabbasattānaṁ iddhibalavaḍḍhanaṁ. </span></div><p><div class=verse-container id=mil6.3.10:11.7><span>Ayaṁ, mahārāja, bhojanassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:11.8><span>Puna caparaṁ, mahārāja, bhojanaṁ sabbasattānaṁ vaṇṇajananaṁ; </span></div><p><div class=verse-container id=mil6.3.10:11.9><span>evameva kho, mahārāja, nibbānaṁ sacchikataṁ sabbasattānaṁ guṇavaṇṇajananaṁ. </span></div><p><div class=verse-container id=mil6.3.10:11.10><span>Ayaṁ, mahārāja, bhojanassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:11.11><span>Puna caparaṁ, mahārāja, bhojanaṁ sabbasattānaṁ darathavūpasamanaṁ; </span></div><p><div class=verse-container id=mil6.3.10:11.12><span>evameva kho, mahārāja, nibbānaṁ sacchikataṁ sabbasattānaṁ sabbakilesadarathavūpasamanaṁ. </span></div><p><div class=verse-container id=mil6.3.10:11.13><span>Ayaṁ, mahārāja, bhojanassa catuttho guṇo nibbānaṁ anupaviṭṭho. </span></div><p><div class=verse-container id=mil6.3.10:11.14><span>Puna caparaṁ, mahārāja, bhojanaṁ sabbasattānaṁ jighacchādubbalyapaṭivinodanaṁ; </span></div><p><div class=verse-container id=mil6.3.10:11.15><span>evameva kho, mahārāja, nibbānaṁ sacchikataṁ sabbasattānaṁ sabbadukkhajighacchādubbalyapaṭivinodanaṁ. </span></div><p><div class=verse-container id=mil6.3.10:11.16><span>Ayaṁ, mahārāja, bhojanassa pañcamo guṇo nibbānaṁ anupaviṭṭho. </span></div><p><div class=verse-container id=mil6.3.10:11.17><span>Ime kho, mahārāja, bhojanassa pañca guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:12.1><span>“Bhante nāgasena, ‘ākāsassa dasa guṇā nibbānaṁ anupaviṭṭhā’ti yaṁ vadesi, katame ākāsassa dasa guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:12.2><span>“Yathā, mahārāja, ākāso na jāyati, na jīyati, na mīyati, na cavati, na uppajjati, duppasaho, acorāharaṇo, anissito, vihagagamano, nirāvaraṇo, ananto. </span></div><p><div class=verse-container id=mil6.3.10:12.3><span>Evameva kho, mahārāja, nibbānaṁ na jāyati, na jīyati, na mīyati, na cavati, na uppajjati, duppasahaṁ, acorāharaṇaṁ, anissitaṁ, ariyagamanaṁ, nirāvaraṇaṁ, anantaṁ. </span></div><p><div class=verse-container id=mil6.3.10:12.4><span>Ime kho, mahārāja, ākāsassa dasa guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:13.1><span>“Bhante nāgasena, ‘maṇiratanassa tayo guṇā nibbānaṁ anupaviṭṭhā’ti yaṁ vadesi, katame maṇiratanassa tayo guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:13.2><span>“Yathā, mahārāja, maṇiratanaṁ kāmadadaṁ; </span></div><p><div class=verse-container id=mil6.3.10:13.3><span>evameva kho, mahārāja, nibbānaṁ kāmadadaṁ. </span></div><p><div class=verse-container id=mil6.3.10:13.4><span>Ayaṁ, mahārāja, maṇiratanassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:13.5><span>Puna caparaṁ, mahārāja, maṇiratanaṁ hāsakaraṁ; </span></div><p><div class=verse-container id=mil6.3.10:13.6><span>evameva kho, mahārāja, nibbānaṁ hāsakaraṁ. </span></div><p><div class=verse-container id=mil6.3.10:13.7><span>Ayaṁ, mahārāja, maṇiratanassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:13.8><span>Puna caparaṁ, mahārāja, maṇiratanaṁ ujjotattakaraṁ; </span></div><p><div class=verse-container id=mil6.3.10:13.9><span>evameva kho, mahārāja, nibbānaṁ ujjotattakaraṁ. </span></div><p><div class=verse-container id=mil6.3.10:13.10><span>Ayaṁ, mahārāja, maṇiratanassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:13.11><span>Ime kho, mahārāja, maṇiratanassa tayo guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:14.1><span>“Bhante nāgasena, ‘lohitacandanassa tayo guṇā nibbānaṁ anupaviṭṭhā’ti yaṁ vadesi, katame lohitacandanassa tayo guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:14.2><span>“Yathā, mahārāja, lohitacandanaṁ dullabhaṁ; </span></div><p><div class=verse-container id=mil6.3.10:14.3><span>evameva kho, mahārāja, nibbānaṁ dullabhaṁ. </span></div><p><div class=verse-container id=mil6.3.10:14.4><span>Ayaṁ, mahārāja, lohitacandanassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:14.5><span>Puna caparaṁ, mahārāja, lohitacandanaṁ asamasugandhaṁ; </span></div><p><div class=verse-container id=mil6.3.10:14.6><span>evameva kho, mahārāja, nibbānaṁ asamasugandhaṁ. </span></div><p><div class=verse-container id=mil6.3.10:14.7><span>Ayaṁ, mahārāja, lohitacandanassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:14.8><span>Puna caparaṁ, mahārāja, lohitacandanaṁ sajjanapasatthaṁ; </span></div><p><div class=verse-container id=mil6.3.10:14.9><span>evameva kho, mahārāja, nibbānaṁ ariyasajjanapasatthaṁ. </span></div><p><div class=verse-container id=mil6.3.10:14.10><span>Ayaṁ, mahārāja, lohitacandanassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:14.11><span>Ime kho, mahārāja, lohitacandanassa tayo guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:15.1><span>“Bhante nāgasena, ‘sappimaṇḍassa tayo guṇā nibbānaṁ anupaviṭṭhā’ti yaṁ vadesi, katame sappimaṇḍassa tayo guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:15.2><span>“Yathā, mahārāja, sappimaṇḍo vaṇṇasampanno; </span></div><p><div class=verse-container id=mil6.3.10:15.3><span>evameva kho, mahārāja, nibbānaṁ guṇavaṇṇasampannaṁ. </span></div><p><div class=verse-container id=mil6.3.10:15.4><span>Ayaṁ, mahārāja, sappimaṇḍassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:15.5><span>Puna caparaṁ, mahārāja, sappimaṇḍo gandhasampanno; </span></div><p><div class=verse-container id=mil6.3.10:15.6><span>evameva kho, mahārāja, nibbānaṁ sīlagandhasampannaṁ. </span></div><p><div class=verse-container id=mil6.3.10:15.7><span>Ayaṁ, mahārāja, sappimaṇḍassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:15.8><span>Puna caparaṁ, mahārāja, sappimaṇḍo rasasampanno; </span></div><p><div class=verse-container id=mil6.3.10:15.9><span>evameva kho, mahārāja, nibbānaṁ rasasampannaṁ. </span></div><p><div class=verse-container id=mil6.3.10:15.10><span>Ayaṁ, mahārāja, sappimaṇḍassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:15.11><span>Ime kho, mahārāja, sappimaṇḍassa tayo guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:16.1><span>“Bhante nāgasena, ‘girisikharassa pañca guṇā nibbānaṁ anupaviṭṭhā’ti yaṁ vadesi, katame girisikharassa pañca guṇā nibbānaṁ anupaviṭṭhā”ti? </span></div><p><div class=verse-container id=mil6.3.10:16.2><span>“Yathā, mahārāja, girisikharaṁ accuggataṁ; </span></div><p><div class=verse-container id=mil6.3.10:16.3><span>evameva kho, mahārāja, nibbānaṁ accuggataṁ. </span></div><p><div class=verse-container id=mil6.3.10:16.4><span>Ayaṁ, mahārāja, girisikharassa paṭhamo guṇo nibbānaṁ anupaviṭṭho. </span></div><p><div class=verse-container id=mil6.3.10:16.5><span>Puna caparaṁ, mahārāja, girisikharaṁ acalaṁ; </span></div><p><div class=verse-container id=mil6.3.10:16.6><span>evameva kho, mahārāja, nibbānaṁ acalaṁ. </span></div><p><div class=verse-container id=mil6.3.10:16.7><span>Ayaṁ, mahārāja, girisikharassa dutiyo guṇo nibbānaṁ anupaviṭṭho. </span></div><p><div class=verse-container id=mil6.3.10:16.8><span>Puna caparaṁ, mahārāja, girisikharaṁ duradhirohaṁ; </span></div><p><div class=verse-container id=mil6.3.10:16.9><span>evameva kho, mahārāja, nibbānaṁ duradhirohaṁ sabbakilesānaṁ. </span></div><p><div class=verse-container id=mil6.3.10:16.10><span>Ayaṁ, mahārāja, girisikharassa tatiyo guṇo nibbānaṁ anupaviṭṭho. </span></div><p><div class=verse-container id=mil6.3.10:16.11><span>Puna caparaṁ, mahārāja, girisikharaṁ sabbabījānaṁ avirūhanaṁ; </span></div><p><div class=verse-container id=mil6.3.10:16.12><span>evameva kho, mahārāja, nibbānaṁ sabbakilesānaṁ avirūhanaṁ. </span></div><p><div class=verse-container id=mil6.3.10:16.13><span>Ayaṁ, mahārāja, girisikharassa catuttho guṇo nibbānaṁ anupaviṭṭho. </span></div><p><div class=verse-container id=mil6.3.10:16.14><span>Puna caparaṁ, mahārāja, girisikharaṁ anunayappaṭighavippamuttaṁ; </span></div><p><div class=verse-container id=mil6.3.10:16.15><span>evameva kho, mahārāja, nibbānaṁ anunayappaṭighavippamuttaṁ. </span></div><p><div class=verse-container id=mil6.3.10:16.16><span>Ayaṁ, mahārāja, girisikharassa pañcamo guṇo nibbānaṁ anupaviṭṭho. </span></div><p><div class=verse-container id=mil6.3.10:16.17><span>Ime kho, mahārāja, girisikharassa pañca guṇā nibbānaṁ anupaviṭṭhā”ti. </span></div><p><div class=verse-container id=mil6.3.10:16.18><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.3.10:17.1><span>Nibbānarūpasaṇṭhānapañho dasamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0009.html>Previous</a><a href=/canon/en/pli/ms/sutta/kn/mil/mil0006P0003P0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>