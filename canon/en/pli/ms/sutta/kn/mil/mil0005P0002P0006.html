<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0005.html>Previous</a><a href=/canon/en/pli/ms/sutta/kn/mil/mil0005P0002P0007.html>Next</a></div><p id=mil5.2.6:0.1><span class=root>Milindapañha </span><br><p id=mil5.2.6:0.2><span class=root>Meṇḍakapañha </span><br><p id=mil5.2.6:0.3><span class=root>Abhejjavagga </span><br><p id=mil5.2.6:0.4><span class="root big-bold">6. Apuññapañha </span><br><p id=mil5.2.6:1.1><span class=root>“Bhante nāgasena, tumhe bhaṇatha—</span><br><p id=mil5.2.6:1.2><span class=root>‘yo ajānanto pāṇātipātaṁ karoti, so balavataraṁ apuññaṁ pasavatī’ti. </span><br><p id=mil5.2.6:1.3><span class=root>Puna ca bhagavatā vinayapaññattiyā bhaṇitaṁ—</span><br><p id=mil5.2.6:1.4><span class=root>‘anāpatti ajānantassā’ti. </span><br><p id=mil5.2.6:1.5><span class=root>Yadi, bhante nāgasena, ajānitvā pāṇātipātaṁ karonto balavataraṁ apuññaṁ pasavati, tena hi ‘anāpatti ajānantassā’ti yaṁ vacanaṁ, taṁ micchā. </span><br><p id=mil5.2.6:1.6><span class=root>Yadi anāpatti ajānantassa, tena hi ‘ajānitvā pāṇātipātaṁ karonto balavataraṁ apuññaṁ pasavatī’ti tampi vacanaṁ micchā. </span><br><p id=mil5.2.6:1.7><span class=root>Ayampi ubhato koṭiko pañho duruttaro duratikkamo tavānuppatto, so tayā nibbāhitabbo”ti. </span><br><p id=mil5.2.6:2.1><span class=root>“Bhāsitampetaṁ, mahārāja, bhagavatā ‘yo ajānanto pāṇātipātaṁ karoti, so balavataraṁ apuññaṁ pasavatī’ti. </span><br><p id=mil5.2.6:2.2><span class=root>Puna ca vinayapaññattiyā bhagavatā bhaṇitaṁ—</span><br><p id=mil5.2.6:2.3><span class=root>‘anāpatti ajānantassā’ti. </span><br><p id=mil5.2.6:2.4><span class=root>Tattha atthantaraṁ atthi. </span><br><p id=mil5.2.6:2.5><span class=root>Katamaṁ atthantaraṁ? </span><br><p id=mil5.2.6:2.6><span class=root>Atthi, mahārāja, āpatti saññāvimokkhā, atthi āpatti nosaññāvimokkhā. </span><br><p id=mil5.2.6:2.7><span class=root>Yāyaṁ, mahārāja, āpatti saññāvimokkhā, taṁ āpattiṁ ārabbha bhagavatā bhaṇitaṁ—</span><br><p id=mil5.2.6:2.8><span class=root>‘anāpatti ajānantassā’”ti. </span><br><p id=mil5.2.6:2.9><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.2.6:3.1><span class=root>Apuññapañho chaṭṭho. </span><br></main><footer class="container footer"><small><a href=/about/>Contact info</a></small></footer>