<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0004.html>Previous</a><a href=/canon/en/pli/ms/sutta/kn/mil/mil0006P0002P0006.html>Next</a></div><p id=mil6.2.5:0.1><span class=root>Milindapañha </span><br><p id=mil6.2.5:0.2><span class=root>Anumānapañha </span><br><p id=mil6.2.5:0.3><span class=root>Nippapañcavagga </span><br><p id=mil6.2.5:0.4><span class="root big-bold">5. Akammajādipañha </span><br><p id=mil6.2.5:1.1><span class=root>“Bhante nāgasena, dissanti loke kammanibbattā, dissanti hetunibbattā, dissanti utunibbattā, yaṁ loke akammajaṁ ahetujaṁ anutujaṁ, taṁ me kathehī”ti. </span><br><p id=mil6.2.5:1.2><span class=root>“Dveme, mahārāja, lokasmiṁ akammajā ahetujā anutujā. </span><br><p id=mil6.2.5:1.3><span class=root>Katame dve? </span><br><p id=mil6.2.5:1.4><span class=root>Ākāso, mahārāja, akammajo ahetujo anutujo; </span><br><p id=mil6.2.5:1.5><span class=root>nibbānaṁ, mahārāja, akammajaṁ ahetujaṁ anutujaṁ. </span><br><p id=mil6.2.5:1.6><span class=root>Ime kho, mahārāja, dve akammajā ahetujā anutujā”ti. </span><br><p id=mil6.2.5:2.1><span class=root>“Mā, bhante nāgasena, jinavacanaṁ makkhehi, mā ajānitvā pañhaṁ byākarohī”ti. </span><br><p id=mil6.2.5:2.2><span class=root>“Kiṁ kho, mahārāja, ahaṁ vadāmi, yaṁ maṁ tvaṁ evaṁ vadesi ‘mā, bhante nāgasena, jinavacanaṁ makkhehi, mā ajānitvā pañhaṁ byākarohī’”ti? </span><br><p id=mil6.2.5:2.3><span class=root>“Bhante nāgasena, yuttamidaṁ tāva vattuṁ ‘ākāso akammajo ahetujo anutujo’ti. </span><br><p id=mil6.2.5:2.4><span class=root>Anekasatehi pana, bhante nāgasena, kāraṇehi bhagavatā sāvakānaṁ nibbānassa sacchikiriyāya maggo akkhāto, atha ca pana tvaṁ evaṁ vadesi ‘ahetujaṁ nibbānan’”ti. </span><br><p id=mil6.2.5:2.5><span class=root>“Saccaṁ, mahārāja, bhagavatā anekasatehi kāraṇehi sāvakānaṁ nibbānassa sacchikiriyāya maggo akkhāto, na ca pana nibbānassa uppādāya hetu akkhāto”ti. </span><br><p id=mil6.2.5:3.1><span class=root>“Ettha mayaṁ, bhante nāgasena, andhakārato andhakārataraṁ pavisāma, vanato vanataraṁ pavisāma, gahanato gahanataraṁ pavisāma, yatra hi nāma nibbānassa sacchikiriyāya hetu atthi, tassa pana dhammassa uppādāya hetu natthi. </span><br><p id=mil6.2.5:3.2><span class=root>Yadi, bhante nāgasena, nibbānassa sacchikiriyāya hetu atthi, tena hi nibbānassa uppādāyapi hetu icchitabbo. </span><br><p id=mil6.2.5:4.1><span class=root>Yathā pana, bhante nāgasena, puttassa pitā atthi, tena kāraṇena pitunopi pitā icchitabbo. </span><br><p id=mil6.2.5:4.2><span class=root>Yathā antevāsikassa ācariyo atthi, tena kāraṇena ācariyassapi ācariyo icchitabbo. </span><br><p id=mil6.2.5:4.3><span class=root>Yathā aṅkurassa bījaṁ atthi, tena kāraṇena bījassapi bījaṁ icchitabbaṁ. </span><br><p id=mil6.2.5:4.4><span class=root>Evameva kho, bhante nāgasena, yadi nibbānassa sacchikiriyāya hetu atthi, tena kāraṇena nibbānassa uppādāyapi hetu icchitabbo. </span><br><p id=mil6.2.5:5.1><span class=root>Yathā rukkhassa vā latāya vā agge sati tena kāraṇena majjhampi atthi, mūlampi atthi. </span><br><p id=mil6.2.5:5.2><span class=root>Evameva kho, bhante nāgasena, yadi nibbānassa sacchikiriyāya hetu atthi, tena kāraṇena nibbānassa uppādāyapi hetu icchitabbo”ti. </span><br><p id=mil6.2.5:6.1><span class=root>“Anuppādanīyaṁ, mahārāja, nibbānaṁ, tasmā na nibbānassa uppādāya hetu akkhāto”ti. </span><br><p id=mil6.2.5:6.2><span class=root>“Iṅgha, bhante nāgasena, kāraṇaṁ dassetvā kāraṇena maṁ saññāpehi, yathāhaṁ jāneyyaṁ nibbānassa sacchikiriyāya hetu atthi, nibbānassa uppādāya hetu natthī”ti. </span><br><p id=mil6.2.5:7.1><span class=root>“Tena hi, mahārāja, sakkaccaṁ sotaṁ odaha, sādhukaṁ suṇohi, vakkhāmi tattha kāraṇaṁ, sakkuṇeyya, mahārāja, puriso pākatikena balena ito himavantaṁ pabbatarājaṁ upagantun”ti? </span><br><p id=mil6.2.5:7.2><span class=root>“Āma, bhante”ti. </span><br><p id=mil6.2.5:7.3><span class=root>“Sakkuṇeyya pana so, mahārāja, puriso pākatikena balena himavantaṁ pabbatarājaṁ idha āharitun”ti? </span><br><p id=mil6.2.5:7.4><span class=root>“Na hi, bhante”ti. </span><br><p id=mil6.2.5:7.5><span class=root>“Evameva kho, mahārāja, sakkā nibbānassa sacchikiriyāya maggo akkhātuṁ, na sakkā nibbānassa uppādāya hetu dassetuṁ. </span><br><p id=mil6.2.5:8.1><span class=root>Sakkuṇeyya, mahārāja, puriso pākatikena balena mahāsamuddaṁ nāvāya uttaritvā pārimatīraṁ gantun”ti? </span><br><p id=mil6.2.5:8.2><span class=root>“Āma, bhante”ti? </span><br><p id=mil6.2.5:8.3><span class=root>“Sakkuṇeyya pana so, mahārāja, puriso pākatikena balena mahāsamuddassa pārimatīraṁ idha āharitun”ti? </span><br><p id=mil6.2.5:8.4><span class=root>“Na hi, bhante”ti. </span><br><p id=mil6.2.5:8.5><span class=root>“Evameva kho, mahārāja, sakkā nibbānassa sacchikiriyāya maggo akkhātuṁ, na sakkā nibbānassa uppādāya hetu dassetuṁ. </span><br><p id=mil6.2.5:8.6><span class=root>Kiṁ kāraṇā? </span><br><p id=mil6.2.5:8.7><span class=root>Asaṅkhatattā dhammassā”ti. </span><br><p id=mil6.2.5:9.1><span class=root>“Asaṅkhataṁ, bhante nāgasena, nibbānan”ti? </span><br><p id=mil6.2.5:9.2><span class=root>“Āma, mahārāja, asaṅkhataṁ nibbānaṁ na kehici kataṁ, nibbānaṁ, mahārāja, na vattabbaṁ uppannanti vā anuppannanti vā uppādanīyanti vā atītanti vā anāgatanti vā paccuppannanti vā cakkhuviññeyyanti vā sotaviññeyyanti vā ghānaviññeyyanti vā jivhāviññeyyanti vā kāyaviññeyyanti vā”ti. </span><br><p id=mil6.2.5:9.3><span class=root>“Yadi, bhante nāgasena, nibbānaṁ na uppannaṁ na anuppannaṁ na uppādanīyaṁ na atītaṁ na anāgataṁ na paccuppannaṁ na cakkhuviññeyyaṁ na sotaviññeyyaṁ na ghānaviññeyyaṁ na jivhāviññeyyaṁ na kāyaviññeyyaṁ, tena hi, bhante nāgasena, tumhe natthidhammaṁ nibbānaṁ apadisatha ‘natthi nibbānan’”ti. </span><br><p id=mil6.2.5:9.4><span class=root>“Atthi, mahārāja, nibbānaṁ, manoviññeyyaṁ nibbānaṁ, visuddhena mānasena paṇītena ujukena anāvaraṇena nirāmisena sammāpaṭipanno ariyasāvako nibbānaṁ passatī”ti. </span><br><p id=mil6.2.5:10.1><span class=root>“Kīdisaṁ pana taṁ, bhante, nibbānaṁ, yaṁ taṁ opammehi ādīpanīyaṁ kāraṇehi maṁ saññāpehi, yathā atthidhammaṁ opammehi ādīpanīyan”ti. </span><br><p id=mil6.2.5:10.2><span class=root>“Atthi, mahārāja, vāto nāmā”ti? </span><br><p id=mil6.2.5:10.3><span class=root>“Āma, bhante”ti. </span><br><p id=mil6.2.5:10.4><span class=root>“Iṅgha, mahārāja, vātaṁ dassehi vaṇṇato vā saṇṭhānato vā aṇuṁ vā thūlaṁ vā dīghaṁ vā rassaṁ vā”ti. </span><br><p id=mil6.2.5:10.5><span class=root>“Na sakkā, bhante nāgasena, vāto upadassayituṁ, na so vāto hatthaggahaṇaṁ vā nimmaddanaṁ vā upeti, api ca atthi so vāto”ti. </span><br><p id=mil6.2.5:10.6><span class=root>“Yadi, mahārāja, na sakkā vāto upadassayituṁ, tena hi natthi vāto”ti? </span><br><p id=mil6.2.5:10.7><span class=root>“Jānāmahaṁ, bhante nāgasena, vāto atthīti me hadaye anupaviṭṭhaṁ, na cāhaṁ sakkomi vātaṁ upadassayitun”ti. </span><br><p id=mil6.2.5:10.8><span class=root>“Evameva kho, mahārāja, atthi nibbānaṁ, na ca sakkā nibbānaṁ upadassayituṁ vaṇṇena vā saṇṭhānena vā”ti. </span><br><p id=mil6.2.5:10.9><span class=root>“Sādhu, bhante nāgasena, sūpadassitaṁ opammaṁ, suniddiṭṭhaṁ kāraṇaṁ, evametaṁ tathā sampaṭicchāmi ‘atthi nibbānan’”ti. </span><br><p id=mil6.2.5:11.1><span class=root>Akammajādipañho pañcamo. </span><br></main><footer class="container footer"><small><a href=/about>Contact info</a></small></footer>