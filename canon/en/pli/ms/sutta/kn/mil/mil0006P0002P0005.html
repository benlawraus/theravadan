<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0004.html>Previous</a><a href=/canon/en/pli/ms/sutta/kn/mil/mil0006P0002P0006.html>Next</a></div><p><div class=verse-container id=mil6.2.5:0.1><span>Milindapañha </span></div><p><div class=verse-container id=mil6.2.5:0.2><span>Anumānapañha </span></div><p><div class=verse-container id=mil6.2.5:0.3><span>Nippapañcavagga </span></div><p><div class=verse-container id=mil6.2.5:0.4><span class=big-bold>5. Akammajādipañha </span></div><p><div class=verse-container id=mil6.2.5:1.1><span>“Bhante nāgasena, dissanti loke kammanibbattā, dissanti hetunibbattā, dissanti utunibbattā, yaṁ loke akammajaṁ ahetujaṁ anutujaṁ, taṁ me kathehī”ti. </span></div><p><div class=verse-container id=mil6.2.5:1.2><span>“Dveme, mahārāja, lokasmiṁ akammajā ahetujā anutujā. </span></div><p><div class=verse-container id=mil6.2.5:1.3><span>Katame dve? </span></div><p><div class=verse-container id=mil6.2.5:1.4><span>Ākāso, mahārāja, akammajo ahetujo anutujo; </span></div><p><div class=verse-container id=mil6.2.5:1.5><span>nibbānaṁ, mahārāja, akammajaṁ ahetujaṁ anutujaṁ. </span></div><p><div class=verse-container id=mil6.2.5:1.6><span>Ime kho, mahārāja, dve akammajā ahetujā anutujā”ti. </span></div><p><div class=verse-container id=mil6.2.5:2.1><span>“Mā, bhante nāgasena, jinavacanaṁ makkhehi, mā ajānitvā pañhaṁ byākarohī”ti. </span></div><p><div class=verse-container id=mil6.2.5:2.2><span>“Kiṁ kho, mahārāja, ahaṁ vadāmi, yaṁ maṁ tvaṁ evaṁ vadesi ‘mā, bhante nāgasena, jinavacanaṁ makkhehi, mā ajānitvā pañhaṁ byākarohī’”ti? </span></div><p><div class=verse-container id=mil6.2.5:2.3><span>“Bhante nāgasena, yuttamidaṁ tāva vattuṁ ‘ākāso akammajo ahetujo anutujo’ti. </span></div><p><div class=verse-container id=mil6.2.5:2.4><span>Anekasatehi pana, bhante nāgasena, kāraṇehi bhagavatā sāvakānaṁ nibbānassa sacchikiriyāya maggo akkhāto, atha ca pana tvaṁ evaṁ vadesi ‘ahetujaṁ nibbānan’”ti. </span></div><p><div class=verse-container id=mil6.2.5:2.5><span>“Saccaṁ, mahārāja, bhagavatā anekasatehi kāraṇehi sāvakānaṁ nibbānassa sacchikiriyāya maggo akkhāto, na ca pana nibbānassa uppādāya hetu akkhāto”ti. </span></div><p><div class=verse-container id=mil6.2.5:3.1><span>“Ettha mayaṁ, bhante nāgasena, andhakārato andhakārataraṁ pavisāma, vanato vanataraṁ pavisāma, gahanato gahanataraṁ pavisāma, yatra hi nāma nibbānassa sacchikiriyāya hetu atthi, tassa pana dhammassa uppādāya hetu natthi. </span></div><p><div class=verse-container id=mil6.2.5:3.2><span>Yadi, bhante nāgasena, nibbānassa sacchikiriyāya hetu atthi, tena hi nibbānassa uppādāyapi hetu icchitabbo. </span></div><p><div class=verse-container id=mil6.2.5:4.1><span>Yathā pana, bhante nāgasena, puttassa pitā atthi, tena kāraṇena pitunopi pitā icchitabbo. </span></div><p><div class=verse-container id=mil6.2.5:4.2><span>Yathā antevāsikassa ācariyo atthi, tena kāraṇena ācariyassapi ācariyo icchitabbo. </span></div><p><div class=verse-container id=mil6.2.5:4.3><span>Yathā aṅkurassa bījaṁ atthi, tena kāraṇena bījassapi bījaṁ icchitabbaṁ. </span></div><p><div class=verse-container id=mil6.2.5:4.4><span>Evameva kho, bhante nāgasena, yadi nibbānassa sacchikiriyāya hetu atthi, tena kāraṇena nibbānassa uppādāyapi hetu icchitabbo. </span></div><p><div class=verse-container id=mil6.2.5:5.1><span>Yathā rukkhassa vā latāya vā agge sati tena kāraṇena majjhampi atthi, mūlampi atthi. </span></div><p><div class=verse-container id=mil6.2.5:5.2><span>Evameva kho, bhante nāgasena, yadi nibbānassa sacchikiriyāya hetu atthi, tena kāraṇena nibbānassa uppādāyapi hetu icchitabbo”ti. </span></div><p><div class=verse-container id=mil6.2.5:6.1><span>“Anuppādanīyaṁ, mahārāja, nibbānaṁ, tasmā na nibbānassa uppādāya hetu akkhāto”ti. </span></div><p><div class=verse-container id=mil6.2.5:6.2><span>“Iṅgha, bhante nāgasena, kāraṇaṁ dassetvā kāraṇena maṁ saññāpehi, yathāhaṁ jāneyyaṁ nibbānassa sacchikiriyāya hetu atthi, nibbānassa uppādāya hetu natthī”ti. </span></div><p><div class=verse-container id=mil6.2.5:7.1><span>“Tena hi, mahārāja, sakkaccaṁ sotaṁ odaha, sādhukaṁ suṇohi, vakkhāmi tattha kāraṇaṁ, sakkuṇeyya, mahārāja, puriso pākatikena balena ito himavantaṁ pabbatarājaṁ upagantun”ti? </span></div><p><div class=verse-container id=mil6.2.5:7.2><span>“Āma, bhante”ti. </span></div><p><div class=verse-container id=mil6.2.5:7.3><span>“Sakkuṇeyya pana so, mahārāja, puriso pākatikena balena himavantaṁ pabbatarājaṁ idha āharitun”ti? </span></div><p><div class=verse-container id=mil6.2.5:7.4><span>“Na hi, bhante”ti. </span></div><p><div class=verse-container id=mil6.2.5:7.5><span>“Evameva kho, mahārāja, sakkā nibbānassa sacchikiriyāya maggo akkhātuṁ, na sakkā nibbānassa uppādāya hetu dassetuṁ. </span></div><p><div class=verse-container id=mil6.2.5:8.1><span>Sakkuṇeyya, mahārāja, puriso pākatikena balena mahāsamuddaṁ nāvāya uttaritvā pārimatīraṁ gantun”ti? </span></div><p><div class=verse-container id=mil6.2.5:8.2><span>“Āma, bhante”ti? </span></div><p><div class=verse-container id=mil6.2.5:8.3><span>“Sakkuṇeyya pana so, mahārāja, puriso pākatikena balena mahāsamuddassa pārimatīraṁ idha āharitun”ti? </span></div><p><div class=verse-container id=mil6.2.5:8.4><span>“Na hi, bhante”ti. </span></div><p><div class=verse-container id=mil6.2.5:8.5><span>“Evameva kho, mahārāja, sakkā nibbānassa sacchikiriyāya maggo akkhātuṁ, na sakkā nibbānassa uppādāya hetu dassetuṁ. </span></div><p><div class=verse-container id=mil6.2.5:8.6><span>Kiṁ kāraṇā? </span></div><p><div class=verse-container id=mil6.2.5:8.7><span>Asaṅkhatattā dhammassā”ti. </span></div><p><div class=verse-container id=mil6.2.5:9.1><span>“Asaṅkhataṁ, bhante nāgasena, nibbānan”ti? </span></div><p><div class=verse-container id=mil6.2.5:9.2><span>“Āma, mahārāja, asaṅkhataṁ nibbānaṁ na kehici kataṁ, nibbānaṁ, mahārāja, na vattabbaṁ uppannanti vā anuppannanti vā uppādanīyanti vā atītanti vā anāgatanti vā paccuppannanti vā cakkhuviññeyyanti vā sotaviññeyyanti vā ghānaviññeyyanti vā jivhāviññeyyanti vā kāyaviññeyyanti vā”ti. </span></div><p><div class=verse-container id=mil6.2.5:9.3><span>“Yadi, bhante nāgasena, nibbānaṁ na uppannaṁ na anuppannaṁ na uppādanīyaṁ na atītaṁ na anāgataṁ na paccuppannaṁ na cakkhuviññeyyaṁ na sotaviññeyyaṁ na ghānaviññeyyaṁ na jivhāviññeyyaṁ na kāyaviññeyyaṁ, tena hi, bhante nāgasena, tumhe natthidhammaṁ nibbānaṁ apadisatha ‘natthi nibbānan’”ti. </span></div><p><div class=verse-container id=mil6.2.5:9.4><span>“Atthi, mahārāja, nibbānaṁ, manoviññeyyaṁ nibbānaṁ, visuddhena mānasena paṇītena ujukena anāvaraṇena nirāmisena sammāpaṭipanno ariyasāvako nibbānaṁ passatī”ti. </span></div><p><div class=verse-container id=mil6.2.5:10.1><span>“Kīdisaṁ pana taṁ, bhante, nibbānaṁ, yaṁ taṁ opammehi ādīpanīyaṁ kāraṇehi maṁ saññāpehi, yathā atthidhammaṁ opammehi ādīpanīyan”ti. </span></div><p><div class=verse-container id=mil6.2.5:10.2><span>“Atthi, mahārāja, vāto nāmā”ti? </span></div><p><div class=verse-container id=mil6.2.5:10.3><span>“Āma, bhante”ti. </span></div><p><div class=verse-container id=mil6.2.5:10.4><span>“Iṅgha, mahārāja, vātaṁ dassehi vaṇṇato vā saṇṭhānato vā aṇuṁ vā thūlaṁ vā dīghaṁ vā rassaṁ vā”ti. </span></div><p><div class=verse-container id=mil6.2.5:10.5><span>“Na sakkā, bhante nāgasena, vāto upadassayituṁ, na so vāto hatthaggahaṇaṁ vā nimmaddanaṁ vā upeti, api ca atthi so vāto”ti. </span></div><p><div class=verse-container id=mil6.2.5:10.6><span>“Yadi, mahārāja, na sakkā vāto upadassayituṁ, tena hi natthi vāto”ti? </span></div><p><div class=verse-container id=mil6.2.5:10.7><span>“Jānāmahaṁ, bhante nāgasena, vāto atthīti me hadaye anupaviṭṭhaṁ, na cāhaṁ sakkomi vātaṁ upadassayitun”ti. </span></div><p><div class=verse-container id=mil6.2.5:10.8><span>“Evameva kho, mahārāja, atthi nibbānaṁ, na ca sakkā nibbānaṁ upadassayituṁ vaṇṇena vā saṇṭhānena vā”ti. </span></div><p><div class=verse-container id=mil6.2.5:10.9><span>“Sādhu, bhante nāgasena, sūpadassitaṁ opammaṁ, suniddiṭṭhaṁ kāraṇaṁ, evametaṁ tathā sampaṭicchāmi ‘atthi nibbānan’”ti. </span></div><p><div class=verse-container id=mil6.2.5:11.1><span>Akammajādipañho pañcamo. </span></div><div class=flex-between><a href=/canon/en/pli/ms/sutta/kn/mil/mil0006P0002P0004.html>Previous</a><a href=/canon/en/pli/ms/sutta/kn/mil/mil0006P0002P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>