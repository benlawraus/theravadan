<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0005.html>Previous</a><a href=/canon/en/pli/ms/sutta/kn/mil/mil0005P0001P0007.html>Next</a></div><p><div class=verse-container id=mil5.1.6:0.1><span>Milindapañha </span></div><p><div class=verse-container id=mil5.1.6:0.2><span>Meṇḍakapañha </span></div><p><div class=verse-container id=mil5.1.6:0.3><span>Iddhibalavagga </span></div><p><div class=verse-container id=mil5.1.6:0.4><span class=big-bold>6. Gabbhāvakkantipañha </span></div><p><div class=verse-container id=mil5.1.6:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.1.6:1.2><span>‘tiṇṇaṁ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, imesaṁ kho, bhikkhave, tiṇṇaṁ sannipātā gabbhassa avakkanti hotī’ti, asesavacanametaṁ, nissesavacanametaṁ, nippariyāyavacanametaṁ, arahassavacanametaṁ, sadevamanussānaṁ majjhe nisīditvā bhaṇitaṁ, ayañca dvinnaṁ sannipātā gabbhassa avakkanti dissati, dukūlena tāpasena pārikāya tāpasiyā utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena sāmakumāro nibbatto. </span></div><p><div class=verse-container id=mil5.1.6:1.3><span>Mātaṅgenāpi isinā brāhmaṇakaññāya utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena maṇḍabyo nāma māṇavako nibbattoti. </span></div><p><div class=verse-container id=mil5.1.6:1.4><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.1.6:1.5><span>‘tiṇṇaṁ kho pana, bhikkhave, sannipātā gabbhassa avakkanti hotī’ti. </span></div><p><div class=verse-container id=mil5.1.6:1.6><span>Tena hi sāmo ca kumāro maṇḍabyo ca māṇavako ubhopi te nābhiparāmasanena nibbattāti yaṁ vacanaṁ, taṁ micchā. </span></div><p><div class=verse-container id=mil5.1.6:1.7><span>Yadi, bhante, tathāgatena bhaṇitaṁ—</span></div><p><div class=verse-container id=mil5.1.6:1.8><span>‘sāmo ca kumāro maṇḍabyo ca māṇavako nābhiparāmasanena nibbattā’ti, tena hi ‘tiṇṇaṁ kho pana, bhikkhave, sannipātā gabbhassa avakkanti hotī’ti yaṁ vacanaṁ, tampi micchā. </span></div><p><div class=verse-container id=mil5.1.6:1.9><span>Ayampi ubhato koṭiko pañho sugambhīro sunipuṇo visayo buddhimantānaṁ, so tavānuppatto, chinda vimatipathaṁ, dhārehi ñāṇavarappajjotan”ti. </span></div><p><div class=verse-container id=mil5.1.6:2.1><span>“Bhāsitampetaṁ, mahārāja, bhagavatā ‘tiṇṇaṁ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, evaṁ tiṇṇaṁ sannipātā gabbhassa avakkanti hotī’ti. </span></div><p><div class=verse-container id=mil5.1.6:2.2><span>Bhaṇitañca—</span></div><p><div class=verse-container id=mil5.1.6:2.3><span>‘sāmo ca kumāro maṇḍabyo ca māṇavako nābhiparāmasanena nibbattā’”ti. </span></div><p><div class=verse-container id=mil5.1.6:2.4><span>“Tena hi, bhante nāgasena, yena kāraṇena pañho suvinicchito hoti, tena kāraṇena maṁ saññāpehī”ti. </span></div><p><div class=verse-container id=mil5.1.6:3.1><span>“Sutapubbaṁ pana tayā, mahārāja, saṅkicco ca kumāro isisiṅgo ca tāpaso thero ca kumārakassapo iminā nāma te nibbattā”ti? </span></div><p><div class=verse-container id=mil5.1.6:3.2><span>“Āma, bhante, suyyati, abbhuggatā tesaṁ jāti, dve migadhenuyo tāva utunikāle dvinnaṁ tāpasānaṁ passāvaṭṭhānaṁ āgantvā sasambhavaṁ passāvaṁ piviṁsu, tena passāvasambhavena saṅkicco ca kumāro isisiṅgo ca tāpaso nibbattā. </span></div><p><div class=verse-container id=mil5.1.6:3.3><span>Therassa udāyissa bhikkhunupassayaṁ upagatassa rattacittena bhikkhuniyā aṅgajātaṁ upanijjhāyantassa sambhavaṁ kāsāve mucci. </span></div><p><div class=verse-container id=mil5.1.6:3.4><span>Atha kho āyasmā udāyi taṁ bhikkhuniṁ etadavoca—</span></div><p><div class=verse-container id=mil5.1.6:3.5><span>‘gaccha bhagini, udakaṁ āhara antaravāsakaṁ dhovissāmī’ti. </span></div><p><div class=verse-container id=mil5.1.6:3.6><span>‘Āharayya, ahameva dhovissāmī’ti. </span></div><p><div class=verse-container id=mil5.1.6:3.7><span>Tato sā bhikkhunī utunisamaye taṁ sambhavaṁ ekadesaṁ mukhena aggahesi, ekadesaṁ aṅgajāte pakkhipi, tena thero kumārakassapo nibbattoti etaṁ jano āhā”ti. </span></div><p><div class=verse-container id=mil5.1.6:4.1><span>“Api nu kho tvaṁ, mahārāja, saddahasi taṁ vacanan”ti? </span></div><p><div class=verse-container id=mil5.1.6:4.2><span>“Āma, bhante, balavaṁ tattha mayaṁ kāraṇaṁ upalabhāma, yena mayaṁ kāraṇena saddahāma iminā kāraṇena nibbattā”ti. </span></div><p><div class=verse-container id=mil5.1.6:4.3><span>“Kiṁ panettha, mahārāja, kāraṇan”ti? </span></div><p><div class=verse-container id=mil5.1.6:4.4><span>“Suparikammakate, bhante, kalale bījaṁ nipatitvā khippaṁ saṁviruhatī”ti. </span></div><p><div class=verse-container id=mil5.1.6:4.5><span>“Āma, mahārājā”ti. </span></div><p><div class=verse-container id=mil5.1.6:4.6><span>“Evameva kho, bhante, sā bhikkhunī utunī samānā saṇṭhite kalale ruhire pacchinnavege ṭhitāya dhātuyā taṁ sambhavaṁ gahetvā tasmiṁ kalale pakkhipi, tena tassā gabbho saṇṭhāsi, evaṁ tattha kāraṇaṁ paccema tesaṁ nibbattiyā”ti. </span></div><p><div class=verse-container id=mil5.1.6:4.7><span>“Evametaṁ, mahārāja, tathā sampaṭicchāmi, yonippavesena gabbho sambhavatīti. </span></div><p><div class=verse-container id=mil5.1.6:4.8><span>Sampaṭicchasi pana, tvaṁ, mahārāja, therassa kumārakassapassa gabbhāvakkamanan”ti? </span></div><p><div class=verse-container id=mil5.1.6:4.9><span>“Āma, bhante”ti. </span></div><p><div class=verse-container id=mil5.1.6:4.10><span>“Sādhu, mahārāja, paccāgatosi mama visayaṁ, ekavidhenapi gabbhāvakkantiṁ kathayanto mamānubalaṁ bhavissasi, atha yā pana tā dve migadhenuyo passāvaṁ pivitvā gabbhaṁ paṭilabhiṁsu, tāsaṁ tvaṁ saddahasi gabbhassāvakkamanan”ti? </span></div><p><div class=verse-container id=mil5.1.6:4.11><span>“Āma, bhante, yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati. </span></div><p><div class=verse-container id=mil5.1.6:4.12><span>Yathā, bhante nāgasena, yā kāci saritā nāma, sabbā tā mahāsamuddaṁ osaranti, ṭhānagatā vuḍḍhimāpajjanti. </span></div><p><div class=verse-container id=mil5.1.6:4.13><span>Evameva kho, bhante nāgasena, yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati, tenāhaṁ kāraṇena saddahāmi mukhagatenapi gabbhassa avakkanti hotī”ti. </span></div><p><div class=verse-container id=mil5.1.6:4.14><span>“Sādhu, mahārāja, gāḷhataraṁ upagatosi mama visayaṁ, mukhapānenapi dvayasannipāto bhavati. </span></div><p><div class=verse-container id=mil5.1.6:4.15><span>Saṅkiccassa ca, mahārāja, kumārassa isisiṅgassa ca tāpasassa therassa ca kumārakassapassa gabbhāvakkamanaṁ sampaṭicchasī”ti? </span></div><p><div class=verse-container id=mil5.1.6:4.16><span>“Āma, bhante, sannipāto osaratī”ti. </span></div><p><div class=verse-container id=mil5.1.6:5.1><span>“Sāmopi, mahārāja, kumāro maṇḍabyopi māṇavako tīsu sannipātesu antogadhā, ekarasāyeva purimena, tattha kāraṇaṁ vakkhāmi. </span></div><p><div class=verse-container id=mil5.1.6:5.2><span>Dukūlo ca, mahārāja, tāpaso pārikā ca tāpasī ubhopi te araññavāsā ahesuṁ pavivekādhimuttā uttamatthagavesakā, tapatejena yāva brahmalokaṁ santāpesuṁ. </span></div><p><div class=verse-container id=mil5.1.6:5.3><span>Tesaṁ tadā sakko devānamindo sāyaṁ pātaṁ upaṭṭhānaṁ āgacchati. </span></div><p><div class=verse-container id=mil5.1.6:5.4><span>So tesaṁ garukatamettatāya upadhārento addasa anāgatamaddhāne dvinnampi tesaṁ cakkhūnaṁ antaradhānaṁ, disvā te evamāha—</span></div><p><div class=verse-container id=mil5.1.6:5.5><span>‘ekaṁ me, bhonto, vacanaṁ karotha, sādhu ekaṁ puttaṁ janeyyātha, so tumhākaṁ upaṭṭhāko bhavissati ālambano cā’ti. </span></div><p><div class=verse-container id=mil5.1.6:5.6><span>‘Alaṁ, kosiya, mā evaṁ bhaṇī’ti. </span></div><p><div class=verse-container id=mil5.1.6:5.7><span>Te tassa taṁ vacanaṁ na sampaṭicchiṁsu. </span></div><p><div class=verse-container id=mil5.1.6:5.8><span>Anukampako atthakāmo sakko devānamindo dutiyampi … </span></div><p><div class=verse-container id=mil5.1.6:5.9><span>tatiyampi te evamāha—</span></div><p><div class=verse-container id=mil5.1.6:5.10><span>‘ekaṁ me, bhonto, vacanaṁ karotha, sādhu ekaṁ puttaṁ janeyyātha, so tumhākaṁ upaṭṭhāko bhavissati ālambano cā’ti. </span></div><p><div class=verse-container id=mil5.1.6:5.11><span>Tatiyampi te āhaṁsu ‘alaṁ, kosiya, mā tvaṁ kho amhe anatthe niyojehi, kadāyaṁ kāyo na bhijjissati, bhijjatu ayaṁ kāyo bhedanadhammo, bhijjantiyāpi dharaṇiyā patantepi selasikhare phalantepi ākāse patantepi candimasūriye neva mayaṁ lokadhammehi missayissāma, mā tvaṁ amhākaṁ sammukhabhāvaṁ upagaccha, upagatassa te eso vissāso, anatthacaro tvaṁ maññe’ti. </span></div><p><div class=verse-container id=mil5.1.6:6.1><span>Tato sakko devānamindo tesaṁ manaṁ alabhamāno garukato pañjaliko puna yāci—</span></div><p><div class=verse-container id=mil5.1.6:6.2><span>‘yadi me vacanaṁ na ussahatha kātuṁ, yadā tāpasī utunī hoti pupphavatī, tadā tvaṁ, bhante, dakkhiṇena hatthaṅguṭṭhena nābhiṁ parāmaseyyāsi, tena sā gabbhaṁ lacchati, sannipāto yevesa gabbhāvakkantiyā’ti. </span></div><p><div class=verse-container id=mil5.1.6:6.3><span>‘Sakkomahaṁ, kosiya, taṁ vacanaṁ kātuṁ, na tāvatakena amhākaṁ tapo bhijjati, hotū’ti—</span></div><p><div class=verse-container id=mil5.1.6:6.4><span>sampaṭicchiṁsu. </span></div><p><div class=verse-container id=mil5.1.6:6.5><span>Tāya ca pana velāya devabhavane atthi devaputto ussannakusalamūlo khīṇāyuko āyukkhayappatto yadicchakaṁ samattho okkamituṁ api cakkavattikulepi. </span></div><p><div class=verse-container id=mil5.1.6:6.6><span>Atha sakko devānamindo taṁ devaputtaṁ upasaṅkamitvā evamāha—</span></div><p><div class=verse-container id=mil5.1.6:6.7><span>‘ehi kho, mārisa, supabhāto te divaso, atthasiddhi upagatā, yamahaṁ te upaṭṭhānamāgamiṁ, ramaṇīye te okāse vāso bhavissati, patirūpe kule paṭisandhi bhavissati, sundarehi mātāpitūhi vaḍḍhetabbo, ehi me vacanaṁ karohī’ti yāci. </span></div><p><div class=verse-container id=mil5.1.6:6.8><span>Dutiyampi … </span></div><p><div class=verse-container id=mil5.1.6:6.9><span>tatiyampi yāci sirasi pañjalikato. </span></div><p><div class=verse-container id=mil5.1.6:7.1><span>Tato so devaputto evamāha—</span></div><p><div class=verse-container id=mil5.1.6:7.2><span>‘katamaṁ taṁ, mārisa, kulaṁ, yaṁ tvaṁ abhikkhaṇaṁ kittayasi punappunan’ti. </span></div><p><div class=verse-container id=mil5.1.6:7.3><span>‘Dukūlo ca tāpaso pārikā ca tāpasī’ti. </span></div><p><div class=verse-container id=mil5.1.6:7.4><span>So tassa vacanaṁ sutvā tuṭṭho sampaṭicchi ‘sādhu, mārisa, yo tava chando, so hotu, ākaṅkhamāno ahaṁ, mārisa, patthite kule uppajjeyyaṁ, kimhi kule uppajjāmi aṇḍaje vā jalābuje vā saṁsedaje vā opapātike vā’ti? </span></div><p><div class=verse-container id=mil5.1.6:7.5><span>‘Jalābujāya, mārisa, yoniyā uppajjāhī’ti. </span></div><p><div class=verse-container id=mil5.1.6:8.1><span>Atha sakko devānamindo uppattidivasaṁ vigaṇetvā dukūlassa tāpasassa ārocesi ‘asukasmiṁ nāma divase tāpasī utunī bhavissati pupphavatī, tadā tvaṁ, bhante, dakkhiṇena hatthaṅguṭṭhena nābhiṁ parāmaseyyāsī’ti. </span></div><p><div class=verse-container id=mil5.1.6:8.2><span>Tasmiṁ, mahārāja, divase tāpasī ca utunī pupphavatī ahosi, devaputto ca tatthūpago paccupaṭṭhito ahosi, tāpaso ca dakkhiṇena hatthaṅguṭṭhena tāpasiyā nābhiṁ parāmasi, iti te tayo sannipātā ahesuṁ, nābhiparāmasanena tāpasiyā rāgo udapādi, so panassā rāgo nābhiparāmasanaṁ paṭicca mā tvaṁ sannipātaṁ ajjhācārameva maññi, ūhasanampi sannipāto, ullapanampi sannipāto, upanijjhāyanampi sannipāto, pubbabhāgabhāvato rāgassa uppādāya āmasanena sannipāto jāyati, sannipātā okkamanaṁ hotīti. </span></div><p><div class=verse-container id=mil5.1.6:9.1><span>Anajjhācārepi, mahārāja, parāmasanena gabbhāvakkanti hoti. </span></div><p><div class=verse-container id=mil5.1.6:9.2><span>Yathā, mahārāja, aggi jalamāno aparāmasanopi upagatassa sītaṁ byapahanti; </span></div><p><div class=verse-container id=mil5.1.6:9.3><span>evameva kho, mahārāja, anajjhācārepi parāmasanena gabbhāvakkanti hoti. </span></div><p><div class=verse-container id=mil5.1.6:10.1><span>Catunnaṁ, mahārāja, vasena sattānaṁ gabbhāvakkanti hoti kammavasena yonivasena kulavasena āyācanavasena, api ca sabbepete sattā kammasambhavā kammasamuṭṭhānā. </span></div><p><div class=verse-container id=mil5.1.6:11.1><span>Kathaṁ, mahārāja, kammavasena sattānaṁ gabbhāvakkanti hoti? </span></div><p><div class=verse-container id=mil5.1.6:11.2><span>Ussannakusalamūlā, mahārāja, sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā. </span></div><p><div class=verse-container id=mil5.1.6:11.3><span>Yathā, mahārāja, puriso aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño pahūtañātipakkho dāsiṁ vā dāsaṁ vā khettaṁ vā vatthuṁ vā gāmaṁ vā nigamaṁ vā janapadaṁ vā yaṁ kiñci manasā abhipatthitaṁ, yadicchakaṁ dviguṇatiguṇampi dhanaṁ datvā kiṇāti; </span></div><p><div class=verse-container id=mil5.1.6:11.4><span>evameva kho, mahārāja, ussannakusalamūlā sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā. </span></div><p><div class=verse-container id=mil5.1.6:11.5><span>Evaṁ kammavasena sattānaṁ gabbhāvakkanti hoti. </span></div><p><div class=verse-container id=mil5.1.6:12.1><span>Kathaṁ yonivasena sattānaṁ gabbhāvakkanti hoti? </span></div><p><div class=verse-container id=mil5.1.6:12.2><span>Kukkuṭānaṁ, mahārāja, vātena gabbhāvakkanti hoti. </span></div><p><div class=verse-container id=mil5.1.6:12.3><span>Balākānaṁ meghasaddena gabbhāvakkanti hoti. </span></div><p><div class=verse-container id=mil5.1.6:12.4><span>Sabbepi devā agabbhaseyyakā sattāyeva, tesaṁ nānāvaṇṇena gabbhāvakkanti hoti. </span></div><p><div class=verse-container id=mil5.1.6:12.5><span>Yathā, mahārāja, manussā nānāvaṇṇena mahiyā caranti, keci purato paṭicchādenti, keci pacchato paṭicchādenti, keci naggā honti, keci bhaṇḍū honti setapaṭadharā, keci moḷibaddhā honti, keci bhaṇḍū kāsāvavasanā honti, keci kāsāvavasanā moḷibaddhā honti, keci jaṭino vākacīradharā honti, keci cammavasanā honti, keci rasmiyo nivāsenti, sabbepete manussā nānāvaṇṇena mahiyā caranti; </span></div><p><div class=verse-container id=mil5.1.6:12.6><span>evameva kho, mahārāja, sattāyeva te sabbe, tesaṁ nānāvaṇṇena gabbhāvakkanti hoti. </span></div><p><div class=verse-container id=mil5.1.6:12.7><span>Evaṁ yonivasena sattānaṁ gabbhāvakkanti hoti. </span></div><p><div class=verse-container id=mil5.1.6:13.1><span>Kathaṁ kulavasena sattānaṁ gabbhāvakkanti hoti? </span></div><p><div class=verse-container id=mil5.1.6:13.2><span>Kulaṁ nāma, mahārāja, cattāri kulāni aṇḍajaṁ jalābujaṁ saṁsedajaṁ opapātikaṁ. </span></div><p><div class=verse-container id=mil5.1.6:13.3><span>Yadi tattha gandhabbo yato kutoci āgantvā aṇḍaje kule uppajjati, so tattha aṇḍajo hoti …pe… </span></div><p><div class=verse-container id=mil5.1.6:13.4><span>jalābuje kule … </span></div><p><div class=verse-container id=mil5.1.6:13.5><span>saṁsedaje kule … </span></div><p><div class=verse-container id=mil5.1.6:13.6><span>opapātike kule uppajjati, so tattha opapātiko hoti. </span></div><p><div class=verse-container id=mil5.1.6:13.7><span>Tesu tesu kulesu tādisāyeva sattā sambhavanti. </span></div><p><div class=verse-container id=mil5.1.6:13.8><span>Yathā, mahārāja, himavati nerupabbataṁ ye keci migapakkhino upenti, sabbe te sakavaṇṇaṁ vijahitvā suvaṇṇavaṇṇā honti; </span></div><p><div class=verse-container id=mil5.1.6:13.9><span>evameva kho, mahārāja, yo koci gandhabbo yato kutoci āgantvā aṇḍajaṁ yoniṁ upagantvā sabhāvavaṇṇaṁ vijahitvā aṇḍajo hoti …pe… </span></div><p><div class=verse-container id=mil5.1.6:13.10><span>jalābujaṁ … </span></div><p><div class=verse-container id=mil5.1.6:13.11><span>saṁsedajaṁ … </span></div><p><div class=verse-container id=mil5.1.6:13.12><span>opapātikaṁ yoniṁ upagantvā sabhāvavaṇṇaṁ vijahitvā opapātiko hoti, evaṁ kulavasena sattānaṁ gabbhāvakkanti hoti. </span></div><p><div class=verse-container id=mil5.1.6:14.1><span>Kathaṁ āyācanavasena sattānaṁ gabbhāvakkanti hoti? </span></div><p><div class=verse-container id=mil5.1.6:14.2><span>Idha, mahārāja, kulaṁ hoti aputtakaṁ bahusāpateyyaṁ saddhaṁ pasannaṁ sīlavantaṁ kalyāṇadhammaṁ tapanissitaṁ, devaputto ca ussannakusalamūlo cavanadhammo hoti. </span></div><p><div class=verse-container id=mil5.1.6:14.3><span>Atha sakko devānamindo tassa kulassa anukampāya taṁ devaputtaṁ āyācati ‘paṇidhehi, mārisa, asukassa kulassa mahesiyā kucchin’ti. </span></div><p><div class=verse-container id=mil5.1.6:14.4><span>So tassa āyācanahetu taṁ kulaṁ paṇidheti. </span></div><p><div class=verse-container id=mil5.1.6:14.5><span>Yathā, mahārāja, manussā puññakāmā samaṇaṁ manobhāvanīyaṁ āyācitvā gehaṁ upanenti, ayaṁ upagantvā sabbassa kulassa sukhāvaho bhavissatīti. </span></div><p><div class=verse-container id=mil5.1.6:14.6><span>Evameva kho, mahārāja, sakko devānamindo taṁ devaputtaṁ āyācitvā taṁ kulaṁ upaneti. </span></div><p><div class=verse-container id=mil5.1.6:14.7><span>Evaṁ āyācanavasena sattānaṁ gabbhāvakkanti hoti. </span></div><p><div class=verse-container id=mil5.1.6:15.1><span>Sāmo, mahārāja, kumāro sakkena devānamindena āyācito pārikāya tāpasiyā kucchiṁ okkanto. </span></div><p><div class=verse-container id=mil5.1.6:15.2><span>Sāmo, mahārāja, kumāro katapuñño, mātāpitaro sīlavanto kalyāṇadhammā, āyācako sakko, tiṇṇaṁ cetopaṇidhiyā sāmo kumāro nibbatto. </span></div><p><div class=verse-container id=mil5.1.6:15.3><span>Idha, mahārāja, nayakusalo puriso sukaṭṭhe anūpakhette bījaṁ ropeyya, api nu tassa bījassa antarāyaṁ vivajjentassa vuḍḍhiyā koci antarāyo bhaveyyā”ti? </span></div><p><div class=verse-container id=mil5.1.6:15.4><span>“Na hi, bhante, nirupaghātaṁ bījaṁ khippaṁ saṁviruheyyā”ti. </span></div><p><div class=verse-container id=mil5.1.6:15.5><span>“Evameva kho, mahārāja, sāmo kumāro mutto uppannantarāyehi tiṇṇaṁ cetopaṇidhiyā nibbatto. </span></div><p><div class=verse-container id=mil5.1.6:16.1><span>Api nu kho, mahārāja, sutapubbaṁ tayā isīnaṁ manopadosena iddho phīto mahājanapado sajano samucchinno”ti? </span></div><p><div class=verse-container id=mil5.1.6:16.2><span>“Āma, bhante, suyyati. </span></div><p><div class=verse-container id=mil5.1.6:16.3><span>Mahiyā daṇḍakāraññaṁ majjhāraññaṁ kāliṅgāraññaṁ mātaṅgāraññaṁ, sabbaṁ taṁ araññaṁ araññabhūtaṁ, sabbepete janapadā isīnaṁ manopadosena khayaṁ gatā”ti. </span></div><p><div class=verse-container id=mil5.1.6:16.4><span>“Yadi, mahārāja, tesaṁ manopadosena susamiddhā janapadā ucchijjanti, api nu kho tesaṁ manopasādena kiñci nibbatteyyā”ti? </span></div><p><div class=verse-container id=mil5.1.6:16.5><span>“Āma, bhante”ti. </span></div><p><div class=verse-container id=mil5.1.6:16.6><span>“Tena hi, mahārāja, sāmo kumāro tiṇṇaṁ balavantānaṁ cetopasādena nibbatto isinimmito devanimmito puññanimmitoti. </span></div><p><div class=verse-container id=mil5.1.6:16.7><span>Evametaṁ, mahārāja, dhārehi. </span></div><p><div class=verse-container id=mil5.1.6:17.1><span>Tayome, mahārāja, devaputtā sakkena devānamindena āyācitā kulaṁ uppannā. </span></div><p><div class=verse-container id=mil5.1.6:17.2><span>Katame tayo? </span></div><p><div class=verse-container id=mil5.1.6:17.3><span>Sāmo kumāro mahāpanādo kusarājā, tayopete bodhisattā”ti. </span></div><p><div class=verse-container id=mil5.1.6:17.4><span>“Suniddiṭṭhā, bhante nāgasena, gabbhāvakkanti, sukathitaṁ kāraṇaṁ, andhakāro āloko kato, jaṭā vijaṭitā, nicchuddhā paravādā, evametaṁ tathā sampaṭicchāmī”ti. </span></div><p><div class=verse-container id=mil5.1.6:18.1><span>Gabbhāvakkantipañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0005P0001P0005.html>Previous</a><a href=/canon/en/pli/ms/sutta/kn/mil/mil0005P0001P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>