<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0006.html>Previous</a><a href=/canon/en/pli/ms/sutta/kn/mil/mil0005P0001P0008.html>Next</a></div><p><div class=verse-container id=mil5.1.7:0.1><span>Milindapañha </span></div><p><div class=verse-container id=mil5.1.7:0.2><span>Meṇḍakapañha </span></div><p><div class=verse-container id=mil5.1.7:0.3><span>Iddhibalavagga </span></div><p><div class=verse-container id=mil5.1.7:0.4><span class=big-bold>7. Saddhammantaradhānapañha </span></div><p><div class=verse-container id=mil5.1.7:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.1.7:1.2><span>‘pañceva dāni, ānanda, vassasatāni saddhammo ṭhassatī’ti. </span></div><p><div class=verse-container id=mil5.1.7:1.3><span>Puna ca parinibbānasamaye subhaddena paribbājakena pañhaṁ puṭṭhena bhagavatā bhaṇitaṁ—</span></div><p><div class=verse-container id=mil5.1.7:1.4><span>‘ime ca, subhadda, bhikkhū sammā vihareyyuṁ, asuñño loko arahantehi assā’ti, asesavacanametaṁ, nissesavacanametaṁ, nippariyāyavacanametaṁ. </span></div><p><div class=verse-container id=mil5.1.7:1.5><span>Yadi, bhante nāgasena, tathāgatena bhaṇitaṁ—</span></div><p><div class=verse-container id=mil5.1.7:1.6><span>‘pañceva dāni, ānanda, vassasatāni saddhammo ṭhassatī’ti, tena hi ‘asuñño loko arahantehi assā’ti yaṁ vacanaṁ, taṁ micchā. </span></div><p><div class=verse-container id=mil5.1.7:1.7><span>Yadi tathāgatena bhaṇitaṁ—</span></div><p><div class=verse-container id=mil5.1.7:1.8><span>‘asuñño loko arahantehi assā’ti, tena hi ‘pañceva dāni, ānanda, vassasatāni saddhammo ṭhassatī’ti tampi vacanaṁ micchā. </span></div><p><div class=verse-container id=mil5.1.7:1.9><span>Ayampi ubhato koṭiko pañho gahanatopi gahanataro balavatopi balavataro gaṇṭhitopi gaṇṭhitaro, so tavānuppatto, tattha te ñāṇabalavipphāraṁ dassehi makaro viya sāgarabbhantaragato”ti. </span></div><p><div class=verse-container id=mil5.1.7:2.1><span>“Bhāsitampetaṁ, mahārāja, bhagavatā ‘pañceva dāni, ānanda, vassasatāni saddhammo ṭhassatī’ti. </span></div><p><div class=verse-container id=mil5.1.7:2.2><span>Parinibbānasamaye ca subhaddassa paribbājakassa bhaṇitaṁ—</span></div><p><div class=verse-container id=mil5.1.7:2.3><span>‘ime ca, subhadda, bhikkhū sammā vihareyyuṁ, asuñño loko arahantehi assā’ti. </span></div><p><div class=verse-container id=mil5.1.7:2.4><span>Tañca pana, mahārāja, bhagavato vacanaṁ nānatthañceva hoti nānābyañjanañca, ayaṁ sāsanaparicchedo, ayaṁ paṭipatti paridīpanāti dūraṁ vivajjitā te ubho aññamaññaṁ. </span></div><p><div class=verse-container id=mil5.1.7:2.5><span>Yathā, mahārāja, nabhaṁ pathavito dūraṁ vivajjitaṁ, nirayaṁ saggato dūraṁ vivajjitaṁ, kusalaṁ akusalato dūraṁ vivajjitaṁ, sukhaṁ dukkhato dūraṁ vivajjitaṁ; </span></div><p><div class=verse-container id=mil5.1.7:2.6><span>evameva kho, mahārāja, te ubho aññamaññaṁ dūraṁ vivajjitā. </span></div><p><div class=verse-container id=mil5.1.7:3.1><span>Api ca, mahārāja, mā te pucchā moghā assa, rasato te saṁsanditvā kathayissāmi ‘pañceva dāni, ānanda, vassasatāni saddhammo ṭhassatī’ti yaṁ bhagavā āha, taṁ khayaṁ paridīpayanto sesakaṁ paricchindi, ‘vassasahassaṁ, ānanda, saddhammo tiṭṭheyya, sace bhikkhuniyo na pabbājeyyuṁ. </span></div><p><div class=verse-container id=mil5.1.7:3.2><span>Pañceva dāni, ānanda, vassasatāni saddhammo ṭhassatī’ti. </span></div><p><div class=verse-container id=mil5.1.7:3.3><span>Api nu kho, mahārāja, bhagavā evaṁ vadanto saddhammassa antaradhānaṁ vā vadeti abhisamayaṁ vā paṭikkosatī”ti? </span></div><p><div class=verse-container id=mil5.1.7:3.4><span>“Na hi, bhante”ti. </span></div><p><div class=verse-container id=mil5.1.7:3.5><span>“Naṭṭhaṁ, mahārāja, parikittayanto sesakaṁ paridīpayanto paricchindi. </span></div><p><div class=verse-container id=mil5.1.7:3.6><span>Yathā, mahārāja, puriso naṭṭhāyiko sabbasesakaṁ gahetvā janassa paridīpeyya ‘ettakaṁ me bhaṇḍaṁ naṭṭhaṁ, idaṁ sesakan’ti. </span></div><p><div class=verse-container id=mil5.1.7:3.7><span>Evameva kho, mahārāja, bhagavā naṭṭhaṁ paridīpayanto sesakaṁ devamanussānaṁ kathesi ‘pañceva dāni, ānanda, vassasatāni saddhammo ṭhassatī’ti. </span></div><p><div class=verse-container id=mil5.1.7:3.8><span>Yaṁ pana, mahārāja, bhagavatā bhaṇitaṁ—</span></div><p><div class=verse-container id=mil5.1.7:3.9><span>‘pañceva dāni, ānanda, vassasatāni saddhammo ṭhassatī’ti, sāsanaparicchedo eso. </span></div><p><div class=verse-container id=mil5.1.7:4.1><span>Yaṁ pana parinibbānasamaye subhaddassa paribbājakassa samaṇe parikittayanto āha—</span></div><p><div class=verse-container id=mil5.1.7:4.2><span>‘ime ca, subhadda, bhikkhū sammā vihareyyuṁ, asuñño loko arahantehi assā’ti, paṭipattiparidīpanā esā, tvaṁ pana taṁ paricchedañca paridīpanañca ekarasaṁ karosi. </span></div><p><div class=verse-container id=mil5.1.7:4.3><span>Yadi pana te chando, ekarasaṁ katvā kathayissāmi, sādhukaṁ suṇohi manasikarohi avikkhittamānaso. </span></div><p><div class=verse-container id=mil5.1.7:5.1><span>Idha, mahārāja, taḷāko bhaveyya navasalilasampuṇṇo sammukhamuttariyamāno paricchinno parivaṭumakato, apariyādiṇṇeyeva tasmiṁ taḷāke udakūpari mahāmegho aparāparaṁ anuppabandho abhivasseyya, api nu kho, mahārāja, tasmiṁ taḷāke udakaṁ parikkhayaṁ pariyādānaṁ gaccheyyā”ti? </span></div><p><div class=verse-container id=mil5.1.7:5.2><span>“Na hi, bhante”ti. </span></div><p><div class=verse-container id=mil5.1.7:5.3><span>“Kena kāraṇena, mahārājā”ti? </span></div><p><div class=verse-container id=mil5.1.7:5.4><span>“Meghassa, bhante, anuppabandhatāyā”ti. </span></div><p><div class=verse-container id=mil5.1.7:5.5><span>“Evameva kho, mahārāja, jinasāsanavarasaddhammataḷāko ācārasīlaguṇavattapaṭipattivimalanavasalilasampuṇṇo uttariyamāno bhavaggamabhibhavitvā ṭhito. </span></div><p><div class=verse-container id=mil5.1.7:5.6><span>Yadi tattha buddhaputtā ācārasīlaguṇavattapaṭipattimeghavassaṁ aparāparaṁ anuppabandhāpeyyuṁ abhivassāpeyyuṁ. </span></div><p><div class=verse-container id=mil5.1.7:5.7><span>Evamidaṁ jinasāsanavarasaddhammataḷāko ciraṁ dīghamaddhānaṁ tiṭṭheyya, arahantehi loko asuñño bhaveyya, imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti. </span></div><p><div class=verse-container id=mil5.1.7:6.1><span>Idha pana, mahārāja, mahati mahāaggikkhandhe jalamāne aparāparaṁ sukkhatiṇakaṭṭhagomayāni upasaṁhareyyuṁ, api nu kho so, mahārāja, aggikkhandho nibbāyeyyā”ti? </span></div><p><div class=verse-container id=mil5.1.7:6.2><span>“Na hi, bhante, bhiyyo bhiyyo so aggikkhandho jaleyya, bhiyyo bhiyyo pabhāseyyā”ti. </span></div><p><div class=verse-container id=mil5.1.7:6.3><span>“Evameva kho, mahārāja, dasasahassiyā lokadhātuyā jinasāsanavarampi ācārasīlaguṇavattapaṭipattiyā jalati pabhāsati. </span></div><p><div class=verse-container id=mil5.1.7:6.4><span>Yadi pana, mahārāja, taduttariṁ buddhaputtā pañcahi padhāniyaṅgehi samannāgatā satatamappamattā padaheyyuṁ, tīsu sikkhāsu chandajātā sikkheyyuṁ, cārittañca sīlaṁ samattaṁ paripūreyyuṁ, evamidaṁ jinasāsanavaraṁ bhiyyo bhiyyo ciraṁ dīghamaddhānaṁ tiṭṭheyya, asuñño loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti. </span></div><p><div class=verse-container id=mil5.1.7:7.1><span>Idha pana, mahārāja, siniddhasamasumajjitasappabhāsavimalādāsaṁ saṇhasukhumagerukacuṇṇena aparāparaṁ majjeyyuṁ, api nu kho, mahārāja, tasmiṁ ādāse malakaddamarajojallaṁ jāyeyyā”ti? </span></div><p><div class=verse-container id=mil5.1.7:7.2><span>“Na hi, bhante, aññadatthu vimalataraṁyeva bhaveyyā”ti. </span></div><p><div class=verse-container id=mil5.1.7:7.3><span>“Evameva kho, mahārāja, jinasāsanavaraṁ pakatinimmalaṁ byapagatakilesamalarajojallaṁ, yadi taṁ buddhaputtā ācārasīlaguṇavattapaṭipattisallekhadhutaguṇena jinasāsanavaraṁ sallakkheyyuṁ, evamidaṁ jinasāsanavaraṁ ciraṁ dīghamaddhānaṁ tiṭṭheyya, asuñño ca loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda, bhikkhū sammā vihareyyuṁ, asuñño loko arahantehi assā’ti. </span></div><p><div class=verse-container id=mil5.1.7:7.4><span>Paṭipattimūlakaṁ, mahārāja, satthusāsanaṁ paṭipattikāraṇaṁ paṭipattiyā anantarahitāya tiṭṭhatī”ti. </span></div><p><div class=verse-container id=mil5.1.7:8.1><span>“Bhante nāgasena, ‘saddhammantaradhānan’ti yaṁ vadesi, katamaṁ taṁ saddhammantaradhānan”ti? </span></div><p><div class=verse-container id=mil5.1.7:8.2><span>“Tīṇimāni, mahārāja, sāsanantaradhānāni. </span></div><p><div class=verse-container id=mil5.1.7:8.3><span>Katamāni tīṇi? </span></div><p><div class=verse-container id=mil5.1.7:8.4><span>Adhigamantaradhānaṁ paṭipattantaradhānaṁ liṅgantaradhānaṁ, adhigame, mahārāja, antarahite suppaṭipannassāpi dhammābhisamayo na hoti, paṭipattiyā antarahitāya sikkhāpadapaññatti antaradhāyati, liṅgaṁyeva tiṭṭhati, liṅge antarahite paveṇupacchedo hoti, imāni kho, mahārāja, tīṇi antaradhānānī”ti. </span></div><p><div class=verse-container id=mil5.1.7:9.1><span>“Suviññāpito, bhante nāgasena, pañho, gambhīro uttānīkato, gaṇṭhi bhinno, naṭṭhā paravādā bhaggā nippabhā katā, tvaṁ gaṇivaravasabhamāsajjā”ti. </span></div><p><div class=verse-container id=mil5.1.7:10.1><span>Saddhammantaradhānapañho sattamo. </span></div><div class=flex-between><a href=/canon/en/pli/ms/sutta/kn/mil/mil0005P0001P0006.html>Previous</a><a href=/canon/en/pli/ms/sutta/kn/mil/mil0005P0001P0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>