<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0012.html>Previous</a><a href=/canon/en/pli/ms/sutta/kn/mil/mil0006P0004P0002.html>Next</a></div><p><div class=verse-container id=mil6.4.1:0.1><span>Milindapañha </span></div><p><div class=verse-container id=mil6.4.1:0.2><span>Anumānavagga </span></div><p><div class=verse-container id=mil6.4.1:0.3><span class=big-bold>1. Anumānapañha </span></div><p><div class=verse-container id=mil6.4.1:1.1><span>Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā āyasmantaṁ nāgasenaṁ etadavoca—</span></div><p><div class=verse-container id=mil6.4.1:1.2><span>“bhante nāgasena, kiṁ pana buddho tayā diṭṭho”ti. </span></div><p><div class=verse-container id=mil6.4.1:1.3><span>“Na hi, mahārājā”ti. </span></div><p><div class=verse-container id=mil6.4.1:1.4><span>“Kiṁ pana te ācariyehi buddho diṭṭho”ti? </span></div><p><div class=verse-container id=mil6.4.1:1.5><span>“Na hi, mahārājā”ti. </span></div><p><div class=verse-container id=mil6.4.1:1.6><span>“Bhante nāgasena, na kira tayā buddho diṭṭho, nāpi kira te ācariyehi buddho diṭṭho. </span></div><p><div class=verse-container id=mil6.4.1:1.7><span>Tena hi, bhante nāgasena, natthi buddho, na hettha buddho paññāyatī”ti. </span></div><p><div class=verse-container id=mil6.4.1:2.1><span>“Atthi pana te, mahārāja, pubbakā khattiyā, ye te tava khattiyavaṁsassa pubbaṅgamā”ti? </span></div><p><div class=verse-container id=mil6.4.1:2.2><span>“Āma, bhante. </span></div><p><div class=verse-container id=mil6.4.1:2.3><span>Ko saṁsayo, atthi pubbakā khattiyā, ye mama khattiyavaṁsassa pubbaṅgamā”ti. </span></div><p><div class=verse-container id=mil6.4.1:2.4><span>“Diṭṭhapubbā tayā, mahārāja, pubbakā khattiyā”ti? </span></div><p><div class=verse-container id=mil6.4.1:2.5><span>“Na hi, bhante”ti. </span></div><p><div class=verse-container id=mil6.4.1:2.6><span>“Ye pana taṁ, mahārāja, anusāsanti purohitā senāpatino akkhadassā mahāmattā, tehi pubbakā khattiyā diṭṭhapubbā”ti? </span></div><p><div class=verse-container id=mil6.4.1:2.7><span>“Na hi, bhante”ti. </span></div><p><div class=verse-container id=mil6.4.1:2.8><span>“Yadi pana te, mahārāja, pubbakā khattiyā na diṭṭhā, nāpi kira te anusāsakehi pubbakā khattiyā diṭṭhā, tena hi natthi pubbakā khattiyā, na hettha pubbakā khattiyā paññāyantī”ti. </span></div><p><div class=verse-container id=mil6.4.1:3.1><span>“Dissanti, bhante nāgasena, pubbakānaṁ khattiyānaṁ anubhūtāni paribhogabhaṇḍāni. </span></div><p><div class=verse-container id=mil6.4.1:3.2><span>Seyyathidaṁ—</span></div><p><div class=verse-container id=mil6.4.1:3.3><span>setacchattaṁ uṇhīsaṁ pādukā vālabījanī khaggaratanaṁ mahārahāni ca sayanāni. </span></div><p><div class=verse-container id=mil6.4.1:3.4><span>Yehi mayaṁ jāneyyāma saddaheyyāma ‘atthi pubbakā khattiyā’”ti. </span></div><p><div class=verse-container id=mil6.4.1:3.5><span>“Evameva kho, mahārāja, mayampetaṁ bhagavantaṁ jāneyyāma saddaheyyāma. </span></div><p><div class=verse-container id=mil6.4.1:3.6><span>Atthi taṁ kāraṇaṁ, yena mayaṁ kāraṇena jāneyyāma saddaheyyāma ‘atthi so bhagavā’ti. </span></div><p><div class=verse-container id=mil6.4.1:3.7><span>Katamaṁ taṁ kāraṇaṁ? </span></div><p><div class=verse-container id=mil6.4.1:3.8><span>Atthi kho, mahārāja, tena bhagavatā jānatā passatā arahatā sammāsambuddhena anubhūtāni paribhogabhaṇḍāni. </span></div><p><div class=verse-container id=mil6.4.1:3.9><span>Seyyathidaṁ—</span></div><p><div class=verse-container id=mil6.4.1:3.10><span>cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, yehi sadevako loko jānāti saddahati ‘atthi so bhagavā’ti. </span></div><p><div class=verse-container id=mil6.4.1:3.11><span>Iminā, mahārāja, kāraṇena iminā hetunā iminā nayena iminā anumānena ñātabbo ‘atthi so bhagavā’ti. </span></div><p><div class=verse-container id=mil6.4.1:4.1><span>‘Bahū jane tārayitvā, </span></div><p><div class=verse-container id=mil6.4.1:4.2><span>nibbuto upadhikkhaye; </span></div><p><div class=verse-container id=mil6.4.1:4.3><span>Anumānena ñātabbaṁ, </span></div><p><div class=verse-container id=mil6.4.1:4.4><span>atthi so dvipaduttamo’”ti. </span></div><p><div class=verse-container id=mil6.4.1:5.1><span>“Bhante nāgasena, opammaṁ karohī”ti. </span></div><p><div class=verse-container id=mil6.4.1:5.2><span>“Yathā, mahārāja, nagaravaḍḍhakī nagaraṁ māpetukāmo paṭhamaṁ tāva samaṁ anunnatamanonataṁ asakkharapāsāṇaṁ nirupaddavamanavajjaṁ ramaṇīyaṁ bhūmibhāgaṁ anuviloketvā yaṁ tattha visamaṁ, taṁ samaṁ kārāpetvā khāṇukaṇṭakaṁ visodhāpetvā tattha nagaraṁ māpeyya sobhanaṁ vibhattaṁ bhāgaso mitaṁ ukkiṇṇaparikhāpākāraṁ daḷhagopuraṭṭālakoṭṭakaṁ puthucaccaracatukkasandhisiṅghāṭakaṁ sucisamatalarājamaggaṁ suvibhattaantarāpaṇaṁ ārāmuyyānataḷākapokkharaṇiudapānasampannaṁ bahuvidhadevaṭṭhānappaṭimaṇḍitaṁ sabbadosavirahitaṁ, so tasmiṁ nagare sabbathā vepullattaṁ patte aññaṁ desaṁ upagaccheyya, atha taṁ nagaraṁ aparena samayena iddhaṁ bhaveyya phītaṁ subhikkhaṁ khemaṁ samiddhaṁ sivaṁ anītikaṁ nirupaddavaṁ nānājanasamākulaṁ, puthū khattiyā brāhmaṇā vessā suddā hatthārohā assārohā rathikā pattikā dhanuggahā tharuggahā celakā calakā piṇḍadāyakā uggā rājaputtā pakkhandino mahānāgā sūrā vammino yodhino dāsikaputtā bhaṭiputtā mallakā gaṇakā āḷārikā sūdā kappakā nahāpakā cundā mālākārā suvaṇṇakārā sajjhukārā sīsakārā tipukārā lohakārā vaṭṭakārā ayokārā maṇikārā pesakārā kumbhakārā veṇukārā loṇakārā cammakārā rathakārā dantakārā rajjukārā kocchakārā suttakārā vilīvakārā dhanukārā jiyakārā usukārā cittakārā raṅgakārā rajakā tantavāyā tunnavāyā heraññikā dussikā gandhikā tiṇahārakā kaṭṭhahārakā bhatakā paṇṇikā phalikā mūlikā odanikā pūvikā macchikā maṁsikā majjikā naṭakā naccakā laṅghakā indajālikā vetālikā mallā chavaḍāhakā pupphachaḍḍakā venā nesādā gaṇikā lāsikā kumbhadāsiyo sakkayavanacīnavilātā ujjenakā bhārukacchakā kāsikosalā parantakā māgadhakā sāketakā soreyyakā pāveyyakā koṭumbaramāthurakā alasandakasmīragandhārā taṁ nagaraṁ vāsāya upagatā nānāvisayino janā navaṁ suvibhattaṁ adosamanavajjaṁ ramaṇīyaṁ taṁ nagaraṁ passitvā anumānena jānanti ‘cheko vata bho so nagaravaḍḍhakī, yo imassa nagarassa māpetā’ti. </span></div><p><div class=verse-container id=mil6.4.1:5.3><span>Evameva kho, mahārāja, so bhagavā asamo asamasamo appaṭisamo asadiso atulo asaṅkhyeyyo appameyyo aparimeyyo amitaguṇo guṇapāramippatto anantadhiti anantatejo anantavīriyo anantabalo buddhabalapāramiṁ gato sasenamāraṁ parājetvā diṭṭhijālaṁ padāletvā avijjaṁ khepetvā vijjaṁ uppādetvā dhammukkaṁ dhārayitvā sabbaññutaṁ pāpuṇitvā vijitasaṅgāmo dhammanagaraṁ māpesi. </span></div><p><div class=verse-container id=mil6.4.1:6.1><span>Bhagavato kho, mahārāja, dhammanagaraṁ sīlapākāraṁ hiriparikhaṁ ñāṇadvārakoṭṭhakaṁ vīriyaaṭṭālakaṁ saddhāesikaṁ satidovārikaṁ paññāpāsādaṁ suttantacaccaraṁ abhidhammasiṅghāṭakaṁ vinayavinicchayaṁ satipaṭṭhānavīthikaṁ, tassa kho pana, mahārāja, satipaṭṭhānavīthiyaṁ evarūpā āpaṇā pasāritā honti. </span></div><p><div class=verse-container id=mil6.4.1:6.2><span>Seyyathidaṁ—</span></div><p><div class=verse-container id=mil6.4.1:6.3><span>pupphāpaṇaṁ gandhāpaṇaṁ phalāpaṇaṁ agadāpaṇaṁ osadhāpaṇaṁ amatāpaṇaṁ ratanāpaṇaṁ sabbāpaṇan”ti. </span></div><p><div class=verse-container id=mil6.4.1:7.1><span>“Bhante nāgasena, katamaṁ buddhassa bhagavato pupphāpaṇan”ti? </span></div><p><div class=verse-container id=mil6.4.1:7.2><span>“Atthi kho pana, mahārāja, tena bhagavatā jānatā passatā arahatā sammāsambuddhena ārammaṇavibhattiyo akkhātā. </span></div><p><div class=verse-container id=mil6.4.1:7.3><span>Seyyathidaṁ—</span></div><p><div class=verse-container id=mil6.4.1:7.4><span>aniccasaññā dukkhasaññā anattasaññā asubhasaññā ādīnavasaññā pahānasaññā virāgasaññā nirodhasaññā sabbaloke anabhiratisaññā sabbasaṅkhāresu aniccasaññā ānāpānassati uddhumātakasaññā vinīlakasaññā vipubbakasaññā vicchiddakasaññā vikkhāyitakasaññā vikkhittakasaññā hatavikkhittakasaññā lohitakasaññā puḷavakasaññā aṭṭhikasaññā mettāsaññā karuṇāsaññā muditāsaññā upekkhāsaññā maraṇānussati kāyagatāsati, ime kho, mahārāja, buddhena bhagavatā ārammaṇavibhattiyo akkhātā. </span></div><p><div class=verse-container id=mil6.4.1:7.5><span>Tattha yo koci jarāmaraṇā muccitukāmo, so tesu aññataraṁ ārammaṇaṁ gaṇhāti, tena ārammaṇena rāgā vimuccati, dosā vimuccati, mohā vimuccati, mānato vimuccati, diṭṭhito vimuccati, saṁsāraṁ tarati, taṇhāsotaṁ nivāreti, tividhaṁ malaṁ visodheti, sabbakilese upahantvā amalaṁ virajaṁ suddhaṁ paṇḍaraṁ ajātiṁ ajaraṁ amaraṁ sukhaṁ sītibhūtaṁ abhayaṁ nagaruttamaṁ nibbānanagaraṁ pavisitvā arahatte cittaṁ vimoceti, idaṁ vuccati, mahārāja, ‘bhagavato pupphāpaṇan’ti. </span></div><p><div class=verse-container id=mil6.4.1:8.1><span>‘Kammamūlaṁ gahetvāna, </span></div><p><div class=verse-container id=mil6.4.1:8.2><span>āpaṇaṁ upagacchatha; </span></div><p><div class=verse-container id=mil6.4.1:8.3><span>Ārammaṇaṁ kiṇitvāna, </span></div><p><div class=verse-container id=mil6.4.1:8.4><span>tato muccatha muttiyā’”ti. </span></div><p><div class=verse-container id=mil6.4.1:9.1><span>“Bhante nāgasena, katamaṁ buddhassa bhagavato gandhāpaṇan”ti? </span></div><p><div class=verse-container id=mil6.4.1:9.2><span>“Atthi kho pana, mahārāja, tena bhagavatā sīlavibhattiyo akkhātā, yena sīlagandhena anulittā bhagavato puttā sadevakaṁ lokaṁ sīlagandhena dhūpenti sampadhūpenti, disampi anudisampi anuvātampi paṭivātampi vāyanti ativāyanti, pharitvā tiṭṭhanti. </span></div><p><div class=verse-container id=mil6.4.1:9.3><span>Katamā tā sīlavibhattiyo? </span></div><p><div class=verse-container id=mil6.4.1:9.4><span>Saraṇasīlaṁ pañcaṅgasīlaṁ aṭṭhaṅgasīlaṁ dasaṅgasīlaṁ pañcuddesapariyāpannaṁ pātimokkhasaṁvarasīlaṁ. </span></div><p><div class=verse-container id=mil6.4.1:9.5><span>Idaṁ vuccati, mahārāja, ‘bhagavato gandhāpaṇan’ti. </span></div><p><div class=verse-container id=mil6.4.1:9.6><span>Bhāsitampetaṁ, mahārāja, bhagavatā devātidevena—</span></div><p><div class=verse-container id=mil6.4.1:10.1><span>‘Na pupphagandho paṭivātameti, </span></div><p><div class=verse-container id=mil6.4.1:10.2><span>Na candanaṁ taggaramallikā vā; </span></div><p><div class=verse-container id=mil6.4.1:10.3><span>Satañca gandho paṭivātameti, </span></div><p><div class=verse-container id=mil6.4.1:10.4><span>Sabbā disā sappuriso pavāyati. </span></div><p><div class=verse-container id=mil6.4.1:11.1><span>Candanaṁ tagaraṁ vāpi, </span></div><p><div class=verse-container id=mil6.4.1:11.2><span>uppalaṁ atha vassikī; </span></div><p><div class=verse-container id=mil6.4.1:11.3><span>Etesaṁ gandhajātānaṁ, </span></div><p><div class=verse-container id=mil6.4.1:11.4><span>sīlagandho anuttaro. </span></div><p><div class=verse-container id=mil6.4.1:12.1><span>Appamatto ayaṁ gandho, </span></div><p><div class=verse-container id=mil6.4.1:12.2><span>yvāyaṁ tagaracandanaṁ; </span></div><p><div class=verse-container id=mil6.4.1:12.3><span>Yo ca sīlavataṁ gandho, </span></div><p><div class=verse-container id=mil6.4.1:12.4><span>vāti devesu uttamo’”ti. </span></div><p><div class=verse-container id=mil6.4.1:13.1><span>“Bhante nāgasena, katamaṁ buddhassa bhagavato phalāpaṇan”ti? </span></div><p><div class=verse-container id=mil6.4.1:13.2><span>“Phalāni kho, mahārāja, bhagavatā akkhātāni. </span></div><p><div class=verse-container id=mil6.4.1:13.3><span>Seyyathidaṁ—</span></div><p><div class=verse-container id=mil6.4.1:13.4><span>sotāpattiphalaṁ sakadāgāmiphalaṁ anāgāmiphalaṁ arahattaphalaṁ suññataphalasamāpatti animittaphalasamāpatti appaṇihitaphalasamāpatti. </span></div><p><div class=verse-container id=mil6.4.1:13.5><span>Tattha yo koci yaṁ phalaṁ icchati, so kammamūlaṁ datvā patthitaṁ phalaṁ kiṇāti. </span></div><p><div class=verse-container id=mil6.4.1:13.6><span>Yadi sotāpattiphalaṁ, yadi sakadāgāmiphalaṁ, yadi anāgāmiphalaṁ, yadi arahattaphalaṁ, yadi suññataphalasamāpattiṁ, yadi animittaphalasamāpattiṁ, yadi appaṇihitaphalasamāpattiṁ. </span></div><p><div class=verse-container id=mil6.4.1:13.7><span>Yathā, mahārāja, kassaci purisassa dhuvaphalo ambo bhaveyya, so na tāva tato phalāni pāteti, yāva kayikā na āgacchanti, anuppatte pana kayike mūlaṁ gahetvā evaṁ ācikkhati ‘ambho purisa, eso kho dhuvaphalo ambo, tato yaṁ icchasi, ettakaṁ phalaṁ gaṇhāhi salāṭukaṁ vā dovilaṁ vā kesikaṁ vā āmaṁ vā pakkaṁ vā’ti, so tena attanā dinnamūlena yadi salāṭukaṁ icchati, salāṭukaṁ gaṇhāti, yadi dovilaṁ icchati, dovilaṁ gaṇhāti, yadi kesikaṁ icchati, kesikaṁ gaṇhāti, yadi āmakaṁ icchati, āmakaṁ gaṇhāti, yadi pakkaṁ icchati, pakkaṁ gaṇhāti. </span></div><p><div class=verse-container id=mil6.4.1:13.8><span>Evameva kho, mahārāja, yo yaṁ phalaṁ icchati, so kammamūlaṁ datvā patthitaṁ phalaṁ gaṇhāti, yadi sotāpattiphalaṁ …pe… </span></div><p><div class=verse-container id=mil6.4.1:13.9><span>yadi appaṇihitaphalasamāpattiṁ, idaṁ vuccati, mahārāja, ‘bhagavato phalāpaṇan’ti. </span></div><p><div class=verse-container id=mil6.4.1:14.1><span>‘Kammamūlaṁ janā datvā, </span></div><p><div class=verse-container id=mil6.4.1:14.2><span>gaṇhanti amatapphalaṁ; </span></div><p><div class=verse-container id=mil6.4.1:14.3><span>Tena te sukhitā honti, </span></div><p><div class=verse-container id=mil6.4.1:14.4><span>ye kītā amatapphalan’”ti. </span></div><p><div class=verse-container id=mil6.4.1:15.1><span>“Bhante nāgasena, katamaṁ buddhassa bhagavato agadāpaṇan”ti? </span></div><p><div class=verse-container id=mil6.4.1:15.2><span>“Agadāni kho, mahārāja, bhagavatā akkhātāni, yehi agadehi so bhagavā sadevakaṁ lokaṁ kilesavisato parimoceti. </span></div><p><div class=verse-container id=mil6.4.1:15.3><span>Katamāni pana tāni agadāni? </span></div><p><div class=verse-container id=mil6.4.1:15.4><span>Yānimāni, mahārāja, bhagavatā cattāri ariyasaccāni akkhātāni. </span></div><p><div class=verse-container id=mil6.4.1:15.5><span>Seyyathidaṁ—</span></div><p><div class=verse-container id=mil6.4.1:15.6><span>dukkhaṁ ariyasaccaṁ dukkhasamudayaṁ ariyasaccaṁ dukkhanirodhaṁ ariyasaccaṁ dukkhanirodhagāminī paṭipadā ariyasaccaṁ, tattha ye keci aññāpekkhā catusaccaṁ dhammaṁ suṇanti, te jātiyā parimuccanti, jarāya parimuccanti, maraṇā parimuccanti, sokaparidevadukkhadomanassupāyāsehi parimuccanti, idaṁ vuccati, mahārāja, ‘bhagavato agadāpaṇan’ti. </span></div><p><div class=verse-container id=mil6.4.1:16.1><span>‘Ye keci agadā loke, </span></div><p><div class=verse-container id=mil6.4.1:16.2><span>visānaṁ paṭibāhakā; </span></div><p><div class=verse-container id=mil6.4.1:16.3><span>Dhammāgadasamaṁ natthi, </span></div><p><div class=verse-container id=mil6.4.1:16.4><span>etaṁ pivatha bhikkhavo’”ti. </span></div><p><div class=verse-container id=mil6.4.1:17.1><span>“Bhante nāgasena, katamaṁ buddhassa bhagavato osadhāpaṇan”ti? </span></div><p><div class=verse-container id=mil6.4.1:17.2><span>“Osadhāni kho, mahārāja, bhagavatā akkhātāni, yehi osadhehi so bhagavā devamanusse tikicchati. </span></div><p><div class=verse-container id=mil6.4.1:17.3><span>Seyyathidaṁ—</span></div><p><div class=verse-container id=mil6.4.1:17.4><span>cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, etehi osadhehi bhagavā micchādiṭṭhiṁ vireceti, micchāsaṅkappaṁ vireceti, micchāvācaṁ vireceti, micchākammantaṁ vireceti, micchāājīvaṁ vireceti, micchāvāyāmaṁ vireceti, micchāsatiṁ vireceti, micchāsamādhiṁ vireceti, lobhavamanaṁ kāreti, dosavamanaṁ kāreti, mohavamanaṁ kāreti, mānavamanaṁ kāreti, diṭṭhivamanaṁ kāreti, vicikicchāvamanaṁ kāreti, uddhaccavamanaṁ kāreti, thinamiddhavamanaṁ kāreti, ahirikānottappavamanaṁ kāreti, sabbakilesavamanaṁ kāreti, idaṁ vuccati, mahārāja, ‘bhagavato osadhāpaṇan’ti. </span></div><p><div class=verse-container id=mil6.4.1:18.1><span>‘Ye keci osadhā loke, </span></div><p><div class=verse-container id=mil6.4.1:18.2><span>vijjanti vividhā bahū; </span></div><p><div class=verse-container id=mil6.4.1:18.3><span>Dhammosadhasamaṁ natthi, </span></div><p><div class=verse-container id=mil6.4.1:18.4><span>etaṁ pivatha bhikkhavo. </span></div><p><div class=verse-container id=mil6.4.1:19.1><span>Dhammosadhaṁ pivitvāna, </span></div><p><div class=verse-container id=mil6.4.1:19.2><span>ajarāmaraṇā siyuṁ; </span></div><p><div class=verse-container id=mil6.4.1:19.3><span>Bhāvayitvā ca passitvā, </span></div><p><div class=verse-container id=mil6.4.1:19.4><span>nibbutā upadhikkhaye’”ti. </span></div><p><div class=verse-container id=mil6.4.1:20.1><span>“Bhante nāgasena, katamaṁ buddhassa bhagavato amatāpaṇan”ti? </span></div><p><div class=verse-container id=mil6.4.1:20.2><span>“Amataṁ kho, mahārāja, bhagavatā akkhātaṁ, yena amatena so bhagavā sadevakaṁ lokaṁ abhisiñci, yena amatena abhisittā devamanussā jātijarābyādhimaraṇasokaparidevadukkhadomanassupāyāsehi parimucciṁsu. </span></div><p><div class=verse-container id=mil6.4.1:20.3><span>Katamaṁ taṁ amataṁ? </span></div><p><div class=verse-container id=mil6.4.1:20.4><span>Yadidaṁ kāyagatāsati. </span></div><p><div class=verse-container id=mil6.4.1:20.5><span>Bhāsitampetaṁ, mahārāja, bhagavatā devātidevena ‘amataṁ te, bhikkhave, paribhuñjanti, ye kāyagatāsatiṁ paribhuñjantī’ti. </span></div><p><div class=verse-container id=mil6.4.1:20.6><span>Idaṁ vuccati, mahārāja, ‘bhagavato amatāpaṇan’ti. </span></div><p><div class=verse-container id=mil6.4.1:21.1><span>‘Byādhitaṁ janataṁ disvā, </span></div><p><div class=verse-container id=mil6.4.1:21.2><span>Amatāpaṇaṁ pasārayi; </span></div><p><div class=verse-container id=mil6.4.1:21.3><span>Kammena taṁ kiṇitvāna, </span></div><p><div class=verse-container id=mil6.4.1:21.4><span>Amataṁ ādetha bhikkhavo’”ti. </span></div><p><div class=verse-container id=mil6.4.1:22.1><span>“Bhante nāgasena, katamaṁ buddhassa bhagavato ratanāpaṇan”ti? </span></div><p><div class=verse-container id=mil6.4.1:22.2><span>“Ratanāni kho, mahārāja, bhagavatā akkhātāni, yehi ratanehi vibhūsitā bhagavato puttā sadevakaṁ lokaṁ virocanti obhāsenti pabhāsenti jalanti pajjalanti uddhaṁ adho tiriyaṁ ālokaṁ dassenti. </span></div><p><div class=verse-container id=mil6.4.1:22.3><span>Katamāni tāni ratanāni? </span></div><p><div class=verse-container id=mil6.4.1:22.4><span>Sīlaratanaṁ samādhiratanaṁ paññāratanaṁ vimuttiratanaṁ vimuttiñāṇadassanaratanaṁ paṭisambhidāratanaṁ bojjhaṅgaratanaṁ. </span></div><p><div class=verse-container id=mil6.4.1:23.1><span>Katamaṁ, mahārāja, bhagavato sīlaratanaṁ? </span></div><p><div class=verse-container id=mil6.4.1:23.2><span>Pātimokkhasaṁvarasīlaṁ indriyasaṁvarasīlaṁ ājīvapārisuddhisīlaṁ paccayasannissitasīlaṁ cūḷasīlaṁ majjhimasīlaṁ mahāsīlaṁ maggasīlaṁ phalasīlaṁ. </span></div><p><div class=verse-container id=mil6.4.1:23.3><span>Sīlaratanena kho, mahārāja, vibhūsitassa puggalassa sadevako loko samārako sabrahmako sassamaṇabrāhmaṇī pajā pihayati pattheti, sīlaratanapiḷandho kho, mahārāja, bhikkhu disampi anudisampi uddhampi adhopi tiriyampi virocati ativirocati, heṭṭhato avīciṁ uparito bhavaggaṁ upādāya etthantare sabbaratanāni atikkamitvā abhibhavitvā ajjhottharitvā tiṭṭhati, evarūpāni kho, mahārāja, sīlaratanāni bhagavato ratanāpaṇe pasāritāni, idaṁ vuccati, mahārāja, ‘bhagavato sīlaratanan’ti. </span></div><p><div class=verse-container id=mil6.4.1:24.1><span>‘Evarūpāni sīlāni, </span></div><p><div class=verse-container id=mil6.4.1:24.2><span>santi buddhassa āpaṇe; </span></div><p><div class=verse-container id=mil6.4.1:24.3><span>Kammena taṁ kiṇitvāna, </span></div><p><div class=verse-container id=mil6.4.1:24.4><span>ratanaṁ vo piḷandhathā’ti. </span></div><p><div class=verse-container id=mil6.4.1:25.1><span>Katamaṁ, mahārāja, bhagavato samādhiratanaṁ? </span></div><p><div class=verse-container id=mil6.4.1:25.2><span>Savitakkasavicāro samādhi, avitakkavicāramatto samādhi, avitakkaavicāro samādhi, suññato samādhi, animitto samādhi, appaṇihito samādhi. </span></div><p><div class=verse-container id=mil6.4.1:25.3><span>Samādhiratanaṁ kho, mahārāja, piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti. </span></div><p><div class=verse-container id=mil6.4.1:25.4><span>Yathā, mahārāja, vāri pokkharapatte vikirati vidhamati viddhaṁsati na saṇṭhāti na upalimpati. </span></div><p><div class=verse-container id=mil6.4.1:25.5><span>Taṁ kissa hetu? </span></div><p><div class=verse-container id=mil6.4.1:25.6><span>Parisuddhattā padumassa. </span></div><p><div class=verse-container id=mil6.4.1:25.7><span>Evameva kho, mahārāja, samādhiratanaṁ piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti. </span></div><p><div class=verse-container id=mil6.4.1:25.8><span>Taṁ kissa hetu? </span></div><p><div class=verse-container id=mil6.4.1:25.9><span>Parisuddhattā samādhissa. </span></div><p><div class=verse-container id=mil6.4.1:25.10><span>Idaṁ vuccati, mahārāja, ‘bhagavato samādhiratanan’ti, evarūpāni kho, mahārāja, samādhiratanāni bhagavato ratanāpaṇe pasāritāni. </span></div><p><div class=verse-container id=mil6.4.1:26.1><span>‘Samādhiratanamālassa, </span></div><p><div class=verse-container id=mil6.4.1:26.2><span>kuvitakkā na jāyare; </span></div><p><div class=verse-container id=mil6.4.1:26.3><span>Na ca vikkhipate cittaṁ, </span></div><p><div class=verse-container id=mil6.4.1:26.4><span>etaṁ tumhe piḷandhathā’ti. </span></div><p><div class=verse-container id=mil6.4.1:27.1><span>Katamaṁ, mahārāja, bhagavato paññāratanaṁ? </span></div><p><div class=verse-container id=mil6.4.1:27.2><span>Yāya, mahārāja, paññāya ariyasāvako ‘idaṁ kusalan’ti yathābhūtaṁ pajānāti, ‘idaṁ akusalan’ti yathābhūtaṁ pajānāti, ‘idaṁ sāvajjaṁ, idaṁ anavajjaṁ, idaṁ sevitabbaṁ, idaṁ na sevitabbaṁ, idaṁ hīnaṁ, idaṁ paṇītaṁ, idaṁ kaṇhaṁ, idaṁ sukkaṁ, idaṁ kaṇhasukkasappaṭibhāgan’ti yathābhūtaṁ pajānāti, ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti. </span></div><p><div class=verse-container id=mil6.4.1:27.3><span>Idaṁ vuccati, mahārāja, ‘bhagavato paññāratanan’ti. </span></div><p><div class=verse-container id=mil6.4.1:28.1><span>‘Paññāratanamālassa, </span></div><p><div class=verse-container id=mil6.4.1:28.2><span>na ciraṁ vattate bhavo; </span></div><p><div class=verse-container id=mil6.4.1:28.3><span>Khippaṁ phasseti amataṁ, </span></div><p><div class=verse-container id=mil6.4.1:28.4><span>na ca so rocate bhave’ti. </span></div><p><div class=verse-container id=mil6.4.1:29.1><span>Katamaṁ, mahārāja, bhagavato vimuttiratanaṁ? </span></div><p><div class=verse-container id=mil6.4.1:29.2><span>Vimuttiratanaṁ kho, mahārāja, arahattaṁ vuccati, arahattaṁ patto kho, mahārāja, bhikkhu ‘vimuttiratanaṁ piḷandho’ti vuccati. </span></div><p><div class=verse-container id=mil6.4.1:29.3><span>Yathā, mahārāja, puriso muttākalāpamaṇikalāpapavāḷakalāpābharaṇappaṭimaṇḍito agalutagaratālīsakalohitacandanānulittagatto nāgapunnāgasālasalaḷacampakayūthikātimuttakapāṭaluppalavassikamallikāvicitto sesajane atikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati mālāgandharatanābharaṇehi; </span></div><p><div class=verse-container id=mil6.4.1:29.4><span>evameva kho, mahārāja, arahattaṁ patto khīṇāsavo vimuttiratanapiḷandho upādāyupādāya vimuttānaṁ bhikkhūnaṁ atikkamitvā samatikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati vimuttiyā. </span></div><p><div class=verse-container id=mil6.4.1:29.5><span>Taṁ kissa hetu? </span></div><p><div class=verse-container id=mil6.4.1:29.6><span>Aggaṁ, mahārāja, etaṁ piḷandhanaṁ sabbapiḷandhanānaṁ, yadidaṁ vimuttipiḷandhanaṁ. </span></div><p><div class=verse-container id=mil6.4.1:29.7><span>Idaṁ vuccati, mahārāja, ‘bhagavato vimuttiratanan’ti. </span></div><p><div class=verse-container id=mil6.4.1:30.1><span>‘Maṇimālādharaṁ geha, </span></div><p><div class=verse-container id=mil6.4.1:30.2><span>jano sāmiṁ udikkhati; </span></div><p><div class=verse-container id=mil6.4.1:30.3><span>Vimuttiratanamālantu, </span></div><p><div class=verse-container id=mil6.4.1:30.4><span>udikkhanti sadevakā’ti. </span></div><p><div class=verse-container id=mil6.4.1:31.1><span>Katamaṁ, mahārāja, bhagavato vimuttiñāṇadassanaratanaṁ? </span></div><p><div class=verse-container id=mil6.4.1:31.2><span>Paccavekkhaṇañāṇaṁ, mahārāja, bhagavato vimuttiñāṇadassanaratananti vuccati, yena ñāṇena ariyasāvako maggaphalanibbānāni pahīnakilesāvasiṭṭhakilese ca paccavekkhati. </span></div><p><div class=verse-container id=mil6.4.1:32.1><span>‘Yena ñāṇena bujjhanti, </span></div><p><div class=verse-container id=mil6.4.1:32.2><span>ariyā katakiccataṁ; </span></div><p><div class=verse-container id=mil6.4.1:32.3><span>Taṁ ñāṇaratanaṁ laddhuṁ, </span></div><p><div class=verse-container id=mil6.4.1:32.4><span>vāyametha jinorasā’ti. </span></div><p><div class=verse-container id=mil6.4.1:33.1><span>Katamaṁ, mahārāja, bhagavato paṭisambhidāratanaṁ? </span></div><p><div class=verse-container id=mil6.4.1:33.2><span>Catasso kho, mahārāja, paṭisambhidāyo atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti. </span></div><p><div class=verse-container id=mil6.4.1:33.3><span>Imehi kho, mahārāja, catūhi paṭisambhidāratanehi samalaṅkato bhikkhu yaṁ yaṁ parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ, visārado upasaṅkamati amaṅkubhūto abhīru acchambhī anutrāsī vigatalomahaṁso parisaṁ upasaṅkamati. </span></div><p><div class=verse-container id=mil6.4.1:34.1><span>Yathā, mahārāja, yodho saṅgāmasūro sannaddhapañcāvudho acchambhito saṅgāmaṁ otarati, ‘sace amittā dūre bhavissanti usunā pātayissāmi, tato orato bhavissanti sattiyā paharissāmi, tato orato bhavissanti kaṇayena paharissāmi, upagataṁ santaṁ maṇḍalaggena dvidhā chindissāmi, kāyūpagataṁ churikāya vinivijjhissāmī’ti; </span></div><p><div class=verse-container id=mil6.4.1:34.2><span>evameva kho, mahārāja, catupaṭisambhidāratanamaṇḍito bhikkhu acchambhito parisaṁ upasaṅkamati. </span></div><p><div class=verse-container id=mil6.4.1:35.1><span>‘Yo koci maṁ atthapaṭisambhide pañhaṁ pucchissati, tassa atthena atthaṁ kathayissāmi, kāraṇena kāraṇaṁ kathayissāmi, hetunā hetuṁ kathayissāmi, nayena nayaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </span></div><p><div class=verse-container id=mil6.4.1:36.1><span>Yo koci maṁ dhammapaṭisambhide pañhaṁ pucchissati, tassa dhammena dhammaṁ kathayissāmi, amatena amataṁ kathayissāmi, asaṅkhatena asaṅkhataṁ kathayissāmi, nibbānena nibbānaṁ kathayissāmi, suññatena suññataṁ kathayissāmi, animittena animittaṁ kathayissāmi, appaṇihitena appaṇihitaṁ kathayissāmi, anejena anejaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </span></div><p><div class=verse-container id=mil6.4.1:37.1><span>Yo koci maṁ niruttipaṭisambhide pañhaṁ pucchissati, tassa niruttiyā niruttiṁ kathayissāmi, padena padaṁ kathayissāmi, anupadena anupadaṁ kathayissāmi, akkharena akkharaṁ kathayissāmi, sandhiyā sandhiṁ kathayissāmi, byañjanena byañjanaṁ kathayissāmi, anubyañjanena anubyañjanaṁ kathayissāmi, vaṇṇena vaṇṇaṁ kathayissāmi, sarena saraṁ kathayissāmi, paññattiyā paññattiṁ kathayissāmi, vohārena vohāraṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </span></div><p><div class=verse-container id=mil6.4.1:38.1><span>Yo koci maṁ paṭibhānapaṭisambhide pañhaṁ pucchissati, tassa paṭibhānena paṭibhānaṁ kathayissāmi, opammena opammaṁ kathayissāmi, lakkhaṇena lakkhaṇaṁ kathayissāmi, rasena rasaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇenā’ti. </span></div><p><div class=verse-container id=mil6.4.1:38.2><span>Idaṁ vuccati, mahārāja, ‘bhagavato paṭisambhidāratanan’ti. </span></div><p><div class=verse-container id=mil6.4.1:39.1><span>‘Paṭisambhidā kiṇitvāna, </span></div><p><div class=verse-container id=mil6.4.1:39.2><span>Ñāṇena phassayeyya yo; </span></div><p><div class=verse-container id=mil6.4.1:39.3><span>Acchambhito anubbiggo, </span></div><p><div class=verse-container id=mil6.4.1:39.4><span>Atirocati sadevake’ti. </span></div><p><div class=verse-container id=mil6.4.1:40.1><span>Katamaṁ, mahārāja, bhagavato bojjhaṅgaratanaṁ? </span></div><p><div class=verse-container id=mil6.4.1:40.2><span>Sattime, mahārāja, bojjhaṅgā, satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. </span></div><p><div class=verse-container id=mil6.4.1:40.3><span>Imehi kho, mahārāja, sattahi bojjhaṅgaratanehi paṭimaṇḍito bhikkhu sabbaṁ tamaṁ abhibhuyya sadevakaṁ lokaṁ obhāseti pabhāseti ālokaṁ janeti. </span></div><p><div class=verse-container id=mil6.4.1:40.4><span>Idaṁ vuccati, mahārāja, ‘bhagavato bojjhaṅgaratanan’ti. </span></div><p><div class=verse-container id=mil6.4.1:41.1><span>‘Bojjhaṅgaratanamālassa, </span></div><p><div class=verse-container id=mil6.4.1:41.2><span>uṭṭhahanti sadevakā; </span></div><p><div class=verse-container id=mil6.4.1:41.3><span>Kammena taṁ kiṇitvāna, </span></div><p><div class=verse-container id=mil6.4.1:41.4><span>ratanaṁ vo piḷandhathā’”ti. </span></div><p><div class=verse-container id=mil6.4.1:42.1><span>“Bhante nāgasena, katamaṁ buddhassa bhagavato sabbāpaṇan”ti? </span></div><p><div class=verse-container id=mil6.4.1:42.2><span>“Sabbāpaṇaṁ kho, mahārāja, bhagavato navaṅgaṁ buddhavacanaṁ sārīrikāni pāribhogikāni cetiyāni saṅgharatanañca. </span></div><p><div class=verse-container id=mil6.4.1:42.3><span>Sabbāpaṇe, mahārāja, bhagavatā jātisampatti pasāritā, bhogasampatti pasāritā, āyusampatti pasāritā, ārogyasampatti pasāritā, vaṇṇasampatti pasāritā, paññāsampatti pasāritā, mānusikasampatti pasāritā, dibbasampatti pasāritā, nibbānasampatti pasāritā. </span></div><p><div class=verse-container id=mil6.4.1:42.4><span>Tattha ye taṁ taṁ sampattiṁ icchanti, te kammamūlaṁ datvā patthitapatthitaṁ sampattiṁ kiṇanti, keci sīlasamādānena kiṇanti, keci uposathakammena kiṇanti, appamattakenapi kammamūlena upādāyupādāya sampattiyo paṭilabhanti. </span></div><p><div class=verse-container id=mil6.4.1:42.5><span>Yathā, mahārāja, āpaṇikassa āpaṇe tilamuggamāse parittakenapi taṇḍulamuggamāsena appakenapi mūlena upādāyupādāya gaṇhanti; </span></div><p><div class=verse-container id=mil6.4.1:42.6><span>evameva kho, mahārāja, bhagavato sabbāpaṇe appamattakenapi kammamūlena upādāyupādāya sampattiyo paṭilabhanti. </span></div><p><div class=verse-container id=mil6.4.1:42.7><span>Idaṁ vuccati, mahārāja, ‘bhagavato sabbāpaṇan’ti. </span></div><p><div class=verse-container id=mil6.4.1:43.1><span>‘Āyu arogatā vaṇṇaṁ, </span></div><p><div class=verse-container id=mil6.4.1:43.2><span>saggaṁ uccākulīnatā; </span></div><p><div class=verse-container id=mil6.4.1:43.3><span>Asaṅkhatañca amataṁ, </span></div><p><div class=verse-container id=mil6.4.1:43.4><span>atthi sabbāpaṇe jine. </span></div><p><div class=verse-container id=mil6.4.1:44.1><span>Appena bahukenāpi, </span></div><p><div class=verse-container id=mil6.4.1:44.2><span>kammamūlena gayhati; </span></div><p><div class=verse-container id=mil6.4.1:44.3><span>Kiṇitvā saddhāmūlena, </span></div><p><div class=verse-container id=mil6.4.1:44.4><span>samiddhā hotha bhikkhavo’ti. </span></div><p><div class=verse-container id=mil6.4.1:45.1><span>Bhagavato kho, mahārāja, dhammanagare evarūpā janā paṭivasanti, suttantikā venayikā ābhidhammikā dhammakathikā jātakabhāṇakā dīghabhāṇakā majjhimabhāṇakā saṁyuttabhāṇakā aṅguttarabhāṇakā khuddakabhāṇakā sīlasampannā samādhisampannā paññāsampannā bojjhaṅgabhāvanāratā vipassakā sadatthamanuyuttā āraññikā rukkhamūlikā abbhokāsikā palālapuñjikā sosānikā nesajjikā paṭipannakā phalaṭṭhā sekkhā phalasamaṅgino sotāpannā sakadāgāmino anāgāmino arahanto tevijjā chaḷabhiññā iddhimanto paññāya pāramiṅgatā satipaṭṭhānasammappadhānaiddhipādaindriyabalabojjhaṅgamaggavarajhānavimokkharūpārūpasantasukhasamāpattikusalā, tehi arahantehi ākulaṁ samākulaṁ ākiṇṇaṁ samākiṇṇaṁ naḷavanasaravanamiva dhammanagaraṁ ahosi. </span></div><p><div class=verse-container id=mil6.4.1:45.2><span>Bhavatīha—</span></div><p><div class=verse-container id=mil6.4.1:46.1><span>‘Vītarāgā vītadosā, </span></div><p><div class=verse-container id=mil6.4.1:46.2><span>vītamohā anāsavā; </span></div><p><div class=verse-container id=mil6.4.1:46.3><span>Vītataṇhā anādānā, </span></div><p><div class=verse-container id=mil6.4.1:46.4><span>dhammanagare vasanti te. </span></div><p><div class=verse-container id=mil6.4.1:47.1><span>Āraññikā dhutadharā, </span></div><p><div class=verse-container id=mil6.4.1:47.2><span>jhāyino lūkhacīvarā; </span></div><p><div class=verse-container id=mil6.4.1:47.3><span>Vivekābhiratā dhīrā, </span></div><p><div class=verse-container id=mil6.4.1:47.4><span>dhammanagare vasanti te. </span></div><p><div class=verse-container id=mil6.4.1:48.1><span>Nesajjikā santhatikā, </span></div><p><div class=verse-container id=mil6.4.1:48.2><span>athopi ṭhānacaṅkamā; </span></div><p><div class=verse-container id=mil6.4.1:48.3><span>Paṁsukūladharā sabbe, </span></div><p><div class=verse-container id=mil6.4.1:48.4><span>dhammanagare vasanti te. </span></div><p><div class=verse-container id=mil6.4.1:49.1><span>Ticīvaradharā santā, </span></div><p><div class=verse-container id=mil6.4.1:49.2><span>cammakhaṇḍacatutthakā; </span></div><p><div class=verse-container id=mil6.4.1:49.3><span>Ratā ekāsane viññū, </span></div><p><div class=verse-container id=mil6.4.1:49.4><span>dhammanagare vasanti te. </span></div><p><div class=verse-container id=mil6.4.1:50.1><span>Appicchā nipakā dhīrā, </span></div><p><div class=verse-container id=mil6.4.1:50.2><span>appāhārā alolupā; </span></div><p><div class=verse-container id=mil6.4.1:50.3><span>Lābhālābhena santuṭṭhā, </span></div><p><div class=verse-container id=mil6.4.1:50.4><span>dhammanagare vasanti te. </span></div><p><div class=verse-container id=mil6.4.1:51.1><span>Jhāyī jhānaratā dhīrā, </span></div><p><div class=verse-container id=mil6.4.1:51.2><span>santacittā samāhitā; </span></div><p><div class=verse-container id=mil6.4.1:51.3><span>Ākiñcaññaṁ patthayānā, </span></div><p><div class=verse-container id=mil6.4.1:51.4><span>dhammanagare vasanti te. </span></div><p><div class=verse-container id=mil6.4.1:52.1><span>Paṭipannā phalaṭṭhā ca, </span></div><p><div class=verse-container id=mil6.4.1:52.2><span>sekkhā phalasamaṅgino; </span></div><p><div class=verse-container id=mil6.4.1:52.3><span>Āsīsakā uttamatthaṁ, </span></div><p><div class=verse-container id=mil6.4.1:52.4><span>dhammanagare vasanti te. </span></div><p><div class=verse-container id=mil6.4.1:53.1><span>Sotāpannā ca vimalā, </span></div><p><div class=verse-container id=mil6.4.1:53.2><span>sakadāgāmino ca ye; </span></div><p><div class=verse-container id=mil6.4.1:53.3><span>Anāgāmī ca arahanto, </span></div><p><div class=verse-container id=mil6.4.1:53.4><span>dhammanagare vasanti te. </span></div><p><div class=verse-container id=mil6.4.1:54.1><span>Satipaṭṭhānakusalā, </span></div><p><div class=verse-container id=mil6.4.1:54.2><span>bojjhaṅgabhāvanāratā; </span></div><p><div class=verse-container id=mil6.4.1:54.3><span>Vipassakā dhammadharā, </span></div><p><div class=verse-container id=mil6.4.1:54.4><span>dhammanagare vasanti te. </span></div><p><div class=verse-container id=mil6.4.1:55.1><span>Iddhipādesu kusalā, </span></div><p><div class=verse-container id=mil6.4.1:55.2><span>samādhibhāvanāratā; </span></div><p><div class=verse-container id=mil6.4.1:55.3><span>Sammappadhānānuyuttā, </span></div><p><div class=verse-container id=mil6.4.1:55.4><span>dhammanagare vasanti te. </span></div><p><div class=verse-container id=mil6.4.1:56.1><span>Abhiññāpāramippattā, </span></div><p><div class=verse-container id=mil6.4.1:56.2><span>pettike gocare ratā; </span></div><p><div class=verse-container id=mil6.4.1:56.3><span>Antalikkhamhi caraṇā, </span></div><p><div class=verse-container id=mil6.4.1:56.4><span>dhammanagare vasanti te. </span></div><p><div class=verse-container id=mil6.4.1:57.1><span>Okkhittacakkhū mitabhāṇī, </span></div><p><div class=verse-container id=mil6.4.1:57.2><span>guttadvārā susaṁvutā; </span></div><p><div class=verse-container id=mil6.4.1:57.3><span>Sudantā uttame damme, </span></div><p><div class=verse-container id=mil6.4.1:57.4><span>dhammanagare vasanti te. </span></div><p><div class=verse-container id=mil6.4.1:58.1><span>Tevijjā chaḷabhiññā ca, </span></div><p><div class=verse-container id=mil6.4.1:58.2><span>Iddhiyā pāramiṁ gatā; </span></div><p><div class=verse-container id=mil6.4.1:58.3><span>Paññāya pāramippattā, </span></div><p><div class=verse-container id=mil6.4.1:58.4><span>Dhammanagare vasanti te’ti. </span></div><p><div class=verse-container id=mil6.4.1:59.1><span>Ye kho te, mahārāja, bhikkhū aparimitañāṇavaradharā asaṅgā atulaguṇā atulayasā atulabalā atulatejā dhammacakkānuppavattakā paññāpāramiṁ gatā, evarūpā kho, mahārāja, bhikkhū bhagavato dhammanagare ‘dhammasenāpatino’ti vuccanti. </span></div><p><div class=verse-container id=mil6.4.1:60.1><span>Ye pana te, mahārāja, bhikkhū iddhimanto adhigatappaṭisambhidāpattavesārajjā gaganacarā durāsadā duppasahā anālambacarā sasāgaramahidharapathavikampakā candasūriyaparimajjakā vikubbanādhiṭṭhānābhinīhārakusalā iddhiyā pāramiṁ gatā, evarūpā kho, mahārāja, bhikkhū bhagavato dhammanagare ‘purohitā’ti vuccanti. </span></div><p><div class=verse-container id=mil6.4.1:61.1><span>Ye pana te, mahārāja, bhikkhū dhutaṅgamanugatā appicchā santuṭṭhā viññattimanesanajigucchakā piṇḍāya sapadānacārino bhamarāva gandhamanughāyitvā pavisanti vivittakānanaṁ, kāye ca jīvite ca nirapekkhā arahattamanuppattā dhutaṅgaguṇe agganikkhittā, evarūpā kho, mahārāja, bhikkhū bhagavato dhammanagare ‘akkhadassā’ti vuccanti. </span></div><p><div class=verse-container id=mil6.4.1:62.1><span>Ye pana te, mahārāja, bhikkhū parisuddhā vimalā nikkilesā cutūpapātakusalā dibbacakkhumhi pāramiṁ gatā, evarūpā kho, mahārāja, bhikkhū bhagavato dhammanagare ‘nagarajotakā’ti vuccanti. </span></div><p><div class=verse-container id=mil6.4.1:63.1><span>Ye pana te, mahārāja, bhikkhū bahussutā āgatāgamā dhammadharā vinayadharā mātikādharā sithiladhanitadīgharassagarukalahukakkharaparicchedakusalā navaṅgasāsanadharā, evarūpā kho, mahārāja, bhikkhū bhagavato dhammanagare ‘dhammarakkhā’ti vuccanti. </span></div><p><div class=verse-container id=mil6.4.1:64.1><span>Ye pana te, mahārāja, bhikkhū vinayaññū vinayakovidā ṭhānāṭṭhānakusalā āpattānāpattigarukalahukasatekicchaatekicchavuṭṭhānadesanāniggahapaṭikammaosāraṇanissāraṇapaṭisāraṇakusalā vinaye pāramiṁ gatā, evarūpā kho, mahārāja, bhikkhū bhagavato dhammanagare ‘rūparakkhā’ti vuccanti. </span></div><p><div class=verse-container id=mil6.4.1:65.1><span>Ye pana te, mahārāja, bhikkhū vimuttivarakusumamālabaddhā varapavaramahagghaseṭṭhabhāvamanuppattā bahujanakantamabhipatthitā, evarūpā kho, mahārāja, bhikkhū bhagavato dhammanagare ‘pupphāpaṇikā’ti vuccanti. </span></div><p><div class=verse-container id=mil6.4.1:66.1><span>Ye pana te, mahārāja, bhikkhū catusaccābhisamayappaṭividdhā diṭṭhasaccā viññātasāsanā catūsu sāmaññaphalesu tiṇṇavicikicchā paṭiladdhaphalasukhā aññesampi paṭipannānaṁ te phale saṁvibhajanti, evarūpā kho, mahārāja, bhikkhū bhagavato dhammanagare ‘phalāpaṇikā’ti vuccanti. </span></div><p><div class=verse-container id=mil6.4.1:67.1><span>Ye pana te, mahārāja, bhikkhū sīlasaṁvaragandhamanulittā anekavidhabahuguṇadharā kilesamaladuggandhavidhamakā, evarūpā kho, mahārāja, bhikkhū bhagavato dhammanagare ‘gandhāpaṇikā’ti vuccanti. </span></div><p><div class=verse-container id=mil6.4.1:68.1><span>Ye pana te, mahārāja, bhikkhū dhammakāmā piyasamudāhārā abhidhamme abhivinaye uḷārapāmojjā araññagatāpi rukkhamūlagatāpi suññāgāragatāpi dhammavararasaṁ pivanti, kāyena vācāya manasā dhammavararasamogāḷhā adhimattapaṭibhānā dhammesu dhammesanappaṭipannā ito vā tato vā yattha yattha appicchakathā santuṭṭhikathā pavivekakathā asaṁsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā, tattha tattha gantvā taṁ taṁ kathārasaṁ pivanti, evarūpā kho, mahārāja, bhikkhū bhagavato dhammanagare ‘soṇḍā pipāsā’ti vuccanti. </span></div><p><div class=verse-container id=mil6.4.1:69.1><span>Ye pana te, mahārāja, bhikkhū pubbarattāpararattaṁ jāgariyānuyogamanuyuttā nisajjaṭṭhānacaṅkamehi rattindivaṁ vītināmenti, bhāvanānuyogamanuyuttā kilesapaṭibāhanāya sadatthappasutā, evarūpā kho, mahārāja, bhikkhū bhagavato dhammanagare ‘nagaraguttikā’ti vuccanti. </span></div><p><div class=verse-container id=mil6.4.1:70.1><span>Ye pana te, mahārāja, bhikkhū navaṅgaṁ buddhavacanaṁ atthato ca byañjanato ca nayato ca kāraṇato ca hetuto ca udāharaṇato ca vācenti anuvācenti bhāsanti anubhāsanti, evarūpā kho, mahārāja, bhikkhū bhagavato dhammanagare ‘dhammāpaṇikā’ti vuccanti. </span></div><p><div class=verse-container id=mil6.4.1:71.1><span>Ye pana te, mahārāja, bhikkhū dhammaratanabhogena āgamapariyattisutabhogena bhogino dhanino niddiṭṭhasarabyañjanalakkhaṇappaṭivedhā viññū pharaṇā, evarūpā kho, mahārāja, bhikkhū bhagavato dhammanagare ‘dhammaseṭṭhino’ti vuccanti. </span></div><p><div class=verse-container id=mil6.4.1:72.1><span>Ye pana te, mahārāja, bhikkhū uḷāradesanāpaṭivedhā pariciṇṇārammaṇavibhattiniddesā sikkhāguṇapāramippattā, evarūpā kho, mahārāja, bhikkhū bhagavato dhammanagare ‘vissutadhammikā’ti vuccanti. </span></div><p><div class=verse-container id=mil6.4.1:73.1><span>Evaṁ suvibhattaṁ kho, mahārāja, bhagavato dhammanagaraṁ evaṁ sumāpitaṁ evaṁ suvihitaṁ evaṁ suparipūritaṁ evaṁ suvavatthāpitaṁ evaṁ surakkhitaṁ evaṁ sugopitaṁ evaṁ duppasayhaṁ paccatthikehi paccāmittehi, iminā, mahārāja, kāraṇena iminā hetunā iminā nayena iminā anumānena ñātabbaṁ atthi so bhagavāti. </span></div><p><div class=verse-container id=mil6.4.1:74.1><span>‘Yathāpi nagaraṁ disvā, </span></div><p><div class=verse-container id=mil6.4.1:74.2><span>suvibhattaṁ manoramaṁ; </span></div><p><div class=verse-container id=mil6.4.1:74.3><span>Anumānena jānanti, </span></div><p><div class=verse-container id=mil6.4.1:74.4><span>vaḍḍhakissa mahattanaṁ. </span></div><p><div class=verse-container id=mil6.4.1:75.1><span>Tatheva lokanāthassa, </span></div><p><div class=verse-container id=mil6.4.1:75.2><span>disvā dhammapuraṁ varaṁ; </span></div><p><div class=verse-container id=mil6.4.1:75.3><span>Anumānena jānanti, </span></div><p><div class=verse-container id=mil6.4.1:75.4><span>atthi so bhagavā iti. </span></div><p><div class=verse-container id=mil6.4.1:76.1><span>Anumānena jānanti, </span></div><p><div class=verse-container id=mil6.4.1:76.2><span>ūmiṁ disvāna sāgare; </span></div><p><div class=verse-container id=mil6.4.1:76.3><span>Yathāyaṁ dissate ūmi, </span></div><p><div class=verse-container id=mil6.4.1:76.4><span>mahanto so bhavissati. </span></div><p><div class=verse-container id=mil6.4.1:77.1><span>Tathā buddhaṁ sokanudaṁ, </span></div><p><div class=verse-container id=mil6.4.1:77.2><span>sabbatthamaparājitaṁ; </span></div><p><div class=verse-container id=mil6.4.1:77.3><span>Taṇhakkhayamanuppattaṁ, </span></div><p><div class=verse-container id=mil6.4.1:77.4><span>bhavasaṁsāramocanaṁ. </span></div><p><div class=verse-container id=mil6.4.1:78.1><span>Anumānena ñātabbaṁ, </span></div><p><div class=verse-container id=mil6.4.1:78.2><span>ūmiṁ disvā sadevake; </span></div><p><div class=verse-container id=mil6.4.1:78.3><span>Yathā dhammūmivipphāro, </span></div><p><div class=verse-container id=mil6.4.1:78.4><span>aggo buddho bhavissati. </span></div><p><div class=verse-container id=mil6.4.1:79.1><span>Anumānena jānanti, </span></div><p><div class=verse-container id=mil6.4.1:79.2><span>disvā accuggataṁ giriṁ; </span></div><p><div class=verse-container id=mil6.4.1:79.3><span>Yathā accuggato eso, </span></div><p><div class=verse-container id=mil6.4.1:79.4><span>himavā so bhavissati. </span></div><p><div class=verse-container id=mil6.4.1:80.1><span>Tathā disvā dhammagiriṁ, </span></div><p><div class=verse-container id=mil6.4.1:80.2><span>sītībhūtaṁ nirūpadhiṁ; </span></div><p><div class=verse-container id=mil6.4.1:80.3><span>Accuggataṁ bhagavato, </span></div><p><div class=verse-container id=mil6.4.1:80.4><span>acalaṁ suppatiṭṭhitaṁ. </span></div><p><div class=verse-container id=mil6.4.1:81.1><span>Anumānena ñātabbaṁ, </span></div><p><div class=verse-container id=mil6.4.1:81.2><span>disvāna dhammapabbataṁ; </span></div><p><div class=verse-container id=mil6.4.1:81.3><span>Tathā hi so mahāvīro, </span></div><p><div class=verse-container id=mil6.4.1:81.4><span>aggo buddho bhavissati. </span></div><p><div class=verse-container id=mil6.4.1:82.1><span>Yathāpi gajarājassa, </span></div><p><div class=verse-container id=mil6.4.1:82.2><span>padaṁ disvāna mānusā; </span></div><p><div class=verse-container id=mil6.4.1:82.3><span>Anumānena jānanti, </span></div><p><div class=verse-container id=mil6.4.1:82.4><span>mahā eso gajo iti. </span></div><p><div class=verse-container id=mil6.4.1:83.1><span>Tatheva buddhanāgassa, </span></div><p><div class=verse-container id=mil6.4.1:83.2><span>padaṁ disvā vibhāvino; </span></div><p><div class=verse-container id=mil6.4.1:83.3><span>Anumānena jānanti, </span></div><p><div class=verse-container id=mil6.4.1:83.4><span>uḷāro so bhavissati. </span></div><p><div class=verse-container id=mil6.4.1:84.1><span>Anumānena jānanti, </span></div><p><div class=verse-container id=mil6.4.1:84.2><span>bhīte disvāna kummige; </span></div><p><div class=verse-container id=mil6.4.1:84.3><span>Migarājassa saddena, </span></div><p><div class=verse-container id=mil6.4.1:84.4><span>bhītāme kummigā iti. </span></div><p><div class=verse-container id=mil6.4.1:85.1><span>Tatheva titthiye disvā, </span></div><p><div class=verse-container id=mil6.4.1:85.2><span>vitthate bhītamānase; </span></div><p><div class=verse-container id=mil6.4.1:85.3><span>Anumānena ñātabbaṁ, </span></div><p><div class=verse-container id=mil6.4.1:85.4><span>dhammarājena gajjitaṁ. </span></div><p><div class=verse-container id=mil6.4.1:86.1><span>Nibbutaṁ pathaviṁ disvā, </span></div><p><div class=verse-container id=mil6.4.1:86.2><span>haritapattaṁ mahodikaṁ; </span></div><p><div class=verse-container id=mil6.4.1:86.3><span>Anumānena jānanti, </span></div><p><div class=verse-container id=mil6.4.1:86.4><span>mahāmeghena nibbutaṁ. </span></div><p><div class=verse-container id=mil6.4.1:87.1><span>Tathevimaṁ janaṁ disvā, </span></div><p><div class=verse-container id=mil6.4.1:87.2><span>āmoditapamoditaṁ; </span></div><p><div class=verse-container id=mil6.4.1:87.3><span>Anumānena ñātabbaṁ, </span></div><p><div class=verse-container id=mil6.4.1:87.4><span>dhammameghena tappitaṁ. </span></div><p><div class=verse-container id=mil6.4.1:88.1><span>Laggaṁ disvā bhusaṁ paṅkaṁ, </span></div><p><div class=verse-container id=mil6.4.1:88.2><span>kalaladdagataṁ mahiṁ; </span></div><p><div class=verse-container id=mil6.4.1:88.3><span>Anumānena jānanti, </span></div><p><div class=verse-container id=mil6.4.1:88.4><span>vārikkhandho mahā gato. </span></div><p><div class=verse-container id=mil6.4.1:89.1><span>Tathevimaṁ janaṁ disvā, </span></div><p><div class=verse-container id=mil6.4.1:89.2><span>rajapaṅkasamohitaṁ; </span></div><p><div class=verse-container id=mil6.4.1:89.3><span>Vahitaṁ dhammanadiyā, </span></div><p><div class=verse-container id=mil6.4.1:89.4><span>visaṭṭhaṁ dhammasāgare. </span></div><p><div class=verse-container id=mil6.4.1:90.1><span>Dhammāmatagataṁ disvā, </span></div><p><div class=verse-container id=mil6.4.1:90.2><span>sadevakamimaṁ mahiṁ; </span></div><p><div class=verse-container id=mil6.4.1:90.3><span>Anumānena ñātabbaṁ, </span></div><p><div class=verse-container id=mil6.4.1:90.4><span>dhammakkhandho mahā gato. </span></div><p><div class=verse-container id=mil6.4.1:91.1><span>Anumānena jānanti, </span></div><p><div class=verse-container id=mil6.4.1:91.2><span>ghāyitvā gandhamuttamaṁ; </span></div><p><div class=verse-container id=mil6.4.1:91.3><span>Yathāyaṁ vāyate gandho, </span></div><p><div class=verse-container id=mil6.4.1:91.4><span>hessanti pupphitā dumā. </span></div><p><div class=verse-container id=mil6.4.1:92.1><span>Tathevāyaṁ sīlagandho, </span></div><p><div class=verse-container id=mil6.4.1:92.2><span>pavāyati sadevake; </span></div><p><div class=verse-container id=mil6.4.1:92.3><span>Anumānena ñātabbaṁ, </span></div><p><div class=verse-container id=mil6.4.1:92.4><span>atthi buddho anuttaro’ti. </span></div><p><div class=verse-container id=mil6.4.1:93.1><span>Evarūpena kho, mahārāja, kāraṇasatena kāraṇasahassena hetusatena hetusahassena nayasatena nayasahassena opammasatena opammasahassena sakkā buddhabalaṁ upadassayituṁ. </span></div><p><div class=verse-container id=mil6.4.1:93.2><span>Yathā, mahārāja, dakkho mālākāro nānāpuppharāsimhā ācariyānusiṭṭhiyā paccattapurisakārena vicittaṁ mālāguṇarāsiṁ kareyya; </span></div><p><div class=verse-container id=mil6.4.1:93.3><span>evameva kho, mahārāja, so bhagavā vicittapuppharāsi viya anantaguṇo appameyyaguṇo, ahametarahi jinasāsane mālākāro viya pupphaganthako pubbakānaṁ ācariyānaṁ maggenapi mayhaṁ buddhibalenapi asaṅkhyeyyenapi kāraṇena anumānena buddhabalaṁ dīpayissāmi, tvaṁ panettha chandaṁ janehi savanāyā”ti. </span></div><p><div class=verse-container id=mil6.4.1:94.1><span>“Dukkaraṁ, bhante nāgasena, aññesaṁ evarūpena kāraṇena anumānena buddhabalaṁ upadassayituṁ, nibbutosmi, bhante nāgasena, tumhākaṁ paramavicittena pañhaveyyākaraṇenā”ti. </span></div><p><div class=verse-container id=mil6.4.1:95.1><span>Anumānapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0012.html>Previous</a><a href=/canon/en/pli/ms/sutta/kn/mil/mil0006P0004P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>