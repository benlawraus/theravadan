<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0006.html>Previous</a><a href=/canon/en/pli/ms/sutta/kn/mil/mil0006P0001P0008.html>Next</a></div><p id=mil6.1.7:0.1><span class=root>Milindapañha </span><br><p id=mil6.1.7:0.2><span class=root>Anumānapañha </span><br><p id=mil6.1.7:0.3><span class=root>Buddhavagga </span><br><p id=mil6.1.7:0.4><span class="root big-bold">7. Abhisamayantarāyakarapañha </span><br><p id=mil6.1.7:1.1><span class=root>“Bhante nāgasena, idha yo koci gihī pārājikaṁ ajjhāpanno bhaveyya, so aparena samayena pabbājeyya, attanāpi so na jāneyya ‘gihipārājikaṁ ajjhāpannosmī’ti, napi tassa añño koci ācikkheyya ‘gihipārājikaṁ ajjhāpannosī’ti. </span><br><p id=mil6.1.7:1.2><span class=root>So ca tathattāya paṭipajjeyya, api nu tassa dhammābhisamayo bhaveyyā”ti? </span><br><p id=mil6.1.7:1.3><span class=root>“Na hi, mahārājā”ti. </span><br><p id=mil6.1.7:1.4><span class=root>“Kena, bhante, kāraṇenā”ti? </span><br><p id=mil6.1.7:1.5><span class=root>“Yo tassa hetu dhammābhisamayāya, so tassa samucchinno, tasmā dhammābhisamayo na bhavatī”ti. </span><br><p id=mil6.1.7:2.1><span class=root>“Bhante nāgasena, tumhe bhaṇatha—</span><br><p id=mil6.1.7:2.2><span class=root>‘jānantassa kukkuccaṁ hoti, kukkucce sati āvaraṇaṁ hoti, āvaṭe citte dhammābhisamayo na hotī’ti. </span><br><p id=mil6.1.7:2.3><span class=root>Imassa pana ajānantassa akukkuccajātassa santacittassa viharato kena kāraṇena dhammābhisamayo na hoti, visamena visameneso pañho gacchati, cintetvā visajjethā”ti. </span><br><p id=mil6.1.7:3.1><span class=root>“Ruhati, mahārāja, sukaṭṭhe sukalale maṇḍakhette sāradaṁ sukhasayitaṁ bījan”ti? </span><br><p id=mil6.1.7:3.2><span class=root>“Āma, bhante”ti. </span><br><p id=mil6.1.7:3.3><span class=root>“Api nu, mahārāja, taññeva bījaṁ ghanaselasilātale ruheyyā”ti? </span><br><p id=mil6.1.7:3.4><span class=root>“Na hi, bhante”ti. </span><br><p id=mil6.1.7:3.5><span class=root>“Kissa pana, mahārāja, taññeva bījaṁ kalale ruhati, kissa ghanasele na ruhatī”ti? </span><br><p id=mil6.1.7:3.6><span class=root>“Natthi, bhante, tassa bījassa ruhanāya ghanasele hetu, ahetunā bījaṁ na ruhatī”ti. </span><br><p id=mil6.1.7:3.7><span class=root>“Evameva kho, mahārāja, yena hetunā tassa dhammābhisamayo bhaveyya, so tassa hetu samucchinno, ahetunā dhammābhisamayo na hoti. </span><br><p id=mil6.1.7:4.1><span class=root>Yathā vā pana, mahārāja, daṇḍaleḍḍulaguḷamuggarā pathaviyā ṭhānamupagacchanti, api nu, mahārāja, teyeva daṇḍaleḍḍulaguḷamuggarā gagane ṭhānamupagacchantī”ti? </span><br><p id=mil6.1.7:4.2><span class=root>“Na hi, bhante”ti. </span><br><p id=mil6.1.7:4.3><span class=root>“Kiṁ panettha, mahārāja, kāraṇaṁ, yena kāraṇena teyeva daṇḍaleḍḍulaguḷamuggarā pathaviyā ṭhānamupagacchanti, kena kāraṇena gagane na tiṭṭhantī”ti? </span><br><p id=mil6.1.7:4.4><span class=root>“Natthi, bhante, tesaṁ daṇḍaleḍḍulaguḷamuggarānaṁ patiṭṭhānāya ākāse hetu, ahetunā na tiṭṭhantī”ti. </span><br><p id=mil6.1.7:4.5><span class=root>“Evameva kho, mahārāja, tassa tena dosena abhisamayahetu samucchinno, hetusamugghāte ahetunā abhisamayo na hotīti. </span><br><p id=mil6.1.7:5.1><span class=root>Yathā vā pana, mahārāja, thale aggi jalati, api nu kho, mahārāja, soyeva aggi udake jalatī”ti? </span><br><p id=mil6.1.7:5.2><span class=root>“Na hi, bhante”ti. </span><br><p id=mil6.1.7:5.3><span class=root>“Kiṁ panettha, mahārāja, kāraṇaṁ, yena kāraṇena soyeva aggi thale jalati, kena kāraṇena udake na jalatī”ti? </span><br><p id=mil6.1.7:5.4><span class=root>“Natthi, bhante, aggissa jalanāya udake hetu, ahetunā na jalatī”ti. </span><br><p id=mil6.1.7:5.5><span class=root>“Evameva kho, mahārāja, tassa tena dosena abhisamayahetu samucchinno, hetusamugghāte ahetunā dhammābhisamayo na hotī”ti. </span><br><p id=mil6.1.7:6.1><span class=root>“Bhante nāgasena, punapetaṁ atthaṁ cintehi, na me tattha cittasaññatti bhavati, ajānantassa asati kukkucce āvaraṇaṁ hotīti, kāraṇena maṁ saññāpehī”ti. </span><br><p id=mil6.1.7:6.2><span class=root>“Api nu, mahārāja, visaṁ halāhalaṁ ajānantena khāyitaṁ jīvitaṁ haratī”ti? </span><br><p id=mil6.1.7:6.3><span class=root>“Āma, bhante”ti. </span><br><p id=mil6.1.7:6.4><span class=root>“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti. </span><br><p id=mil6.1.7:7.1><span class=root>Api nu, mahārāja, aggi ajānitvā akkamantaṁ ḍahatī”ti? </span><br><p id=mil6.1.7:7.2><span class=root>“Āma, bhante”ti. </span><br><p id=mil6.1.7:7.3><span class=root>“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti. </span><br><p id=mil6.1.7:8.1><span class=root>Api nu, mahārāja, ajānantaṁ āsīviso ḍaṁsitvā jīvitaṁ haratī”ti? </span><br><p id=mil6.1.7:8.2><span class=root>“Āma, bhante”ti. </span><br><p id=mil6.1.7:8.3><span class=root>“Evameva kho, mahārāja, ajānantenapi kataṁ pāpaṁ abhisamayantarāyakaraṁ hoti. </span><br><p id=mil6.1.7:9.1><span class=root>Nanu, mahārāja, kāliṅgarājā samaṇakolañño sattaratanaparikiṇṇo hatthiratanamabhiruyha kuladassanāya gacchanto ajānantopi nāsakkhi bodhimaṇḍassa uparito gantuṁ, idamettha, mahārāja, kāraṇaṁ, yena kāraṇena ajānantenapi kataṁ pāpaṁ abhisamayantarāyakaraṁ hotī”ti? </span><br><p id=mil6.1.7:9.2><span class=root>“Jinabhāsitaṁ, bhante nāgasena, kāraṇaṁ na sakkā paṭikkosituṁ, esovetassa attho tathā sampaṭicchāmī”ti. </span><br><p id=mil6.1.7:10.1><span class=root>Abhisamayantarāyakarapañho sattamo. </span><br></main><footer class="container footer"><small><a href=/about>Contact info</a></small></footer>