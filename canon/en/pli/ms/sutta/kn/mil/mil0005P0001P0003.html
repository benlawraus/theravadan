<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0002.html>Previous</a><a href=/canon/en/pli/ms/sutta/kn/mil/mil0005P0001P0004.html>Next</a></div><p><div class=verse-container id=mil5.1.3:0.1><span>Milindapañha </span></div><p><div class=verse-container id=mil5.1.3:0.2><span>Meṇḍakapañha </span></div><p><div class=verse-container id=mil5.1.3:0.3><span>Iddhibalavagga </span></div><p><div class=verse-container id=mil5.1.3:0.4><span class=big-bold>3. Devadattapabbajjapañha </span></div><p><div class=verse-container id=mil5.1.3:1.1><span>“Bhante nāgasena, devadatto kena pabbājito”ti? </span></div><p><div class=verse-container id=mil5.1.3:1.2><span>“Chayime, mahārāja, khattiyakumārā bhaddiyo ca anuruddho ca ānando ca bhagu ca kimilo ca devadatto ca upālikappako sattamo abhisambuddhe satthari sakyakulānandajanane bhagavantaṁ anupabbajantā nikkhamiṁsu, te bhagavā pabbājesī”ti. </span></div><p><div class=verse-container id=mil5.1.3:1.3><span>“Nanu, bhante, devadattena pabbajitvā saṅgho bhinno”ti? </span></div><p><div class=verse-container id=mil5.1.3:1.4><span>“Āma, mahārāja, devadattena pabbajitvā saṅgho bhinno, na gihī saṅghaṁ bhindati, na bhikkhunī, na sikkhamānā, na sāmaṇero, na sāmaṇerī saṅghaṁ bhindati, bhikkhu pakatatto samānasaṁvāsako samānasīmāyaṁ ṭhito saṅghaṁ bhindatī”ti. </span></div><p><div class=verse-container id=mil5.1.3:1.5><span>“Saṅghabhedako, bhante, puggalo kiṁ kammaṁ phusatī”ti? </span></div><p><div class=verse-container id=mil5.1.3:1.6><span>“Kappaṭṭhitikaṁ, mahārāja, kammaṁ phusatī”ti. </span></div><p><div class=verse-container id=mil5.1.3:2.1><span>“Kiṁ pana, bhante nāgasena, buddho jānāti ‘devadatto pabbajitvā saṅghaṁ bhindissati, saṅghaṁ bhinditvā kappaṁ niraye paccissatī’”ti? </span></div><p><div class=verse-container id=mil5.1.3:2.2><span>“Āma, mahārāja, tathāgato jānāti ‘devadatto pabbajitvā saṅghaṁ bhindissati, saṅghaṁ bhinditvā kappaṁ niraye paccissatī’”ti. </span></div><p><div class=verse-container id=mil5.1.3:2.3><span>“Yadi, bhante nāgasena, buddho jānāti ‘devadatto pabbajitvā saṅghaṁ bhindissati, saṅghaṁ bhinditvā kappaṁ niraye paccissatī’ti, tena hi, bhante nāgasena, buddho kāruṇiko anukampako hitesī sabbasattānaṁ ahitaṁ apanetvā hitamupadahatīti yaṁ vacanaṁ, taṁ micchā. </span></div><p><div class=verse-container id=mil5.1.3:2.4><span>Yadi taṁ ajānitvā pabbājesi, tena hi buddho asabbaññūti, ayampi ubhato koṭiko pañho tavānuppatto, vijaṭehi etaṁ mahājaṭaṁ, bhinda parāpavādaṁ, anāgate addhāne tayā sadisā buddhimanto bhikkhū dullabhā bhavissanti, ettha tava balaṁ pakāsehī”ti. </span></div><p><div class=verse-container id=mil5.1.3:3.1><span>“Kāruṇiko, mahārāja, bhagavā sabbaññū ca, kāruññena, mahārāja, bhagavā sabbaññutañāṇena devadattassa gatiṁ olokento addasa devadattaṁ āpāyikaṁ kammaṁ āyūhitvā anekāni kappakoṭisatasahassāni nirayena nirayaṁ vinipātena vinipātaṁ gacchantaṁ, taṁ bhagavā sabbaññutañāṇena jānitvā imassa apariyantakataṁ kammaṁ mama sāsane pabbajitassa pariyantakataṁ bhavissati, purimaṁ upādāya pariyantakataṁ dukkhaṁ bhavissati, apabbajitopi ayaṁ moghapuriso kappaṭṭhiyameva kammaṁ āyūhissatīti kāruññena devadattaṁ pabbājesī”ti. </span></div><p><div class=verse-container id=mil5.1.3:4.1><span>“Tena hi, bhante nāgasena, buddho vadhitvā telena makkheti, papāte pātetvā hatthaṁ deti, māretvā jīvitaṁ pariyesati, yaṁ so paṭhamaṁ dukkhaṁ datvā pacchā sukhaṁ upadahatī”ti? </span></div><p><div class=verse-container id=mil5.1.3:4.2><span>“Vadhetipi, mahārāja, tathāgato sattānaṁ hitavasena, pātetipi sattānaṁ hitavasena, māretipi sattānaṁ hitavasena, vadhitvāpi, mahārāja, tathāgato sattānaṁ hitameva upadahati, pātetvāpi sattānaṁ hitameva upadahati, māretvāpi sattānaṁ hitameva upadahati. </span></div><p><div class=verse-container id=mil5.1.3:4.3><span>Yathā, mahārāja, mātāpitaro nāma vadhitvāpi pātayitvāpi puttānaṁ hitameva upadahanti; </span></div><p><div class=verse-container id=mil5.1.3:4.4><span>evameva kho, mahārāja, tathāgato vadhetipi sattānaṁ hitavasena, pātetipi sattānaṁ hitavasena, māretipi sattānaṁ hitavasena, vadhitvāpi, mahārāja, tathāgato sattānaṁ hitameva upadahati, pātetvāpi sattānaṁ hitameva upadahati, māretvāpi sattānaṁ hitameva upadahati, yena yena yogena sattānaṁ guṇavuḍḍhi hoti, tena tena yogena sabbasattānaṁ hitameva upadahati. </span></div><p><div class=verse-container id=mil5.1.3:4.5><span>Sace, mahārāja, devadatto na pabbājeyya, gihibhūto samāno nirayasaṁvattanikaṁ bahuṁ pāpakammaṁ katvā anekāni kappakoṭisatasahassāni nirayena nirayaṁ vinipātena vinipātaṁ gacchanto bahuṁ dukkhaṁ vedayissati, taṁ bhagavā jānamāno kāruññena devadattaṁ pabbājesi, ‘mama sāsane pabbajitassa dukkhaṁ pariyantakataṁ bhavissatī’ti kāruññena garukaṁ dukkhaṁ lahukaṁ akāsi. </span></div><p><div class=verse-container id=mil5.1.3:5.1><span>Yathā vā, mahārāja, dhanayasasiriñātibalena balavā puriso attano ñātiṁ vā mittaṁ vā raññā garukaṁ daṇḍaṁ dhārentaṁ attano bahuvissatthabhāvena samatthatāya garukaṁ daṇḍaṁ lahukaṁ akāsi; </span></div><p><div class=verse-container id=mil5.1.3:5.2><span>evameva kho, mahārāja, bhagavā bahūni kappakoṭisatasahassāni dukkhaṁ vedayamānaṁ devadattaṁ pabbājetvā sīlasamādhipaññāvimuttibalasamatthabhāvena garukaṁ dukkhaṁ lahukaṁ akāsi. </span></div><p><div class=verse-container id=mil5.1.3:6.1><span>Yathā vā pana, mahārāja, kusalo bhisakko sallakatto garukaṁ rogaṁ balavosadhabalena lahukaṁ karoti; </span></div><p><div class=verse-container id=mil5.1.3:6.2><span>evameva kho, mahārāja, bahūni kappakoṭisatasahassāni dukkhaṁ vedayamānaṁ devadattaṁ bhagavā rogaññutāya pabbājetvā kāruññabalo patthaddhadhammosadhabalena garukaṁ dukkhaṁ lahukaṁ akāsi. </span></div><p><div class=verse-container id=mil5.1.3:6.3><span>Api nu kho so, mahārāja, bhagavā bahuvedanīyaṁ devadattaṁ appavedanīyaṁ karonto kiñci apuññaṁ āpajjeyyā”ti? </span></div><p><div class=verse-container id=mil5.1.3:6.4><span>“Na kiñci, bhante, apuññaṁ āpajjeyya antamaso gaddūhanamattampī”ti. </span></div><p><div class=verse-container id=mil5.1.3:6.5><span>“Imampi kho, mahārāja, kāraṇaṁ atthato sampaṭiccha, yena kāraṇena bhagavā devadattaṁ pabbājesi. </span></div><p><div class=verse-container id=mil5.1.3:7.1><span>Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi. </span></div><p><div class=verse-container id=mil5.1.3:7.2><span>Yathā, mahārāja, coraṁ āgucāriṁ gahetvā rañño dasseyyuṁ, ‘ayaṁ kho, deva, coro āgucārī, imassa yaṁ icchasi, taṁ daṇḍaṁ paṇehī’ti. </span></div><p><div class=verse-container id=mil5.1.3:7.3><span>Tamenaṁ rājā evaṁ vadeyya ‘tena hi, bhaṇe, imaṁ coraṁ bahinagaraṁ nīharitvā āghātane sīsaṁ chindathā’ti. </span></div><p><div class=verse-container id=mil5.1.3:7.4><span>‘Evaṁ, devā’ti kho te rañño paṭissutvā taṁ bahinagaraṁ nīharitvā āghātanaṁ nayeyyuṁ. </span></div><p><div class=verse-container id=mil5.1.3:7.5><span>Tamenaṁ passeyya kocideva puriso rañño santikā laddhavaro laddhayasadhanabhogo ādeyyavacano balavicchitakārī, so tassa kāruññaṁ katvā te purise evaṁ vadeyya ‘alaṁ, bho, kiṁ tumhākaṁ imassa sīsacchedanena, tena hi bho imassa hatthaṁ vā pādaṁ vā chinditvā jīvitaṁ rakkhatha, ahametassa kāraṇā rañño santike paṭivacanaṁ karissāmī’ti. </span></div><p><div class=verse-container id=mil5.1.3:7.6><span>Te tassa balavato vacanena tassa corassa hatthaṁ vā pādaṁ vā chinditvā jīvitaṁ rakkheyyuṁ. </span></div><p><div class=verse-container id=mil5.1.3:7.7><span>Api nu kho so, mahārāja, puriso evaṁ kārī tassa corassa kiccakārī assā”ti? </span></div><p><div class=verse-container id=mil5.1.3:7.8><span>“Jīvitadāyako so, bhante, puriso tassa corassa, jīvite dinne kiṁ tassa akataṁ nāma atthī”ti? </span></div><p><div class=verse-container id=mil5.1.3:7.9><span>“Yā pana hatthapādacchedane vedanā, so tāya vedanāya kiñci apuññaṁ āpajjeyyā”ti? </span></div><p><div class=verse-container id=mil5.1.3:7.10><span>“Attano katena so, bhante, coro dukkhavedanaṁ vedayati, jīvitadāyako pana puriso na kiñci apuññaṁ āpajjeyyā”ti. </span></div><p><div class=verse-container id=mil5.1.3:7.11><span>“Evameva kho, mahārāja, bhagavā kāruññena devadattaṁ pabbājesi ‘mama sāsane pabbajitassa dukkhaṁ pariyantakataṁ bhavissatī’ti. </span></div><p><div class=verse-container id=mil5.1.3:7.12><span>Pariyantakatañca, mahārāja, devadattassa dukkhaṁ, devadatto, mahārāja, maraṇakāle—</span></div><p><div class=verse-container id=mil5.1.3:8.1><span>‘Imehi aṭṭhīhi tamaggapuggalaṁ, </span></div><p><div class=verse-container id=mil5.1.3:8.2><span>Devātidevaṁ naradammasārathiṁ; </span></div><p><div class=verse-container id=mil5.1.3:8.3><span>Samantacakkhuṁ satapuññalakkhaṇaṁ, </span></div><p><div class=verse-container id=mil5.1.3:8.4><span>Pāṇehi buddhaṁ saraṇaṁ upemī’ti. </span></div><p><div class=verse-container id=mil5.1.3:9.1><span>Pāṇupetaṁ saraṇamagamāsi. </span></div><p><div class=verse-container id=mil5.1.3:9.2><span>Devadatto, mahārāja, cha koṭṭhāse kate kappe atikkante paṭhamakoṭṭhāse saṅghaṁ bhindi, pañca koṭṭhāse niraye paccitvā tato muccitvā aṭṭhissaro nāma paccekabuddho bhavissati. </span></div><p><div class=verse-container id=mil5.1.3:9.3><span>Api nu kho so, mahārāja, bhagavā evaṁ kārī devadattassa kiccakārī assā”ti? </span></div><p><div class=verse-container id=mil5.1.3:9.4><span>“Sabbadado, bhante nāgasena, tathāgato devadattassa, yaṁ tathāgato devadattaṁ paccekabodhiṁ pāpessati, kiṁ tathāgatena devadattassa akataṁ nāma atthī”ti? </span></div><p><div class=verse-container id=mil5.1.3:9.5><span>“Yaṁ pana, mahārāja, devadatto saṅghaṁ bhinditvā niraye dukkhavedanaṁ vedayati, api nu kho bhagavā tatonidānaṁ kiñci apuññaṁ āpajjeyyā”ti? </span></div><p><div class=verse-container id=mil5.1.3:9.6><span>“Na hi, bhante, attanā katena, bhante, devadatto kappaṁ niraye paccati, dukkhapariyantakārako satthā na kiñci apuññaṁ āpajjatī”ti. </span></div><p><div class=verse-container id=mil5.1.3:9.7><span>“Imampi kho tvaṁ, mahārāja, kāraṇaṁ atthato sampaṭiccha, yena kāraṇena bhagavā devadattaṁ pabbājesi. </span></div><p><div class=verse-container id=mil5.1.3:10.1><span>Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi. </span></div><p><div class=verse-container id=mil5.1.3:10.2><span>Yathā, mahārāja, kusalo bhisakko sallakatto vātapittasemhasannipātautupariṇāmavisamaparihāraopakkamikopakkantaṁ pūtikuṇapaduggandhābhisañchannaṁ antosallaṁ susiragataṁ pubbaruhirasampuṇṇaṁ vaṇaṁ vūpasamento vaṇamukhaṁ kakkhaḷatikhiṇakhārakaṭukena bhesajjena anulimpati paripaccanāya, paripaccitvā mudubhāvamupagataṁ satthena vikantayitvā ḍahati salākāya, daḍḍhe khāralavaṇaṁ deti, bhesajjena anulimpati vaṇaruhanāya byādhitassa sotthibhāvamanuppattiyā, api nu kho so, mahārāja, bhisakko sallakatto ahitacitto bhesajjena anulimpati, satthena vikanteti, ḍahati salākāya, khāralavaṇaṁ detī”ti? </span></div><p><div class=verse-container id=mil5.1.3:10.3><span>“Na hi, bhante, hitacitto sotthikāmo tāni kiriyāni karotī”ti. </span></div><p><div class=verse-container id=mil5.1.3:10.4><span>“Yā panassa bhesajjakiriyākaraṇena uppannā dukkhavedanā, tatonidānaṁ so bhisakko sallakatto kiñci apuññaṁ āpajjeyyā”ti? </span></div><p><div class=verse-container id=mil5.1.3:10.5><span>“Hitacitto, bhante, sotthikāmo bhisakko sallakatto tāni kiriyāni karoti, kiṁ so tatonidānaṁ apuññaṁ āpajjeyya, saggagāmī so, bhante, bhisakko sallakatto”ti. </span></div><p><div class=verse-container id=mil5.1.3:10.6><span>“Evameva kho, mahārāja, kāruññena bhagavā devadattaṁ pabbājesi dukkhaparimuttiyā. </span></div><p><div class=verse-container id=mil5.1.3:11.1><span>Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi. </span></div><p><div class=verse-container id=mil5.1.3:11.2><span>Yathā, mahārāja, puriso kaṇṭakena viddho assa, athaññataro puriso tassa hitakāmo sotthikāmo tiṇhena kaṇṭakena vā satthamukhena vā samantato chinditvā paggharantena lohitena taṁ kaṇṭakaṁ nīhareyya, api nu kho so, mahārāja, puriso ahitakāmo taṁ kaṇṭakaṁ nīharatī”ti? </span></div><p><div class=verse-container id=mil5.1.3:11.3><span>“Na hi, bhante, hitakāmo so, bhante, puriso sotthikāmo taṁ kaṇṭakaṁ nīharati. </span></div><p><div class=verse-container id=mil5.1.3:11.4><span>Sace so, bhante, taṁ kaṇṭakaṁ na nīhareyya, maraṇaṁ vā so tena pāpuṇeyya maraṇamattaṁ vā dukkhan”ti. </span></div><p><div class=verse-container id=mil5.1.3:11.5><span>“Evameva kho, mahārāja, tathāgato kāruññena devadattaṁ pabbājesi dukkhaparimuttiyā. </span></div><p><div class=verse-container id=mil5.1.3:11.6><span>Sace, mahārāja, bhagavā devadattaṁ na pabbājeyya, kappakoṭisatasahassampi devadatto bhavaparamparāya niraye pacceyyā”ti. </span></div><p><div class=verse-container id=mil5.1.3:12.1><span>“Anusotagāmiṁ, bhante nāgasena, devadattaṁ tathāgato paṭisotaṁ pāpesi, vipanthapaṭipannaṁ devadattaṁ panthe paṭipādesi, papāte patitassa devadattassa patiṭṭhaṁ adāsi, visamagataṁ devadattaṁ tathāgato samaṁ āropesi. </span></div><p><div class=verse-container id=mil5.1.3:12.2><span>Ime ca, bhante nāgasena, hetū imāni ca kāraṇāni na sakkā aññena sandassetuṁ aññatra tavādisena buddhimatā”ti. </span></div><p><div class=verse-container id=mil5.1.3:13.1><span>Devadattapabbajjapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0005P0001P0002.html>Previous</a><a href=/canon/en/pli/ms/sutta/kn/mil/mil0005P0001P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>