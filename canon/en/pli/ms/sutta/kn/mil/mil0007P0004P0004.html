<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0003.html>Previous</a><a href=/canon/en/pli/ms/sutta/kn/mil/mil0007P0004P0005.html>Next</a></div><p id=mil7.4.4:0.1><span class=root>Milindapañha </span><br><p id=mil7.4.4:0.2><span class=root>Opammakathāpañha </span><br><p id=mil7.4.4:0.3><span class=root>Pathavīvagga </span><br><p id=mil7.4.4:0.4><span class="root big-bold">4. Vāyuṅgapañha </span><br><p id=mil7.4.4:1.1><span class=root>“Bhante nāgasena, ‘vāyussa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.4:1.2><span class=root>“Yathā, mahārāja, vāyu supupphitavanasaṇḍantaraṁ abhivāyati; </span><br><p id=mil7.4.4:1.3><span class=root>evameva kho, mahārāja, yoginā yogāvacarena vimuttivarakusumapupphitārammaṇavanantare ramitabbaṁ. </span><br><p id=mil7.4.4:1.4><span class=root>Idaṁ, mahārāja, vāyussa paṭhamaṁ aṅgaṁ gahetabbaṁ. </span><br><p id=mil7.4.4:2.1><span class=root>Puna caparaṁ, mahārāja, vāyu dharaṇīruhapādapagaṇe mathayati; </span><br><p id=mil7.4.4:2.2><span class=root>evameva kho, mahārāja, yoginā yogāvacarena vanantaragatena saṅkhāre vicinantena kilesā mathayitabbā. </span><br><p id=mil7.4.4:2.3><span class=root>Idaṁ, mahārāja, vāyussa dutiyaṁ aṅgaṁ gahetabbaṁ. </span><br><p id=mil7.4.4:3.1><span class=root>Puna caparaṁ, mahārāja, vāyu ākāse carati; </span><br><p id=mil7.4.4:3.2><span class=root>evameva kho, mahārāja, yoginā yogāvacarena lokuttaradhammesu mānasaṁ sañcārayitabbaṁ. </span><br><p id=mil7.4.4:3.3><span class=root>Idaṁ, mahārāja, vāyussa tatiyaṁ aṅgaṁ gahetabbaṁ. </span><br><p id=mil7.4.4:4.1><span class=root>Puna caparaṁ, mahārāja, vāyu gandhaṁ anubhavati; </span><br><p id=mil7.4.4:4.2><span class=root>evameva kho, mahārāja, yoginā yogāvacarena attano sīlavarasurabhigandho anubhavitabbo. </span><br><p id=mil7.4.4:4.3><span class=root>Idaṁ, mahārāja, vāyussa catutthaṁ aṅgaṁ gahetabbaṁ. </span><br><p id=mil7.4.4:5.1><span class=root>Puna caparaṁ, mahārāja, vāyu nirālayo aniketavāsī; </span><br><p id=mil7.4.4:5.2><span class=root>evameva kho, mahārāja, yoginā yogāvacarena nirālayamaniketamasanthavena sabbattha vimuttena bhavitabbaṁ. </span><br><p id=mil7.4.4:5.3><span class=root>Idaṁ, mahārāja, vāyussa pañcamaṁ aṅgaṁ gahetabbaṁ. </span><br><p id=mil7.4.4:5.4><span class=root>Bhāsitampetaṁ, mahārāja, bhagavatā devātidevena suttanipāte—</span><br><p id=mil7.4.4:6.1><span class=root>‘Santhavāto bhayaṁ jātaṁ, </span><br><p id=mil7.4.4:6.2><span class=root>niketā jāyate rajo; </span><br><p id=mil7.4.4:6.3><span class=root>Aniketamasanthavaṁ, </span><br><p id=mil7.4.4:6.4><span class=root>etaṁ ve munidassanan’”ti. </span><br><p id=mil7.4.4:7.1><span class=root>Vāyuṅgapañho catuttho. </span><br></main><footer class="container footer"><small><a href=/about/>Contact info</a></small></footer>