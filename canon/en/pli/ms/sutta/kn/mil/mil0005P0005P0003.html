<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0002.html>Previous</a><a href=/canon/en/pli/ms/sutta/kn/mil/mil0005P0005P0004.html>Next</a></div><p><div class=verse-container id=mil5.5.3:0.1><span>Milindapañha </span></div><p><div class=verse-container id=mil5.5.3:0.2><span>Meṇḍakapañha </span></div><p><div class=verse-container id=mil5.5.3:0.3><span>Santhavavagga </span></div><p><div class=verse-container id=mil5.5.3:0.4><span class=big-bold>3. Buddhaappābādhapañha </span></div><p><div class=verse-container id=mil5.5.3:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.5.3:1.2><span>‘ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto’ti. </span></div><p><div class=verse-container id=mil5.5.3:1.3><span>Puna ca bhaṇitaṁ bhagavatā—</span></div><p><div class=verse-container id=mil5.5.3:1.4><span>‘etadaggaṁ, bhikkhave, mama sāvakānaṁ bhikkhūnaṁ appābādhānaṁ yadidaṁ bākulo’ti. </span></div><p><div class=verse-container id=mil5.5.3:1.5><span>Bhagavato ca sarīre bahukkhattuṁ ābādho uppanno dissati. </span></div><p><div class=verse-container id=mil5.5.3:1.6><span>Yadi, bhante nāgasena, tathāgato anuttaro, tena hi ‘etadaggaṁ …pe… </span></div><p><div class=verse-container id=mil5.5.3:1.7><span>bākulo’ti yaṁ vacanaṁ, taṁ micchā. </span></div><p><div class=verse-container id=mil5.5.3:1.8><span>Yadi thero bākulo appābādhānaṁ aggo, tena hi ‘ahamasmi …pe… </span></div><p><div class=verse-container id=mil5.5.3:1.9><span>sallakatto’ti tampi vacanaṁ micchā. </span></div><p><div class=verse-container id=mil5.5.3:1.10><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.5.3:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.5.3:2.2><span>‘ahamasmi …pe… </span></div><p><div class=verse-container id=mil5.5.3:2.3><span>sallakatto’ti, bhaṇitañca—</span></div><p><div class=verse-container id=mil5.5.3:2.4><span>‘etadaggaṁ …pe… </span></div><p><div class=verse-container id=mil5.5.3:2.5><span>bākulo’ti, tañca pana bāhirānaṁ āgamānaṁ adhigamānaṁ pariyattīnaṁ attani vijjamānataṁ sandhāya bhāsitaṁ. </span></div><p><div class=verse-container id=mil5.5.3:3.1><span>Santi kho pana, mahārāja, bhagavato sāvakā ṭhānacaṅkamikā, te ṭhānena caṅkamena divārattiṁ vītināmenti, bhagavā pana, mahārāja, ṭhānena caṅkamena nisajjāya sayanena divārattiṁ vītināmeti, ye te, mahārāja, bhikkhū ṭhānacaṅkamikā, te tena aṅgena atirekā. </span></div><p><div class=verse-container id=mil5.5.3:4.1><span>Santi kho pana, mahārāja, bhagavato sāvakā ekāsanikā, te jīvitahetupi dutiyaṁ bhojanaṁ na bhuñjanti, bhagavā pana, mahārāja, dutiyampi yāva tatiyampi bhojanaṁ bhuñjati, ye te, mahārāja, bhikkhū ekāsanikā, te tena aṅgena atirekā, anekavidhāni, mahārāja, tāni kāraṇāni tesaṁ tesaṁ taṁ taṁ sandhāya bhaṇitāni. </span></div><p><div class=verse-container id=mil5.5.3:4.2><span>Bhagavā pana, mahārāja, anuttaro sīlena samādhinā paññāya vimuttiyā vimuttiñāṇadassanena dasahi ca balehi catūhi vesārajjehi aṭṭhārasahi buddhadhammehi chahi asādhāraṇehi ñāṇehi, kevale ca buddhavisaye taṁ sandhāya bhaṇitaṁ—</span></div><p><div class=verse-container id=mil5.5.3:4.3><span>‘ahamasmi …pe… </span></div><p><div class=verse-container id=mil5.5.3:4.4><span>sallakatto’ti. </span></div><p><div class=verse-container id=mil5.5.3:5.1><span>Idha, mahārāja, manussesu eko jātimā hoti, eko dhanavā, eko vijjavā, eko sippavā, eko sūro, eko vicakkhaṇo, sabbepete abhibhaviya rājāyeva tesaṁ uttamo hoti; </span></div><p><div class=verse-container id=mil5.5.3:5.2><span>evameva kho, mahārāja, bhagavā sabbasattānaṁ aggo jeṭṭho seṭṭho. </span></div><p><div class=verse-container id=mil5.5.3:6.1><span>Yaṁ pana āyasmā bākulo appābādho ahosi, taṁ abhinīhāravasena, so hi, mahārāja, anomadassissa bhagavato udaravātābādhe uppanne vipassissa ca bhagavato aṭṭhasaṭṭhiyā ca bhikkhusatasahassānaṁ tiṇapupphakaroge uppanne sayaṁ tāpaso samāno nānābhesajjehi taṁ byādhiṁ apanetvā appābādhataṁ patto, bhaṇito ca ‘etadaggaṁ …pe… </span></div><p><div class=verse-container id=mil5.5.3:6.2><span>bākulo’ti. </span></div><p><div class=verse-container id=mil5.5.3:7.1><span>Bhagavato, mahārāja, byādhimhi uppajjantepi anuppajjantepi dhutaṅgaṁ ādiyantepi anādiyantepi natthi bhagavatā sadiso koci satto. </span></div><p><div class=verse-container id=mil5.5.3:7.2><span>Bhāsitampetaṁ, mahārāja bhagavatā devātidevena saṁyuttanikāyavaralañchake—</span></div><p><div class=verse-container id=mil5.5.3:8.1><span>‘Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā, tathāgato tesaṁ aggamakkhāyati arahaṁ sammāsambuddho’”ti. </span></div><p><div class=verse-container id=mil5.5.3:9.1><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.5.3:10.1><span>Buddhaappābādhapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0005P0005P0002.html>Previous</a><a href=/canon/en/pli/ms/sutta/kn/mil/mil0005P0005P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>