<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0002.html>Previous</a><a href=/canon/en/pli/ms/sutta/kn/mil/mil0005P0005P0004.html>Next</a></div><p id=mil5.5.3:0.1><span class=root>Milindapañha </span><br><p id=mil5.5.3:0.2><span class=root>Meṇḍakapañha </span><br><p id=mil5.5.3:0.3><span class=root>Santhavavagga </span><br><p id=mil5.5.3:0.4><span class="root big-bold">3. Buddhaappābādhapañha </span><br><p id=mil5.5.3:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.3:1.2><span class=root>‘ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto’ti. </span><br><p id=mil5.5.3:1.3><span class=root>Puna ca bhaṇitaṁ bhagavatā—</span><br><p id=mil5.5.3:1.4><span class=root>‘etadaggaṁ, bhikkhave, mama sāvakānaṁ bhikkhūnaṁ appābādhānaṁ yadidaṁ bākulo’ti. </span><br><p id=mil5.5.3:1.5><span class=root>Bhagavato ca sarīre bahukkhattuṁ ābādho uppanno dissati. </span><br><p id=mil5.5.3:1.6><span class=root>Yadi, bhante nāgasena, tathāgato anuttaro, tena hi ‘etadaggaṁ …pe… </span><br><p id=mil5.5.3:1.7><span class=root>bākulo’ti yaṁ vacanaṁ, taṁ micchā. </span><br><p id=mil5.5.3:1.8><span class=root>Yadi thero bākulo appābādhānaṁ aggo, tena hi ‘ahamasmi …pe… </span><br><p id=mil5.5.3:1.9><span class=root>sallakatto’ti tampi vacanaṁ micchā. </span><br><p id=mil5.5.3:1.10><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.3:2.1><span class=root>“Bhāsitampetaṁ, mahārāja, bhagavatā—</span><br><p id=mil5.5.3:2.2><span class=root>‘ahamasmi …pe… </span><br><p id=mil5.5.3:2.3><span class=root>sallakatto’ti, bhaṇitañca—</span><br><p id=mil5.5.3:2.4><span class=root>‘etadaggaṁ …pe… </span><br><p id=mil5.5.3:2.5><span class=root>bākulo’ti, tañca pana bāhirānaṁ āgamānaṁ adhigamānaṁ pariyattīnaṁ attani vijjamānataṁ sandhāya bhāsitaṁ. </span><br><p id=mil5.5.3:3.1><span class=root>Santi kho pana, mahārāja, bhagavato sāvakā ṭhānacaṅkamikā, te ṭhānena caṅkamena divārattiṁ vītināmenti, bhagavā pana, mahārāja, ṭhānena caṅkamena nisajjāya sayanena divārattiṁ vītināmeti, ye te, mahārāja, bhikkhū ṭhānacaṅkamikā, te tena aṅgena atirekā. </span><br><p id=mil5.5.3:4.1><span class=root>Santi kho pana, mahārāja, bhagavato sāvakā ekāsanikā, te jīvitahetupi dutiyaṁ bhojanaṁ na bhuñjanti, bhagavā pana, mahārāja, dutiyampi yāva tatiyampi bhojanaṁ bhuñjati, ye te, mahārāja, bhikkhū ekāsanikā, te tena aṅgena atirekā, anekavidhāni, mahārāja, tāni kāraṇāni tesaṁ tesaṁ taṁ taṁ sandhāya bhaṇitāni. </span><br><p id=mil5.5.3:4.2><span class=root>Bhagavā pana, mahārāja, anuttaro sīlena samādhinā paññāya vimuttiyā vimuttiñāṇadassanena dasahi ca balehi catūhi vesārajjehi aṭṭhārasahi buddhadhammehi chahi asādhāraṇehi ñāṇehi, kevale ca buddhavisaye taṁ sandhāya bhaṇitaṁ—</span><br><p id=mil5.5.3:4.3><span class=root>‘ahamasmi …pe… </span><br><p id=mil5.5.3:4.4><span class=root>sallakatto’ti. </span><br><p id=mil5.5.3:5.1><span class=root>Idha, mahārāja, manussesu eko jātimā hoti, eko dhanavā, eko vijjavā, eko sippavā, eko sūro, eko vicakkhaṇo, sabbepete abhibhaviya rājāyeva tesaṁ uttamo hoti; </span><br><p id=mil5.5.3:5.2><span class=root>evameva kho, mahārāja, bhagavā sabbasattānaṁ aggo jeṭṭho seṭṭho. </span><br><p id=mil5.5.3:6.1><span class=root>Yaṁ pana āyasmā bākulo appābādho ahosi, taṁ abhinīhāravasena, so hi, mahārāja, anomadassissa bhagavato udaravātābādhe uppanne vipassissa ca bhagavato aṭṭhasaṭṭhiyā ca bhikkhusatasahassānaṁ tiṇapupphakaroge uppanne sayaṁ tāpaso samāno nānābhesajjehi taṁ byādhiṁ apanetvā appābādhataṁ patto, bhaṇito ca ‘etadaggaṁ …pe… </span><br><p id=mil5.5.3:6.2><span class=root>bākulo’ti. </span><br><p id=mil5.5.3:7.1><span class=root>Bhagavato, mahārāja, byādhimhi uppajjantepi anuppajjantepi dhutaṅgaṁ ādiyantepi anādiyantepi natthi bhagavatā sadiso koci satto. </span><br><p id=mil5.5.3:7.2><span class=root>Bhāsitampetaṁ, mahārāja bhagavatā devātidevena saṁyuttanikāyavaralañchake—</span><br><p id=mil5.5.3:8.1><span class=root>‘Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā, tathāgato tesaṁ aggamakkhāyati arahaṁ sammāsambuddho’”ti. </span><br><p id=mil5.5.3:9.1><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.3:10.1><span class=root>Buddhaappābādhapañho tatiyo. </span><br></main><footer class="container footer"><small><a href=/about/>Contact info</a></small></footer>