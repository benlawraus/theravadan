<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0007.html>Previous</a><a href=/canon/en/pli/ms/sutta/kn/mil/mil0005P0004P0009.html>Next</a></div><p><div class=verse-container id=mil5.4.8:0.1><span>Milindapañha </span></div><p><div class=verse-container id=mil5.4.8:0.2><span>Meṇḍakapañha </span></div><p><div class=verse-container id=mil5.4.8:0.3><span>Sabbaññutañāṇavagga </span></div><p><div class=verse-container id=mil5.4.8:0.4><span class=big-bold>8. Amarādevīpañha </span></div><p><div class=verse-container id=mil5.4.8:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.4.8:2.1><span>‘Sace labhetha khaṇaṁ vā raho vā, </span></div><p><div class=verse-container id=mil5.4.8:2.2><span>Nimantakaṁ vāpi labhetha tādisaṁ; </span></div><p><div class=verse-container id=mil5.4.8:2.3><span>Sabbāva itthī kayiruṁ nu pāpaṁ, </span></div><p><div class=verse-container id=mil5.4.8:2.4><span>Aññaṁ aladdhā pīṭhasappinā saddhin’ti. </span></div><p><div class=verse-container id=mil5.4.8:3.1><span>Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṁ sāmikaṁ karitvā sahassena nimantīyamānā pāpaṁ nākāsī’ti. </span></div><p><div class=verse-container id=mil5.4.8:3.2><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.4.8:3.3><span>‘sace …pe… </span></div><p><div class=verse-container id=mil5.4.8:3.4><span>saddhin’ti tena hi ‘mahosadhassa bhariyā …pe… </span></div><p><div class=verse-container id=mil5.4.8:3.5><span>nākāsī’ti yaṁ vacanaṁ, taṁ micchā. </span></div><p><div class=verse-container id=mil5.4.8:3.6><span>Yadi mahosadhassa bhariyā …pe… </span></div><p><div class=verse-container id=mil5.4.8:3.7><span>nākāsi, tena hi ‘sace …pe… </span></div><p><div class=verse-container id=mil5.4.8:3.8><span>saddhin’ti tampi vacanaṁ micchā. </span></div><p><div class=verse-container id=mil5.4.8:3.9><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.4.8:4.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.4.8:4.2><span>‘sace …pe… </span></div><p><div class=verse-container id=mil5.4.8:4.3><span>saddhin’ti. </span></div><p><div class=verse-container id=mil5.4.8:4.4><span>Kathīyati ca ‘mahosadhassa bhariyā …pe… </span></div><p><div class=verse-container id=mil5.4.8:4.5><span>nākāsī’ti. </span></div><p><div class=verse-container id=mil5.4.8:4.6><span>Kareyya sā, mahārāja, itthī sahassaṁ labhamānā tādisena purisena saddhiṁ pāpakammaṁ, na sā kareyya sace khaṇaṁ vā raho vā nimantakaṁ vāpi tādisaṁ labheyya, vicinantī sā, mahārāja, amarā itthī na addasa khaṇaṁ vā raho vā nimantakaṁ vāpi tādisaṁ. </span></div><p><div class=verse-container id=mil5.4.8:5.1><span>Idha loke garahabhayā khaṇaṁ na passi, paraloke nirayabhayā khaṇaṁ na passi, kaṭukavipākaṁ pāpanti khaṇaṁ na passi, piyaṁ amuñcitukāmā khaṇaṁ na passi, sāmikassa garukatāya khaṇaṁ na passi, dhammaṁ apacāyantī khaṇaṁ na passi, anariyaṁ garahantī khaṇaṁ na passi, kiriyaṁ abhinditukāmā khaṇaṁ na passi. </span></div><p><div class=verse-container id=mil5.4.8:5.2><span>Evarūpehi bahūhi kāraṇehi khaṇaṁ na passi. </span></div><p><div class=verse-container id=mil5.4.8:6.1><span>Rahopi sā loke vicinitvā apassantī pāpaṁ nākāsi. </span></div><p><div class=verse-container id=mil5.4.8:6.2><span>Sace sā manussehi raho labheyya, atha amanussehi raho na labheyya. </span></div><p><div class=verse-container id=mil5.4.8:6.3><span>Sace amanussehi raho labheyya, atha paracittavidūhi pabbajitehi raho na labheyya. </span></div><p><div class=verse-container id=mil5.4.8:6.4><span>Sace paracittavidūhi pabbajitehi raho labheyya, atha paracittavidūnīhi devatāhi raho na labheyya. </span></div><p><div class=verse-container id=mil5.4.8:6.5><span>Sace paracittavidūnīhi devatāhi raho labheyya, attanāva pāpehi raho na labheyya. </span></div><p><div class=verse-container id=mil5.4.8:6.6><span>Sace attanāva pāpehi raho labheyya, atha adhammena raho na labheyya. </span></div><p><div class=verse-container id=mil5.4.8:6.7><span>Evarūpehi bahuvidhehi kāraṇehi raho alabhitvā pāpaṁ nākāsi. </span></div><p><div class=verse-container id=mil5.4.8:7.1><span>Nimantakampi sā loke vicinitvā tādisaṁ alabhantī pāpaṁ nākāsi. </span></div><p><div class=verse-container id=mil5.4.8:7.2><span>Mahosadho, mahārāja, paṇḍito aṭṭhavīsatiyā aṅgehi samannāgato. </span></div><p><div class=verse-container id=mil5.4.8:7.3><span>Katamehi aṭṭhavīsatiyā aṅgehi samannāgato? </span></div><p><div class=verse-container id=mil5.4.8:7.4><span>Mahosadho, mahārāja, sūro hirimā ottappī sapakkho mittasampanno khamo sīlavā saccavādī soceyyasampanno akkodhano anatimānī anusūyako vīriyavā āyūhako saṅgāhako saṁvibhāgī sakhilo nivātavutti saṇho asaṭho amāyāvī atibuddhisampanno kittimā vijjāsampanno hitesī upanissitānaṁ patthito sabbajanassa dhanavā yasavā. </span></div><p><div class=verse-container id=mil5.4.8:7.5><span>Mahosadho, mahārāja, paṇḍito imehi aṭṭhavīsatiyā aṅgehi samannāgato. </span></div><p><div class=verse-container id=mil5.4.8:7.6><span>Sā aññaṁ tādisaṁ nimantakaṁ alabhitvā pāpaṁ nākāsī”ti. </span></div><p><div class=verse-container id=mil5.4.8:7.7><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.4.8:8.1><span>Amarādevīpañho aṭṭhamo. </span></div><div class=flex-between><a href=/canon/en/pli/ms/sutta/kn/mil/mil0005P0004P0007.html>Previous</a><a href=/canon/en/pli/ms/sutta/kn/mil/mil0005P0004P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>