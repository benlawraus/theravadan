<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0008.html>Previous</a><a href=/canon/en/pli/ms/sutta/kn/mil/mil0006P0003P0010.html>Next</a></div><p><div class=verse-container id=mil6.3.9:0.1><span>Milindapañha </span></div><p><div class=verse-container id=mil6.3.9:0.2><span>Anumānapañha </span></div><p><div class=verse-container id=mil6.3.9:0.3><span>Vessantaravagga </span></div><p><div class=verse-container id=mil6.3.9:0.4><span class=big-bold>9. Ekantasukhanibbānapañha </span></div><p><div class=verse-container id=mil6.3.9:1.1><span>“Bhante nāgasena, kiṁ ekantasukhaṁ nibbānaṁ, udāhu dukkhena missan”ti? </span></div><p><div class=verse-container id=mil6.3.9:1.2><span>“Ekantasukhaṁ, mahārāja, nibbānaṁ, dukkhena amissan”ti. </span></div><p><div class=verse-container id=mil6.3.9:2.1><span>“Na mayaṁ taṁ, bhante nāgasena, vacanaṁ saddahāma ‘ekantasukhaṁ nibbānan’ti, evamettha mayaṁ, bhante nāgasena, paccema ‘nibbānaṁ dukkhena missan’ti, kāraṇañcettha upalabhāma ‘nibbānaṁ dukkhena missan’ti. </span></div><p><div class=verse-container id=mil6.3.9:2.2><span>Katamaṁ ettha kāraṇaṁ? </span></div><p><div class=verse-container id=mil6.3.9:2.3><span>Ye te, bhante nāgasena, nibbānaṁ pariyesanti, tesaṁ dissati kāyassa ca cittassa ca ātāpo paritāpo ṭhānacaṅkamanisajjāsayanāhārapariggaho middhassa ca uparodho āyatanānañca paṭipīḷanaṁ dhanadhaññapiyañātimittappajahanaṁ. </span></div><p><div class=verse-container id=mil6.3.9:2.4><span>Ye keci loke sukhitā sukhasamappitā, te sabbepi pañcahi kāmaguṇehi āyatane ramenti brūhenti, manāpikamanāpikabahuvidhasubhanimittena rūpena cakkhuṁ ramenti brūhenti, manāpikamanāpikagītavāditabahuvidhasubhanimittena saddena sotaṁ ramenti brūhenti, manāpikamanāpikapupphaphalapattatacamūlasārabahuvidhasubhanimittena gandhena ghānaṁ ramenti brūhenti, manāpikamanāpikakhajjabhojjaleyyapeyyasāyanīyabahuvidhasubhanimittena rasena jivhaṁ ramenti brūhenti, manāpikamanāpikasaṇhasukhumamudumaddavabahuvidhasubhanimittena phassena kāyaṁ ramenti brūhenti, manāpikamanāpikakalyāṇapāpakasubhāsubhabahuvidhavitakkamanasikārena manaṁ ramenti brūhenti. </span></div><p><div class=verse-container id=mil6.3.9:2.5><span>Tumhe taṁ cakkhusotaghānajivhākāyamanobrūhanaṁ hanatha upahanatha, chindatha upacchindatha, rundhatha uparundhatha. </span></div><p><div class=verse-container id=mil6.3.9:2.6><span>Tena kāyopi paritapati, cittampi paritapati, kāye paritatte kāyikadukkhavedanaṁ vediyati, citte paritatte cetasikadukkhavedanaṁ vedayati. </span></div><p><div class=verse-container id=mil6.3.9:2.7><span>Nanu māgaṇḍiyopi paribbājako bhagavantaṁ garahamāno evamāha ‘bhūnahu samaṇo gotamo’ti. </span></div><p><div class=verse-container id=mil6.3.9:2.8><span>Idamettha kāraṇaṁ, yenāhaṁ kāraṇena brūmi ‘nibbānaṁ dukkhena missan’”ti. </span></div><p><div class=verse-container id=mil6.3.9:3.1><span>“Na hi, mahārāja, nibbānaṁ dukkhena missaṁ, ekantasukhaṁ nibbānaṁ. </span></div><p><div class=verse-container id=mil6.3.9:3.2><span>Yaṁ pana tvaṁ, mahārāja, brūsi ‘nibbānaṁ dukkhan’ti, netaṁ dukkhaṁ nibbānaṁ nāma, nibbānassa pana sacchikiriyāya pubbabhāgo eso, nibbānapariyesanaṁ etaṁ, ekantasukhaṁyeva, mahārāja, nibbānaṁ, na dukkhena missaṁ. </span></div><p><div class=verse-container id=mil6.3.9:3.3><span>Ettha kāraṇaṁ vadāmi. </span></div><p><div class=verse-container id=mil6.3.9:3.4><span>Atthi, mahārāja, rājūnaṁ rajjasukhaṁ nāmā”ti? </span></div><p><div class=verse-container id=mil6.3.9:3.5><span>“Āma, bhante, atthi rājūnaṁ rajjasukhan”ti. </span></div><p><div class=verse-container id=mil6.3.9:3.6><span>“Api nu kho taṁ, mahārāja, rajjasukhaṁ dukkhena missan”ti? </span></div><p><div class=verse-container id=mil6.3.9:3.7><span>“Na hi, bhante”ti. </span></div><p><div class=verse-container id=mil6.3.9:3.8><span>“Kissa pana te, mahārāja, rājāno paccante kupite tesaṁ paccantanissitānaṁ paṭisedhāya amaccehi pariṇāyakehi bhaṭehi balatthehi parivutā pavāsaṁ gantvā ḍaṁsamakasavātātapapaṭipīḷitā samavisame paridhāvanti, mahāyuddhañca karonti, jīvitasaṁsayañca pāpuṇantī”ti? </span></div><p><div class=verse-container id=mil6.3.9:3.9><span>“Netaṁ, bhante nāgasena, rajjasukhaṁ nāma, rajjasukhassa pariyesanāya pubbabhāgo eso, dukkhena, bhante nāgasena, rājāno rajjaṁ pariyesitvā rajjasukhaṁ anubhavanti, evaṁ, bhante nāgasena, rajjasukhaṁ dukkhena amissaṁ, aññaṁ taṁ rajjasukhaṁ, aññaṁ dukkhan”ti. </span></div><p><div class=verse-container id=mil6.3.9:3.10><span>“Evameva kho, mahārāja, ekantasukhaṁ nibbānaṁ, na dukkhena missaṁ. </span></div><p><div class=verse-container id=mil6.3.9:3.11><span>Ye pana taṁ nibbānaṁ pariyesanti, te kāyañca cittañca ātāpetvā ṭhānacaṅkamanisajjāsayanāhāraṁ pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṁ pariyesitvā ekantasukhaṁ nibbānaṁ anubhavanti, nihatapaccāmittā viya rājāno rajjasukhaṁ. </span></div><p><div class=verse-container id=mil6.3.9:3.12><span>Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ nibbānaṁ, aññaṁ dukkhanti. </span></div><p><div class=verse-container id=mil6.3.9:4.1><span>Aparampi, mahārāja, uttariṁ kāraṇaṁ suṇohi ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānanti. </span></div><p><div class=verse-container id=mil6.3.9:4.2><span>Atthi, mahārāja, ācariyānaṁ sippavantānaṁ sippasukhaṁ nāmā”ti? </span></div><p><div class=verse-container id=mil6.3.9:4.3><span>“Āma, bhante, atthi ācariyānaṁ sippavantānaṁ sippasukhan”ti. </span></div><p><div class=verse-container id=mil6.3.9:4.4><span>“Api nu kho taṁ, mahārāja, sippasukhaṁ dukkhena missan”ti? </span></div><p><div class=verse-container id=mil6.3.9:4.5><span>“Na hi, bhante”ti. </span></div><p><div class=verse-container id=mil6.3.9:4.6><span>“Kissa pana te, mahārāja, ācariyā ācariyānaṁ abhivādanapaccuṭṭhānena udakāharaṇagharasammajjanadantakaṭṭhamukhodakānuppadānena ucchiṭṭhapaṭiggahaṇaucchādananahāpanapādaparikammena sakacittaṁ nikkhipitvā paracittānuvattanena dukkhaseyyāya visamabhojanena kāyaṁ ātāpentī”ti? </span></div><p><div class=verse-container id=mil6.3.9:4.7><span>“Netaṁ, bhante nāgasena, sippasukhaṁ nāma, sippapariyesanāya pubbabhāgo eso, dukkhena, bhante nāgasena, ācariyā sippaṁ pariyesitvā sippasukhaṁ anubhavanti, evaṁ, bhante nāgasena, sippasukhaṁ dukkhena amissaṁ, aññaṁ taṁ sippasukhaṁ, aññaṁ dukkhan”ti. </span></div><p><div class=verse-container id=mil6.3.9:4.8><span>“Evameva kho, mahārāja, ekantasukhaṁ nibbānaṁ, na dukkhena missaṁ. </span></div><p><div class=verse-container id=mil6.3.9:4.9><span>Ye pana taṁ nibbānaṁ pariyesanti, te kāyañca cittañca ātāpetvā ṭhānacaṅkamanisajjāsayanāhāraṁ pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṁ pariyesitvā ekantasukhaṁ nibbānaṁ anubhavanti, ācariyā viya sippasukhaṁ. </span></div><p><div class=verse-container id=mil6.3.9:4.10><span>Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānan”ti. </span></div><p><div class=verse-container id=mil6.3.9:4.11><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.3.9:5.1><span>Ekantasukhanibbānapañho navamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0008.html>Previous</a><a href=/canon/en/pli/ms/sutta/kn/mil/mil0006P0003P0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>