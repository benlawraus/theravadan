<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0004.html>Previous</a><a href=/canon/en/pli/ms/sutta/kn/mil/mil0005P0003P0006.html>Next</a></div><p id=mil5.3.5:0.1><span class=root>Milindapañha </span><br><p id=mil5.3.5:0.2><span class=root>Meṇḍakapañha </span><br><p id=mil5.3.5:0.3><span class=root>Paṇāmitavagga </span><br><p id=mil5.3.5:0.4><span class="root big-bold">5. Rukkhaacetanābhāvapañha </span><br><p id=mil5.3.5:1.1><span class=root>“Bhante nāgasena, bhāsitampetaṁ tathāgatena—</span><br><p id=mil5.3.5:2.1><span class=root>‘Acetanaṁ brāhmaṇa assuṇantaṁ, </span><br><p id=mil5.3.5:2.2><span class=root>Jāno ajānantamimaṁ palāsaṁ; </span><br><p id=mil5.3.5:2.3><span class=root>Āraddhavīriyo dhuvaṁ appamatto, </span><br><p id=mil5.3.5:2.4><span class=root>Sukhaseyyaṁ pucchasi kissa hetūti. </span><br><p id=mil5.3.5:3.1><span class=root>Puna ca bhaṇitaṁ—</span><br><p id=mil5.3.5:4.1><span class=root>Iti phandanarukkhopi, </span><br><p id=mil5.3.5:4.2><span class=root>tāvade ajjhabhāsatha; </span><br><p id=mil5.3.5:4.3><span class=root>Mayhampi vacanaṁ atthi, </span><br><p id=mil5.3.5:4.4><span class=root>bhāradvāja suṇohi me’ti. </span><br><p id=mil5.3.5:5.1><span class=root>Yadi, bhante nāgasena, rukkho acetano, tena hi phandanena rukkhena bhāradvājena saha sallapitanti yaṁ vacanaṁ, taṁ micchā. </span><br><p id=mil5.3.5:5.2><span class=root>Yadi phandanena rukkhena bhāradvājena saddhiṁ sallapitaṁ, tena hi rukkho acetanoti tampi vacanaṁ micchā. </span><br><p id=mil5.3.5:5.3><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.5:6.1><span class=root>“Bhāsitampetaṁ, mahārāja, bhagavatā ‘rukkho acetano’ti, phandanena ca rukkhena bhāradvājena saddhiṁ sallapitaṁ, tañca pana vacanaṁ lokasamaññāya bhaṇitaṁ. </span><br><p id=mil5.3.5:6.2><span class=root>Natthi, mahārāja, acetanassa rukkhassa sallāpo nāma, api ca, mahārāja, tasmiṁ rukkhe adhivatthāya devatāyetaṁ adhivacanaṁ rukkhoti, rukkho sallapatīti cesā lokapaṇṇatti, yathā, mahārāja, sakaṭaṁ dhaññassa paripūritaṁ dhaññasakaṭanti jano voharati, na ca taṁ dhaññamayaṁ sakaṭaṁ, rukkhamayaṁ sakaṭaṁ, tasmiṁ sakaṭe dhaññassa pana ākiritattā dhaññasakaṭanti jano voharati; </span><br><p id=mil5.3.5:6.3><span class=root>evameva kho, mahārāja, na rukkho sallapati, rukkho acetano, yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti. </span><br><p id=mil5.3.5:7.1><span class=root>Yathā vā pana, mahārāja, dadhiṁ manthayamāno takkaṁ manthemīti voharati, na taṁ takkaṁ, yaṁ so mantheti, dadhiṁyeva so manthento takkaṁ manthemīti voharati; </span><br><p id=mil5.3.5:7.2><span class=root>evameva kho, mahārāja, na rukkho sallapati, rukkho acetano. </span><br><p id=mil5.3.5:7.3><span class=root>Yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti. </span><br><p id=mil5.3.5:8.1><span class=root>Yathā vā pana, mahārāja, asantaṁ sādhetukāmo santaṁ sādhemīti voharati, asiddhaṁ siddhanti voharati, evamesā lokasamaññā; </span><br><p id=mil5.3.5:8.2><span class=root>evameva kho, mahārāja, na rukkho sallapati, rukkho acetano. </span><br><p id=mil5.3.5:8.3><span class=root>Yā pana tasmiṁ rukkhe adhivatthā devatā, tassāyeva taṁ adhivacanaṁ rukkhoti, rukkho sallapatīti cesā lokapaṇṇatti, yāya, mahārāja, lokasamaññāya jano voharati, tathāgatopi tāyeva lokasamaññāya sattānaṁ dhammaṁ desetī”ti. </span><br><p id=mil5.3.5:8.4><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.5:9.1><span class=root>Rukkhaacetanābhāvapañho pañcamo. </span><br></main><footer class="container footer"><small><a href=/about>Contact info</a></small></footer>