<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0001.html>Previous</a><a href=/canon/en/pli/ms/sutta/kn/mil/mil0006P0003P0003.html>Next</a></div><p><div class=verse-container id=mil6.3.2:0.1><span>Milindapañha </span></div><p><div class=verse-container id=mil6.3.2:0.2><span>Anumānapañha </span></div><p><div class=verse-container id=mil6.3.2:0.3><span>Vessantaravagga </span></div><p><div class=verse-container id=mil6.3.2:0.4><span class=big-bold>2. Dukkarakārikapañha </span></div><p><div class=verse-container id=mil6.3.2:1.1><span>“Bhante nāgasena, sabbeva bodhisattā dukkarakārikaṁ karonti, udāhu gotameneva bodhisattena dukkarakārikā katā”ti? </span></div><p><div class=verse-container id=mil6.3.2:1.2><span>“Natthi, mahārāja, sabbesaṁ bodhisattānaṁ dukkarakārikā, gotameneva bodhisattena dukkarakārikā katā”ti. </span></div><p><div class=verse-container id=mil6.3.2:2.1><span>“Bhante nāgasena, yadi evaṁ ayuttaṁ, yaṁ bodhisattānaṁ bodhisattehi vemattatā hotī”ti. </span></div><p><div class=verse-container id=mil6.3.2:2.2><span>“Catūhi, mahārāja, ṭhānehi bodhisattānaṁ bodhisattehi vemattatā hoti. </span></div><p><div class=verse-container id=mil6.3.2:2.3><span>Katamehi catūhi? </span></div><p><div class=verse-container id=mil6.3.2:2.4><span>Kulavemattatā padhānavemattatā āyuvemattatā pamāṇavemattatāti. </span></div><p><div class=verse-container id=mil6.3.2:2.5><span>Imehi kho, mahārāja, catūhi ṭhānehi bodhisattānaṁ bodhisattehi vemattatā hoti. </span></div><p><div class=verse-container id=mil6.3.2:2.6><span>Sabbesampi, mahārāja, buddhānaṁ rūpe sīle samādhimhi paññāya vimuttiyā vimuttiñāṇadassane catuvesārajje dasatathāgatabale chaasādhāraṇañāṇe cuddasabuddhañāṇe aṭṭhārasabuddhadhamme kevale ca buddhaguṇe natthi vemattatā, sabbepi buddhā buddhadhammehi samasamā”ti. </span></div><p><div class=verse-container id=mil6.3.2:3.1><span>“Yadi, bhante nāgasena, sabbepi buddhā buddhadhammehi samasamā, kena kāraṇena gotameneva bodhisattena dukkarakārikā katā”ti? </span></div><p><div class=verse-container id=mil6.3.2:3.2><span>“Aparipakke, mahārāja, ñāṇe aparipakkāya bodhiyā gotamo bodhisatto nekkhammamabhinikkhanto aparipakkaṁ ñāṇaṁ paripācayamānena dukkarakārikā katā”ti. </span></div><p><div class=verse-container id=mil6.3.2:4.1><span>“Bhante nāgasena, kena kāraṇena bodhisatto aparipakke ñāṇe aparipakkāya bodhiyā mahābhinikkhamanaṁ nikkhanto, nanu nāma ñāṇaṁ paripācetvā paripakke ñāṇe nikkhamitabban”ti? </span></div><p><div class=verse-container id=mil6.3.2:5.1><span>“Bodhisatto, mahārāja, viparītaṁ itthāgāraṁ disvā vippaṭisārī ahosi, tassa vippaṭisārissa arati uppajji, araticittaṁ uppannaṁ disvā aññataro mārakāyiko devaputto ‘ayaṁ kho kālo araticittassa vinodanāyā’ti vehāse ṭhatvā idaṁ vacanamabravi—</span></div><p><div class=verse-container id=mil6.3.2:6.1><span>‘Mārisa, mā kho tvaṁ ukkaṇṭhito ahosi, ito te sattame divase dibbaṁ cakkaratanaṁ pātubhavissati sahassāraṁ sanemikaṁ sanābhikaṁ sabbākāraparipūraṁ, pathavigatāni ca te ratanāni ākāsaṭṭhāni ca sayameva upagacchissanti, dvisahassaparittadīpaparivāresu catūsu mahādīpesu ekamukhena āṇā pavattissati, parosahassañca te puttā bhavissanti sūrā vīraṅgarūpā parasenappamaddanā, tehi puttehi parikiṇṇo sattaratanasamannāgato catuddīpamanusāsissasī’ti. </span></div><p><div class=verse-container id=mil6.3.2:7.1><span>Yathā nāma divasasantattaṁ ayosūlaṁ sabbattha upaḍahantaṁ kaṇṇasotaṁ paviseyya; </span></div><p><div class=verse-container id=mil6.3.2:7.2><span>evameva kho, mahārāja, bodhisattassa taṁ vacanaṁ kaṇṇasotaṁ pavisittha, iti so pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajji. </span></div><p><div class=verse-container id=mil6.3.2:8.1><span>Yathā pana, mahārāja, mahatimahāaggikkhandho jalamāno aññena kaṭṭhena upaḍahito bhiyyoso mattāya jaleyya; </span></div><p><div class=verse-container id=mil6.3.2:8.2><span>evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajji. </span></div><p><div class=verse-container id=mil6.3.2:9.1><span>Yathā vā pana, mahārāja, mahāpathavī pakatitintā nibbattaharitasaddalā āsittodakā cikkhallajātā punadeva mahāmeghe abhivuṭṭhe bhiyyoso mattāya cikkhallatarā assa; </span></div><p><div class=verse-container id=mil6.3.2:9.2><span>evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṁvijji saṁvegamāpajjī”ti. </span></div><p><div class=verse-container id=mil6.3.2:10.1><span>“Api nu kho, bhante nāgasena, bodhisattassa yadi sattame divase dibbaṁ cakkaratanaṁ nibbatteyya, paṭinivatteyya bodhisatto dibbe cakkaratane nibbatte”ti? </span></div><p><div class=verse-container id=mil6.3.2:10.2><span>“Na hi, mahārāja, sattame divase bodhisattassa dibbaṁ cakkaratanaṁ nibbatteyya, api ca palobhanatthāya tāya devatāya musā bhaṇitaṁ, yadipi, mahārāja, sattame divase dibbaṁ cakkaratanaṁ nibbatteyya, bodhisatto na nivatteyya. </span></div><p><div class=verse-container id=mil6.3.2:10.3><span>Kiṅkāraṇaṁ? </span></div><p><div class=verse-container id=mil6.3.2:10.4><span>‘Aniccan’ti, mahārāja, bodhisatto daḷhaṁ aggahesi, ‘dukkhaṁ anattā’ti daḷhaṁ aggahesi, upādānakkhayaṁ patto. </span></div><p><div class=verse-container id=mil6.3.2:11.1><span>Yathā, mahārāja, anotattadahato udakaṁ gaṅgaṁ nadiṁ pavisati, gaṅgāya nadiyā mahāsamuddaṁ pavisati, mahāsamuddato pātālamukhaṁ pavisati, api nu, mahārāja, taṁ udakaṁ pātālamukhagataṁ paṭinivattitvā mahāsamuddaṁ paviseyya, mahāsamuddato gaṅgaṁ nadiṁ paviseyya, gaṅgāya nadiyā puna anotattaṁ paviseyyā”ti? </span></div><p><div class=verse-container id=mil6.3.2:11.2><span>“Na hi, bhante”ti. </span></div><p><div class=verse-container id=mil6.3.2:11.3><span>“Evameva kho, mahārāja, bodhisattena kappānaṁ satasahassaṁ caturo ca asaṅkhyeyye kusalaṁ paripācitaṁ imassa bhavassa kāraṇā, soyaṁ antimabhavo anuppatto paripakkaṁ bodhiñāṇaṁ chahi vassehi buddho bhavissati sabbaññū loke aggapuggalo, api nu kho, mahārāja, bodhisatto cakkaratanakāraṇā paṭinivatteyyā”ti? </span></div><p><div class=verse-container id=mil6.3.2:11.4><span>“Na hi, bhante”ti. </span></div><p><div class=verse-container id=mil6.3.2:12.1><span>“Api ca, mahārāja, mahāpathavī parivatteyya sakānanā sapabbatā, na tveva bodhisatto paṭinivatteyya apatvā sammāsambodhiṁ. </span></div><p><div class=verse-container id=mil6.3.2:12.2><span>Āroheyyapi ce, mahārāja, gaṅgāya udakaṁ paṭisotaṁ, na tveva bodhisatto paṭinivatteyya apatvā sammāsambodhiṁ; </span></div><p><div class=verse-container id=mil6.3.2:12.3><span>visusseyyapi ce, mahārāja, mahāsamuddo aparimitajaladharo gopade udakaṁ viya, na tveva bodhisatto paṭinivatteyya apatvā sammāsambodhiṁ; </span></div><p><div class=verse-container id=mil6.3.2:12.4><span>phaleyyapi ce, mahārāja, sinerupabbatarājā satadhā vā sahassadhā vā, na tveva bodhisatto paṭinivatteyya apatvā sammāsambodhiṁ; </span></div><p><div class=verse-container id=mil6.3.2:12.5><span>pateyyumpi ce, mahārāja, candimasūriyā satārakā leḍḍu viya chamāyaṁ, na tveva bodhisatto paṭinivatteyya apatvā sammāsambodhiṁ; </span></div><p><div class=verse-container id=mil6.3.2:12.6><span>saṁvatteyyapi ce, mahārāja, ākāso kilañjamiva, na tveva bodhisatto paṭinivatteyya apatvā sammāsambodhiṁ. </span></div><p><div class=verse-container id=mil6.3.2:12.7><span>Kiṁ kāraṇā? </span></div><p><div class=verse-container id=mil6.3.2:12.8><span>Padālitattā sabbabandhanānan”ti. </span></div><p><div class=verse-container id=mil6.3.2:13.1><span>“Bhante nāgasena, kati loke bandhanānī”ti? </span></div><p><div class=verse-container id=mil6.3.2:13.2><span>“Dasa kho panimāni, mahārāja, loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti. </span></div><p><div class=verse-container id=mil6.3.2:13.3><span>Katamāni dasa? </span></div><p><div class=verse-container id=mil6.3.2:13.4><span>Mātā, mahārāja, loke bandhanaṁ, pitā, mahārāja, loke bandhanaṁ, bhariyā, mahārāja, loke bandhanaṁ, puttā, mahārāja, loke bandhanaṁ, ñātī, mahārāja, loke bandhanaṁ, mittaṁ, mahārāja, loke bandhanaṁ, dhanaṁ, mahārāja, loke bandhanaṁ, lābhasakkāro, mahārāja, loke bandhanaṁ, issariyaṁ, mahārāja, loke bandhanaṁ, pañca kāmaguṇā, mahārāja, loke bandhanaṁ, imāni kho, mahārāja, dasa loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti, tāni dasa bandhanāni bodhisattassa chinnāni padālitāni, tasmā, mahārāja, bodhisatto na paṭinivattatī”ti. </span></div><p><div class=verse-container id=mil6.3.2:14.1><span>“Bhante nāgasena, yadi bodhisatto uppanne araticitte devatāya vacanena aparipakke ñāṇe aparipakkāya bodhiyā nekkhammamabhinikkhanto, kiṁ tassa dukkarakārikāya katāya, nanu nāma sabbabhakkhena bhavitabbaṁ ñāṇaparipākaṁ āgamayamānenā”ti? </span></div><p><div class=verse-container id=mil6.3.2:15.1><span>“Dasa kho panime, mahārāja, puggalā lokasmiṁ oññātā avaññātā hīḷitā khīḷitā garahitā paribhūtā acittīkatā. </span></div><p><div class=verse-container id=mil6.3.2:15.2><span>Katame dasa? </span></div><p><div class=verse-container id=mil6.3.2:15.3><span>Itthī, mahārāja, vidhavā lokasmiṁ oññātā avaññātā hīḷitā khīḷitā garahitā paribhūtā acittīkatā. </span></div><p><div class=verse-container id=mil6.3.2:15.4><span>Dubbalo, mahārāja, puggalo …pe… </span></div><p><div class=verse-container id=mil6.3.2:15.5><span>amittañāti, mahārāja, puggalo … </span></div><p><div class=verse-container id=mil6.3.2:15.6><span>mahagghaso, mahārāja, puggalo … </span></div><p><div class=verse-container id=mil6.3.2:15.7><span>agarukulavāsiko, mahārāja, puggalo … </span></div><p><div class=verse-container id=mil6.3.2:15.8><span>pāpamitto, mahārāja, puggalo … </span></div><p><div class=verse-container id=mil6.3.2:15.9><span>dhanahīno, mahārāja, puggalo … </span></div><p><div class=verse-container id=mil6.3.2:15.10><span>ācārahīno, mahārāja, puggalo … </span></div><p><div class=verse-container id=mil6.3.2:15.11><span>kammahīno, mahārāja, puggalo … </span></div><p><div class=verse-container id=mil6.3.2:15.12><span>payogahīno, mahārāja, puggalo lokasmiṁ oññāto avaññāto hīḷito khīḷito garahito paribhūto acittīkato. </span></div><p><div class=verse-container id=mil6.3.2:15.13><span>Ime kho, mahārāja, dasa puggalā lokasmiṁ oññātā avaññātā hīḷitā khīḷitā garahitā paribhūtā acittīkatā. </span></div><p><div class=verse-container id=mil6.3.2:15.14><span>Imāni kho, mahārāja, dasa ṭhānāni anussaramānassa bodhisattassa evaṁ saññā uppajji ‘māhaṁ kammahīno assaṁ payogahīno garahito devamanussānaṁ, yannūnāhaṁ kammassāmī assaṁ kammagaru kammādhipateyyo kammasīlo kammadhorayho kammaniketavā appamatto vihareyyan’ti, evaṁ kho, mahārāja, bodhisatto ñāṇaṁ paripācento dukkarakārikaṁ akāsī”ti. </span></div><p><div class=verse-container id=mil6.3.2:16.1><span>“Bhante nāgasena, bodhisatto dukkarakārikaṁ karonto evamāha ‘na kho panāhaṁ imāya kaṭukāya dukkarakārikāya adhigacchāmi uttari manussadhammaṁ alamariyañāṇadassanavisesaṁ, siyā nu kho añño maggo bodhāyā’ti. </span></div><p><div class=verse-container id=mil6.3.2:16.2><span>Api nu tasmiṁ samaye bodhisattassa maggaṁ ārabbha satisammoso ahosī”ti? </span></div><p><div class=verse-container id=mil6.3.2:17.1><span>“Pañcavīsati kho panime, mahārāja, cittadubbalīkaraṇā dhammā, yehi dubbalīkataṁ cittaṁ na sammā samādhiyati āsavānaṁ khayāya. </span></div><p><div class=verse-container id=mil6.3.2:17.2><span>Katame pañcavīsati? </span></div><p><div class=verse-container id=mil6.3.2:17.3><span>Kodho, mahārāja, cittadubbalīkaraṇo dhammo, yena dubbalīkataṁ cittaṁ na sammā samādhiyati āsavānaṁ khayāya, upanāho …pe… </span></div><p><div class=verse-container id=mil6.3.2:17.4><span>makkho … </span></div><p><div class=verse-container id=mil6.3.2:17.5><span>paḷāso … </span></div><p><div class=verse-container id=mil6.3.2:17.6><span>issā … </span></div><p><div class=verse-container id=mil6.3.2:17.7><span>macchariyaṁ … </span></div><p><div class=verse-container id=mil6.3.2:17.8><span>māyā … </span></div><p><div class=verse-container id=mil6.3.2:17.9><span>sāṭheyyaṁ … </span></div><p><div class=verse-container id=mil6.3.2:17.10><span>thambho … </span></div><p><div class=verse-container id=mil6.3.2:17.11><span>sārambho … </span></div><p><div class=verse-container id=mil6.3.2:17.12><span>māno … </span></div><p><div class=verse-container id=mil6.3.2:17.13><span>atimāno … </span></div><p><div class=verse-container id=mil6.3.2:17.14><span>mado … </span></div><p><div class=verse-container id=mil6.3.2:17.15><span>pamādo … </span></div><p><div class=verse-container id=mil6.3.2:17.16><span>thinamiddhaṁ … </span></div><p><div class=verse-container id=mil6.3.2:17.17><span>tandi … </span></div><p><div class=verse-container id=mil6.3.2:17.18><span>ālasyaṁ … </span></div><p><div class=verse-container id=mil6.3.2:17.19><span>pāpamittatā … </span></div><p><div class=verse-container id=mil6.3.2:17.20><span>rūpā … </span></div><p><div class=verse-container id=mil6.3.2:17.21><span>saddā … </span></div><p><div class=verse-container id=mil6.3.2:17.22><span>gandhā … </span></div><p><div class=verse-container id=mil6.3.2:17.23><span>rasā … </span></div><p><div class=verse-container id=mil6.3.2:17.24><span>phoṭṭhabbā … </span></div><p><div class=verse-container id=mil6.3.2:17.25><span>khudāpipāsā … </span></div><p><div class=verse-container id=mil6.3.2:17.26><span>arati, mahārāja, cittadubbalīkaraṇo dhammo, yena dubbalīkataṁ cittaṁ na sammā samādhiyati āsavānaṁ khayāya. </span></div><p><div class=verse-container id=mil6.3.2:17.27><span>Ime kho, mahārāja, pañcavīsati cittadubbalīkaraṇā dhammā, yehi dubbalīkataṁ cittaṁ na sammā samādhiyati āsavānaṁ khayāya. </span></div><p><div class=verse-container id=mil6.3.2:18.1><span>Bodhisattassa kho, mahārāja, khudāpipāsā kāyaṁ pariyādiyiṁsu, kāye pariyādinne cittaṁ na sammā samādhiyati āsavānaṁ khayāya. </span></div><p><div class=verse-container id=mil6.3.2:18.2><span>Satasahassaṁ, mahārāja, kappānaṁ caturo ca asaṅkhyeyye kappe bodhisatto catunnaṁyeva ariyasaccānaṁ abhisamayaṁ anvesi tāsu tāsu jātīsu, kiṁ panassa pacchime bhave abhisamayajātiyaṁ maggaṁ ārabbha satisammoso hessati? </span></div><p><div class=verse-container id=mil6.3.2:18.3><span>Api ca, mahārāja, bodhisattassa saññāmattaṁ uppajji ‘siyā nu kho añño maggo bodhāyā’ti. </span></div><p><div class=verse-container id=mil6.3.2:18.4><span>Pubbe kho, mahārāja, bodhisatto ekamāsiko samāno pitu sakkassa kammante sītāya jambucchāyāya sirisayane pallaṅkaṁ ābhujitvā nisinno vivicceva kāmehi vicicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsi …pe… </span></div><p><div class=verse-container id=mil6.3.2:18.5><span>catutthaṁ jhānaṁ upasampajja vihāsī”ti. </span></div><p><div class=verse-container id=mil6.3.2:18.6><span>“Sādhu, bhante nāgasena, evametaṁ tathā sampaṭicchāmi, ñāṇaṁ paripācento bodhisatto dukkarakārikaṁ akāsī”ti. </span></div><p><div class=verse-container id=mil6.3.2:19.1><span>Dukkarakārikapañho dutiyo. </span></div><div class=flex-between><a href=/canon/en/pli/ms/sutta/kn/mil/mil0006P0003P0001.html>Previous</a><a href=/canon/en/pli/ms/sutta/kn/mil/mil0006P0003P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>