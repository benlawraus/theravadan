<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0011.html>Previous</a><a href=/canon/en/pli/ms/sutta/kn/mil/mil0006P0001P0002.html>Next</a></div><p><div class=verse-container id=mil6.1.1:0.1><span>Milindapañha </span></div><p><div class=verse-container id=mil6.1.1:0.2><span>Anumānapañha </span></div><p><div class=verse-container id=mil6.1.1:0.3><span>Buddhavagga </span></div><p><div class=verse-container id=mil6.1.1:0.4><span class=big-bold>1 Dvinnaṁbuddhānaṁanuppajjamānapañha </span></div><p><div class=verse-container id=mil6.1.1:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil6.1.1:1.2><span>‘aṭṭhānametaṁ, bhikkhave, anavakāso, yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ, netaṁ ṭhānaṁ vijjatī’ti. </span></div><p><div class=verse-container id=mil6.1.1:1.3><span>Desentā ca, bhante nāgasena, sabbepi tathāgatā sattatiṁsa bodhipakkhiyadhamme desenti, kathayamānā ca cattāri ariyasaccāni kathenti, sikkhāpentā ca tīsu sikkhāsu sikkhāpenti, anusāsamānā ca appamādappaṭipattiyaṁ anusāsanti. </span></div><p><div class=verse-container id=mil6.1.1:1.4><span>Yadi, bhante nāgasena, sabbesampi tathāgatānaṁ ekā desanā ekā kathā ekā sikkhā ekā anusiṭṭhi, kena kāraṇena dve tathāgatā ekakkhaṇe nuppajjanti? </span></div><p><div class=verse-container id=mil6.1.1:1.5><span>Ekenapi tāva buddhuppādena ayaṁ loko obhāsajāto, yadi dutiyo buddho bhaveyya, dvinnaṁ pabhāya ayaṁ loko bhiyyoso mattāya obhāsajāto bhaveyya, ovadamānā ca dve tathāgatā sukhaṁ ovadeyyuṁ, anusāsamānā ca sukhaṁ anusāseyyuṁ, tattha me kāraṇaṁ brūhi, yathāhaṁ nissaṁsayo bhaveyyan”ti. </span></div><p><div class=verse-container id=mil6.1.1:2.1><span>“Ayaṁ, mahārāja, dasasahassī lokadhātu ekabuddhadhāraṇī, ekasseva tathāgatassa guṇaṁ dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya. </span></div><p><div class=verse-container id=mil6.1.1:3.1><span>Yathā, mahārāja, nāvā ekapurisasandhāraṇī bhaveyya, ekasmiṁ purise abhirūḷhe sā nāvā samupādikā bhaveyya. </span></div><p><div class=verse-container id=mil6.1.1:3.2><span>Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena, so taṁ nāvaṁ abhirūheyya, api nu sā, mahārāja, nāvā dvinnampi dhāreyyā”ti? </span></div><p><div class=verse-container id=mil6.1.1:3.3><span>“Na hi, bhante, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya, osīdeyya udake”ti. </span></div><p><div class=verse-container id=mil6.1.1:3.4><span>“Evameva kho, mahārāja, ayaṁ dasasahassī lokadhātu ekabuddhadhāraṇī, ekasseva tathāgatassa guṇaṁ dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya. </span></div><p><div class=verse-container id=mil6.1.1:4.1><span>Yathā vā pana, mahārāja, puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā, so dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ bhojanaṁ bhuñjeyya, api nu kho so, mahārāja, puriso sukhito bhaveyyā”ti? </span></div><p><div class=verse-container id=mil6.1.1:4.2><span>“Na hi, bhante, sakiṁ bhuttova mareyyā”ti. </span></div><p><div class=verse-container id=mil6.1.1:4.3><span>“Evameva kho, mahārāja, ayaṁ dasasahassī lokadhātu ekabuddhadhāraṇī, ekasseva tathāgatassa guṇaṁ dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyyā”ti. </span></div><p><div class=verse-container id=mil6.1.1:5.1><span>“Kiṁ nu kho, bhante nāgasena, atidhammabhārena pathavī calatī”ti? </span></div><p><div class=verse-container id=mil6.1.1:5.2><span>“Idha, mahārāja, dve sakaṭā ratanaparipūritā bhaveyyuṁ yāva mukhasamā, ekasmā sakaṭato ratanaṁ gahetvā ekasmiṁ sakaṭe ākireyyuṁ, api nu kho taṁ, mahārāja, sakaṭaṁ dvinnampi sakaṭānaṁ ratanaṁ dhāreyyā”ti? </span></div><p><div class=verse-container id=mil6.1.1:5.3><span>“Na hi, bhante, nābhipi tassa phaleyya, arāpi tassa bhijjeyyuṁ, nemipi tassa opateyya, akkhopi tassa bhijjeyyā”ti. </span></div><p><div class=verse-container id=mil6.1.1:5.4><span>“Kiṁ nu kho, mahārāja, atiratanabhārena sakaṭaṁ bhijjatī”ti? </span></div><p><div class=verse-container id=mil6.1.1:5.5><span>“Āma, bhante”ti. </span></div><p><div class=verse-container id=mil6.1.1:5.6><span>“Evameva kho, mahārāja, atidhammabhārena pathavī calati. </span></div><p><div class=verse-container id=mil6.1.1:6.1><span>Api ca, mahārāja, imaṁ kāraṇaṁ buddhabalaparidīpanāya osāritaṁ. </span></div><p><div class=verse-container id=mil6.1.1:6.2><span>Aññampi tattha abhirūpaṁ kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti. </span></div><p><div class=verse-container id=mil6.1.1:6.3><span>Yadi, mahārāja, dve sammāsambuddhā ekakkhaṇe uppajjeyyuṁ, tesaṁ parisāya vivādo uppajjeyya ‘tumhākaṁ buddho, amhākaṁ buddho’ti, ubhato pakkhajātā bhaveyyuṁ, yathā, mahārāja, dvinnaṁ balavāmaccānaṁ parisāya vivādo uppajjeyya ‘tumhākaṁ amacco, amhākaṁ amacco’ti, ubhato pakkhajātā honti; </span></div><p><div class=verse-container id=mil6.1.1:6.4><span>evameva kho, mahārāja, yadi dve sammāsambuddhā ekakkhaṇe uppajjeyyuṁ, tesaṁ parisāya vivādo uppajjeyya ‘tumhākaṁ buddho, amhākaṁ buddho’ti, ubhato pakkhajātā bhaveyyuṁ. </span></div><p><div class=verse-container id=mil6.1.1:6.5><span>Idaṁ tāva, mahārāja, ekaṁ kāraṇaṁ, yena kāraṇena dve sammāsambuddhā ekakkhaṇe nuppajjanti. </span></div><p><div class=verse-container id=mil6.1.1:7.1><span>Aparampi, mahārāja, uttariṁ kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti. </span></div><p><div class=verse-container id=mil6.1.1:7.2><span>Yadi, mahārāja, dve sammāsambuddhā ekakkhaṇe uppajjeyyuṁ, ‘aggo buddho’ti yaṁ vacanaṁ, taṁ micchā bhaveyya, ‘jeṭṭho buddho’ti yaṁ vacanaṁ, taṁ micchā bhaveyya, ‘seṭṭho buddho’ti, ‘visiṭṭho buddho’ti, ‘uttamo buddho’ti, ‘pavaro buddho’ti, ‘asamo buddho’ti, ‘asamasamo buddho’ti, ‘appaṭimo buddho’ti, ‘appaṭibhāgo buddho’ti, ‘appaṭipuggalo buddho’ti yaṁ vacanaṁ, taṁ micchā bhaveyya. </span></div><p><div class=verse-container id=mil6.1.1:7.3><span>Idampi kho tvaṁ, mahārāja, kāraṇaṁ atthato sampaṭiccha, yena kāraṇena dve sammāsambuddhā ekakkhaṇe nuppajjanti. </span></div><p><div class=verse-container id=mil6.1.1:8.1><span>Api ca kho, mahārāja, buddhānaṁ bhagavantānaṁ sabhāvapakati esāyaṁ, ekoyeva buddho loke uppajjati. </span></div><p><div class=verse-container id=mil6.1.1:8.2><span>Kasmā kāraṇā? </span></div><p><div class=verse-container id=mil6.1.1:8.3><span>Mahantatāya sabbaññubuddhaguṇānaṁ. </span></div><p><div class=verse-container id=mil6.1.1:8.4><span>Aññampi, mahārāja, yaṁ loke mahantaṁ, taṁ ekaṁyeva hoti. </span></div><p><div class=verse-container id=mil6.1.1:8.5><span>Pathavī, mahārāja, mahantī, sā ekā yeva. </span></div><p><div class=verse-container id=mil6.1.1:8.6><span>Sāgaro mahanto, so ekoyeva. </span></div><p><div class=verse-container id=mil6.1.1:8.7><span>Sineru girirājā mahanto, so ekoyeva. </span></div><p><div class=verse-container id=mil6.1.1:8.8><span>Ākāso mahanto, so ekoyeva. </span></div><p><div class=verse-container id=mil6.1.1:8.9><span>Sakko mahanto, so ekoyeva. </span></div><p><div class=verse-container id=mil6.1.1:8.10><span>Māro mahanto, so ekoyeva. </span></div><p><div class=verse-container id=mil6.1.1:8.11><span>Mahābrahmā mahanto, so ekoyeva. </span></div><p><div class=verse-container id=mil6.1.1:8.12><span>Tathāgato arahaṁ sammāsambuddho mahanto, so eko yeva lokasmiṁ. </span></div><p><div class=verse-container id=mil6.1.1:8.13><span>Yattha te uppajjanti, tattha aññassa okāso na hoti, tasmā, mahārāja, tathāgato arahaṁ sammāsambuddho ekoyeva lokasmiṁ uppajjatī”ti. </span></div><p><div class=verse-container id=mil6.1.1:9.1><span>“Sukathito, bhante nāgasena, pañho opammehi kāraṇehi. </span></div><p><div class=verse-container id=mil6.1.1:9.2><span>Anipuṇopetaṁ sutvā attamano bhaveyya, kiṁ pana mādiso mahāpañño. </span></div><p><div class=verse-container id=mil6.1.1:9.3><span>Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.1.1:10.1><span>Dvinnaṁ buddhānaṁ anuppajjamānapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0005P0005P0011.html>Previous</a><a href=/canon/en/pli/ms/sutta/kn/mil/mil0006P0001P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>