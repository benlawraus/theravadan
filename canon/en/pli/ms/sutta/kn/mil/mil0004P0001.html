<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0003P0008.html>Previous</a><a href=/canon/en/pli/ms/sutta/kn/mil/mil0004P0002.html>Next</a></div><p id=mil4.1:0.1><span class=root>Milindapañha </span><br><p id=mil4.1:0.2><span class=root>Meṇḍakapañhārambhakathā </span><br><p id=mil4.1:0.3><span class=root>Upāsakaguṇavagga </span><br><p id=mil4.1:0.4><span class="root big-bold">1. Aṭṭhamantaparivajjanīyaṭṭhāna </span><br><p id=mil4.1:1.1><span class=root>Bhassappavādo vetaṇḍī, </span><br><p id=mil4.1:1.2><span class=root>atibuddhi vicakkhaṇo; </span><br><p id=mil4.1:1.3><span class=root>Milindo ñāṇabhedāya, </span><br><p id=mil4.1:1.4><span class=root>nāgasenamupāgami. </span><br><p id=mil4.1:2.1><span class=root>Vasanto tassa chāyāya, </span><br><p id=mil4.1:2.2><span class=root>paripucchaṁ punappunaṁ; </span><br><p id=mil4.1:2.3><span class=root>Pabhinnabuddhi hutvāna, </span><br><p id=mil4.1:2.4><span class=root>sopi āsi tipeṭako. </span><br><p id=mil4.1:3.1><span class=root>Navaṅgaṁ anumajjanto, </span><br><p id=mil4.1:3.2><span class=root>rattibhāge rahogato; </span><br><p id=mil4.1:3.3><span class=root>Addakkhi meṇḍake pañhe, </span><br><p id=mil4.1:3.4><span class=root>dunniveṭhe saniggahe. </span><br><p id=mil4.1:4.1><span class=root>“Pariyāyabhāsitaṁ atthi, </span><br><p id=mil4.1:4.2><span class=root>atthi sandhāyabhāsitaṁ; </span><br><p id=mil4.1:4.3><span class=root>Sabhāvabhāsitaṁ atthi, </span><br><p id=mil4.1:4.4><span class=root>dhammarājassa sāsane. </span><br><p id=mil4.1:5.1><span class=root>Tesamatthaṁ aviññāya, </span><br><p id=mil4.1:5.2><span class=root>meṇḍake jinabhāsite; </span><br><p id=mil4.1:5.3><span class=root>Anāgatamhi addhāne, </span><br><p id=mil4.1:5.4><span class=root>viggaho tattha hessati. </span><br><p id=mil4.1:6.1><span class=root>Handa kathiṁ pasādetvā, </span><br><p id=mil4.1:6.2><span class=root>chejjāpessāmi meṇḍake; </span><br><p id=mil4.1:6.3><span class=root>Tassa niddiṭṭhamaggena, </span><br><p id=mil4.1:6.4><span class=root>niddisissantyanāgate”ti. </span><br><p id=mil4.1:7.1><span class=root>Atha kho milindo rājā pabhātāya rattiyā uddhaste aruṇe sīsaṁ nhatvā sirasi añjaliṁ paggahetvā atītānāgatapaccuppanne sammāsambuddhe anussaritvā aṭṭha vattapadāni samādiyi “ito me anāgatāni satta divasāni aṭṭha guṇe samādiyitvā tapo caritabbo bhavissati, sohaṁ ciṇṇatapo samāno ācariyaṁ ārādhetvā meṇḍake pañhe pucchissāmī”ti. </span><br><p id=mil4.1:7.2><span class=root>Atha kho milindo rājā pakatidussayugaṁ apanetvā ābharaṇāni ca omuñcitvā kāsāvaṁ nivāsetvā muṇḍakapaṭisīsakaṁ sīse paṭimuñcitvā munibhāvamupagantvā aṭṭha guṇe samādiyi “imaṁ sattāhaṁ mayā na rājattho anusāsitabbo, na rāgūpasañhitaṁ cittaṁ uppādetabbaṁ, na dosūpasañhitaṁ cittaṁ uppādetabbaṁ, na mohūpasañhitaṁ cittaṁ uppādetabbaṁ, dāsakammakaraporise janepi nivātavuttinā bhavitabbaṁ, kāyikaṁ vācasikaṁ anurakkhitabbaṁ, chapi āyatanāni niravasesato anurakkhitabbāni, mettābhāvanāya mānasaṁ pakkhipitabban”ti. </span><br><p id=mil4.1:7.3><span class=root>Ime aṭṭha guṇe samādiyitvā tesveva aṭṭhasu guṇesu mānasaṁ patiṭṭhapetvā bahi anikkhamitvā sattāhaṁ vītināmetvā aṭṭhame divase pabhātāya rattiyā pageva pātarāsaṁ katvā okkhittacakkhu mitabhāṇī susaṇṭhitena iriyāpathena avikkhittena cittena haṭṭhena udaggena vippasannena theraṁ nāgasenaṁ upasaṅkamitvā therassa pāde sirasā vanditvā ekamantaṁ ṭhito idamavoca—</span><br><p id=mil4.1:8.1><span class=root>“Atthi me, bhante nāgasena, koci attho tumhehi saddhiṁ mantayitabbo, na tattha añño koci tatiyo icchitabbo, suññe okāse pavivitte araññe aṭṭhaṅgupāgate samaṇasāruppe. </span><br><p id=mil4.1:8.2><span class=root>Tattha so pañho pucchitabbo bhavissati, tattha me guyhaṁ na kātabbaṁ na rahassakaṁ, arahāmahaṁ rahassakaṁ suṇituṁ sumantane upagate, upamāyapi so attho upaparikkhitabbo, yathā kiṁ viya, yathā nāma, bhante nāgasena, mahāpathavī nikkhepaṁ arahati nikkhepe upagate. </span><br><p id=mil4.1:8.3><span class=root>Evameva kho, bhante nāgasena, arahāmahaṁ rahassakaṁ suṇituṁ sumantane upagate”ti. </span><br><p id=mil4.1:9.1><span class=root>Garunā saha pavivittapavanaṁ pavisitvā idamavoca—</span><br><p id=mil4.1:9.2><span class=root>“bhante nāgasena, idha purisena mantayitukāmena aṭṭha ṭhānāni parivajjayitabbāni bhavanti, na tesu ṭhānesu viññū puriso atthaṁ manteti, mantitopi attho paripatati na sambhavati. </span><br><p id=mil4.1:9.3><span class=root>Katamāni aṭṭha ṭhānāni? </span><br><p id=mil4.1:9.4><span class=root>Visamaṭṭhānaṁ parivajjanīyaṁ, sabhayaṁ parivajjanīyaṁ, ativātaṭṭhānaṁ parivajjanīyaṁ, paṭicchannaṭṭhānaṁ parivajjanīyaṁ, devaṭṭhānaṁ parivajjanīyaṁ, pantho parivajjanīyo, saṅgāmo parivajjanīyo, udakatitthaṁ parivajjanīyaṁ. </span><br><p id=mil4.1:9.5><span class=root>Imāni aṭṭha ṭhānāni parivajjanīyānī”ti. </span><br><p id=mil4.1:10.1><span class=root>Thero āha—</span><br><p id=mil4.1:10.2><span class=root>“ko doso visamaṭṭhāne, sabhaye, ativāte, paṭicchanne, devaṭṭhāne, panthe, saṅgāme, udakatitthe”ti? </span><br><p id=mil4.1:10.3><span class=root>“Visame, bhante nāgasena, mantito attho vikirati vidhamati paggharati na sambhavati, sabhaye mano santassati, santassito na sammā atthaṁ samanupassati, ativāte saddo avibhūto hoti, paṭicchanne upassutiṁ tiṭṭhanti, devaṭṭhāne mantito attho garukaṁ pariṇamati, panthe mantito attho tuccho bhavati, saṅgāme cañcalo bhavati, udakatitthe pākaṭo bhavati. </span><br><p id=mil4.1:10.4><span class=root>Bhavatīha—</span><br><p id=mil4.1:11.1><span class=root>‘Visamaṁ sabhayaṁ ativāto, </span><br><p id=mil4.1:11.2><span class=root>Paṭicchannaṁ devanissitaṁ; </span><br><p id=mil4.1:11.3><span class=root>Pantho ca saṅgāmo titthaṁ, </span><br><p id=mil4.1:11.4><span class=root>Aṭṭhete parivajjiyā’”ti. </span><br><p id=mil4.1:12.1><span class=root>Aṭṭha mantanassa parivajjanīyaṭṭhānāni. </span><br></main><footer class="container footer"><small><a href=/about/>Contact info</a></small></footer>