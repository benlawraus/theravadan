<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0005.html>Previous</a><a href=/canon/en/pli/ms/sutta/kn/mil/mil0005P0003P0007.html>Next</a></div><p id=mil5.3.6:0.1><span class=root>Milindapañha </span><br><p id=mil5.3.6:0.2><span class=root>Meṇḍakapañha </span><br><p id=mil5.3.6:0.3><span class=root>Paṇāmitavagga </span><br><p id=mil5.3.6:0.4><span class="root big-bold">6. Piṇḍapātamahapphalapañha </span><br><p id=mil5.3.6:1.1><span class=root>“Bhante nāgasena, bhāsitampetaṁ dhammasaṅgītikārakehi therehi—</span><br><p id=mil5.3.6:2.1><span class=root>‘Cundassa bhattaṁ bhuñjitvā, </span><br><p id=mil5.3.6:2.2><span class=root>Kammārassāti me sutaṁ; </span><br><p id=mil5.3.6:2.3><span class=root>Ābādhaṁ samphusī dhīro, </span><br><p id=mil5.3.6:2.4><span class=root>Pabāḷhaṁ māraṇantikan’ti. </span><br><p id=mil5.3.6:3.1><span class=root>Puna ca bhagavatā bhaṇitaṁ—</span><br><p id=mil5.3.6:3.2><span class=root>‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca. </span><br><p id=mil5.3.6:3.3><span class=root>Katame dve? </span><br><p id=mil5.3.6:3.4><span class=root>Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi, yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati. </span><br><p id=mil5.3.6:3.5><span class=root>Ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā cā’ti. </span><br><p id=mil5.3.6:3.6><span class=root>Yadi, bhante nāgasena, bhagavato cundassa bhattaṁ bhuttāvissa kharo ābādho uppanno, pabāḷhā ca vedanā pavattā māraṇantikā, tena hi ‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā’ti yaṁ vacanaṁ, taṁ micchā. </span><br><p id=mil5.3.6:3.7><span class=root>Yadi dveme piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca, tena hi bhagavato cundassa bhattaṁ bhuttāvissa kharo ābādho uppanno, pabāḷhā ca vedanā pavattā māraṇantikāti tampi vacanaṁ micchā. </span><br><p id=mil5.3.6:3.8><span class=root>Kiṁ nu kho, bhante nāgasena, so piṇḍapāto visagatatāya mahapphalo, roguppādakatāya mahapphalo, āyuvināsakatāya mahapphalo, bhagavato jīvitaharaṇatāya mahapphalo? </span><br><p id=mil5.3.6:3.9><span class=root>Tattha me kāraṇaṁ brūhi paravādānaṁ niggahāya, etthāyaṁ jano sammūḷho lobhavasena atibahuṁ khāyitena lohitapakkhandikā uppannāti. </span><br><p id=mil5.3.6:3.10><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.6:4.1><span class=root>“Bhāsitampetaṁ, mahārāja, dhammasaṅgītikārakehi therehi—</span><br><p id=mil5.3.6:5.1><span class=root>‘Cundassa bhattaṁ bhuñjitvā, </span><br><p id=mil5.3.6:5.2><span class=root>kammārassāti me sutaṁ; </span><br><p id=mil5.3.6:5.3><span class=root>Ābādhaṁ samphusī dhīro, </span><br><p id=mil5.3.6:5.4><span class=root>pabāḷhaṁ māraṇantikan’ti. </span><br><p id=mil5.3.6:6.1><span class=root>Bhagavatā ca bhaṇitaṁ—</span><br><p id=mil5.3.6:6.2><span class=root>‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca. </span><br><p id=mil5.3.6:6.3><span class=root>Katame dve? </span><br><p id=mil5.3.6:6.4><span class=root>Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi, yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati, ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā cā’ti. </span><br><p id=mil5.3.6:7.1><span class=root>So pana piṇḍapāto bahuguṇo anekānisaṁso. </span><br><p id=mil5.3.6:7.2><span class=root>Devatā, mahārāja, haṭṭhā pasannamānasā ‘ayaṁ bhagavato pacchimo piṇḍapāto’ti dibbaṁ ojaṁ sūkaramaddave ākiriṁsu. </span><br><p id=mil5.3.6:7.3><span class=root>Tañca pana sammāpākaṁ lahupākaṁ manuññaṁ bahurasaṁ jaṭṭharaggitejassa hitaṁ. </span><br><p id=mil5.3.6:7.4><span class=root>Na, mahārāja, tatonidānaṁ bhagavato koci anuppanno rogo uppanno, api ca, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span><br><p id=mil5.3.6:8.1><span class=root>Yathā, mahārāja, pakatiyā jalamāno aggi aññasmiṁ upādāne dinne bhiyyo pajjalati; </span><br><p id=mil5.3.6:8.2><span class=root>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span><br><p id=mil5.3.6:9.1><span class=root>Yathā vā pana, mahārāja, soto pakatiyā sandamāno abhivuṭṭhe mahāmeghe bhiyyo mahogho udakavāhako hoti; </span><br><p id=mil5.3.6:9.2><span class=root>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span><br><p id=mil5.3.6:10.1><span class=root>Yathā vā pana, mahārāja, pakatiyā abhisannadhātu kucchi aññasmiṁ ajjhoharite bhiyyo āyameyya; </span><br><p id=mil5.3.6:10.2><span class=root>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi, natthi, mahārāja, tasmiṁ piṇḍapāte doso, na ca tassa sakkā dosaṁ āropetun”ti. </span><br><p id=mil5.3.6:11.1><span class=root>“Bhante nāgasena, kena kāraṇena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti? </span><br><p id=mil5.3.6:11.2><span class=root>“Dhammānumajjanasamāpattivasena, mahārāja, te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti. </span><br><p id=mil5.3.6:12.1><span class=root>“Bhante nāgasena, katamesaṁ dhammānaṁ anumajjanasamāpattivasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti? </span><br><p id=mil5.3.6:12.2><span class=root>“Navannaṁ, mahārāja, anupubbavihārasamāpattīnaṁ anulomappaṭilomasamāpajjanavasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti. </span><br><p id=mil5.3.6:13.1><span class=root>“Bhante nāgasena, dvīsuyeva divasesu adhimattaṁ tathāgato navānupubbavihārasamāpattiyo anulomappaṭilomaṁ samāpajjī”ti? </span><br><p id=mil5.3.6:13.2><span class=root>“Āma, mahārājā”ti. </span><br><p id=mil5.3.6:14.1><span class=root>“Acchariyaṁ, bhante nāgasena, abbhutaṁ, bhante nāgasena. </span><br><p id=mil5.3.6:14.2><span class=root>Yaṁ imasmiṁ buddhakkhette asadisaṁ paramadānaṁ, tampi imehi dvīhi piṇḍapātehi agaṇitaṁ. </span><br><p id=mil5.3.6:14.3><span class=root>Acchariyaṁ, bhante nāgasena, abbhutaṁ, bhante nāgasena. </span><br><p id=mil5.3.6:14.4><span class=root>Yāva mahantā navānupubbavihārasamāpattiyo, yatra hi nāma navānupubbavihārasamāpattivasena dānaṁ mahapphalataraṁ hoti mahānisaṁsatarañca. </span><br><p id=mil5.3.6:14.5><span class=root>Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.6:15.1><span class=root>Piṇḍapātamahapphalapañho chaṭṭho. </span><br></main><footer class="container footer"><small><a href=/about>Contact info</a></small></footer>