<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0005.html>Previous</a><a href=/canon/en/pli/ms/sutta/kn/mil/mil0005P0003P0007.html>Next</a></div><p><div class=verse-container id=mil5.3.6:0.1><span>Milindapañha </span></div><p><div class=verse-container id=mil5.3.6:0.2><span>Meṇḍakapañha </span></div><p><div class=verse-container id=mil5.3.6:0.3><span>Paṇāmitavagga </span></div><p><div class=verse-container id=mil5.3.6:0.4><span class=big-bold>6. Piṇḍapātamahapphalapañha </span></div><p><div class=verse-container id=mil5.3.6:1.1><span>“Bhante nāgasena, bhāsitampetaṁ dhammasaṅgītikārakehi therehi—</span></div><p><div class=verse-container id=mil5.3.6:2.1><span>‘Cundassa bhattaṁ bhuñjitvā, </span></div><p><div class=verse-container id=mil5.3.6:2.2><span>Kammārassāti me sutaṁ; </span></div><p><div class=verse-container id=mil5.3.6:2.3><span>Ābādhaṁ samphusī dhīro, </span></div><p><div class=verse-container id=mil5.3.6:2.4><span>Pabāḷhaṁ māraṇantikan’ti. </span></div><p><div class=verse-container id=mil5.3.6:3.1><span>Puna ca bhagavatā bhaṇitaṁ—</span></div><p><div class=verse-container id=mil5.3.6:3.2><span>‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca. </span></div><p><div class=verse-container id=mil5.3.6:3.3><span>Katame dve? </span></div><p><div class=verse-container id=mil5.3.6:3.4><span>Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi, yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati. </span></div><p><div class=verse-container id=mil5.3.6:3.5><span>Ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā cā’ti. </span></div><p><div class=verse-container id=mil5.3.6:3.6><span>Yadi, bhante nāgasena, bhagavato cundassa bhattaṁ bhuttāvissa kharo ābādho uppanno, pabāḷhā ca vedanā pavattā māraṇantikā, tena hi ‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā’ti yaṁ vacanaṁ, taṁ micchā. </span></div><p><div class=verse-container id=mil5.3.6:3.7><span>Yadi dveme piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca, tena hi bhagavato cundassa bhattaṁ bhuttāvissa kharo ābādho uppanno, pabāḷhā ca vedanā pavattā māraṇantikāti tampi vacanaṁ micchā. </span></div><p><div class=verse-container id=mil5.3.6:3.8><span>Kiṁ nu kho, bhante nāgasena, so piṇḍapāto visagatatāya mahapphalo, roguppādakatāya mahapphalo, āyuvināsakatāya mahapphalo, bhagavato jīvitaharaṇatāya mahapphalo? </span></div><p><div class=verse-container id=mil5.3.6:3.9><span>Tattha me kāraṇaṁ brūhi paravādānaṁ niggahāya, etthāyaṁ jano sammūḷho lobhavasena atibahuṁ khāyitena lohitapakkhandikā uppannāti. </span></div><p><div class=verse-container id=mil5.3.6:3.10><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.6:4.1><span>“Bhāsitampetaṁ, mahārāja, dhammasaṅgītikārakehi therehi—</span></div><p><div class=verse-container id=mil5.3.6:5.1><span>‘Cundassa bhattaṁ bhuñjitvā, </span></div><p><div class=verse-container id=mil5.3.6:5.2><span>kammārassāti me sutaṁ; </span></div><p><div class=verse-container id=mil5.3.6:5.3><span>Ābādhaṁ samphusī dhīro, </span></div><p><div class=verse-container id=mil5.3.6:5.4><span>pabāḷhaṁ māraṇantikan’ti. </span></div><p><div class=verse-container id=mil5.3.6:6.1><span>Bhagavatā ca bhaṇitaṁ—</span></div><p><div class=verse-container id=mil5.3.6:6.2><span>‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca. </span></div><p><div class=verse-container id=mil5.3.6:6.3><span>Katame dve? </span></div><p><div class=verse-container id=mil5.3.6:6.4><span>Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi, yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati, ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā cā’ti. </span></div><p><div class=verse-container id=mil5.3.6:7.1><span>So pana piṇḍapāto bahuguṇo anekānisaṁso. </span></div><p><div class=verse-container id=mil5.3.6:7.2><span>Devatā, mahārāja, haṭṭhā pasannamānasā ‘ayaṁ bhagavato pacchimo piṇḍapāto’ti dibbaṁ ojaṁ sūkaramaddave ākiriṁsu. </span></div><p><div class=verse-container id=mil5.3.6:7.3><span>Tañca pana sammāpākaṁ lahupākaṁ manuññaṁ bahurasaṁ jaṭṭharaggitejassa hitaṁ. </span></div><p><div class=verse-container id=mil5.3.6:7.4><span>Na, mahārāja, tatonidānaṁ bhagavato koci anuppanno rogo uppanno, api ca, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span></div><p><div class=verse-container id=mil5.3.6:8.1><span>Yathā, mahārāja, pakatiyā jalamāno aggi aññasmiṁ upādāne dinne bhiyyo pajjalati; </span></div><p><div class=verse-container id=mil5.3.6:8.2><span>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span></div><p><div class=verse-container id=mil5.3.6:9.1><span>Yathā vā pana, mahārāja, soto pakatiyā sandamāno abhivuṭṭhe mahāmeghe bhiyyo mahogho udakavāhako hoti; </span></div><p><div class=verse-container id=mil5.3.6:9.2><span>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi. </span></div><p><div class=verse-container id=mil5.3.6:10.1><span>Yathā vā pana, mahārāja, pakatiyā abhisannadhātu kucchi aññasmiṁ ajjhoharite bhiyyo āyameyya; </span></div><p><div class=verse-container id=mil5.3.6:10.2><span>evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi, natthi, mahārāja, tasmiṁ piṇḍapāte doso, na ca tassa sakkā dosaṁ āropetun”ti. </span></div><p><div class=verse-container id=mil5.3.6:11.1><span>“Bhante nāgasena, kena kāraṇena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti? </span></div><p><div class=verse-container id=mil5.3.6:11.2><span>“Dhammānumajjanasamāpattivasena, mahārāja, te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti. </span></div><p><div class=verse-container id=mil5.3.6:12.1><span>“Bhante nāgasena, katamesaṁ dhammānaṁ anumajjanasamāpattivasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti? </span></div><p><div class=verse-container id=mil5.3.6:12.2><span>“Navannaṁ, mahārāja, anupubbavihārasamāpattīnaṁ anulomappaṭilomasamāpajjanavasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti. </span></div><p><div class=verse-container id=mil5.3.6:13.1><span>“Bhante nāgasena, dvīsuyeva divasesu adhimattaṁ tathāgato navānupubbavihārasamāpattiyo anulomappaṭilomaṁ samāpajjī”ti? </span></div><p><div class=verse-container id=mil5.3.6:13.2><span>“Āma, mahārājā”ti. </span></div><p><div class=verse-container id=mil5.3.6:14.1><span>“Acchariyaṁ, bhante nāgasena, abbhutaṁ, bhante nāgasena. </span></div><p><div class=verse-container id=mil5.3.6:14.2><span>Yaṁ imasmiṁ buddhakkhette asadisaṁ paramadānaṁ, tampi imehi dvīhi piṇḍapātehi agaṇitaṁ. </span></div><p><div class=verse-container id=mil5.3.6:14.3><span>Acchariyaṁ, bhante nāgasena, abbhutaṁ, bhante nāgasena. </span></div><p><div class=verse-container id=mil5.3.6:14.4><span>Yāva mahantā navānupubbavihārasamāpattiyo, yatra hi nāma navānupubbavihārasamāpattivasena dānaṁ mahapphalataraṁ hoti mahānisaṁsatarañca. </span></div><p><div class=verse-container id=mil5.3.6:14.5><span>Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.3.6:15.1><span>Piṇḍapātamahapphalapañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0005P0003P0005.html>Previous</a><a href=/canon/en/pli/ms/sutta/kn/mil/mil0005P0003P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>