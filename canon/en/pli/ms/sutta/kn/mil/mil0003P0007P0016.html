<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0003P0007P0015.html>Previous</a><a href=/canon/en/pli/ms/sutta/kn/mil/mil0003P0008.html>Next</a></div><p id=mil3.7.16:0.1><span class=root>Milindapañha </span><br><p id=mil3.7.16:0.2><span class=root>Arūpadhammavavatthānavagga </span><br><p id=mil3.7.16:0.3><span class="root big-bold">16. Arūpadhammavavatthānadukkarapañha </span><br><p id=mil3.7.16:1.1><span class=root>Rājā āha—</span><br><p id=mil3.7.16:1.2><span class=root>“bhante nāgasena, dukkaraṁ nu kho bhagavatā katan”ti? </span><br><p id=mil3.7.16:1.3><span class=root>Thero āha—</span><br><p id=mil3.7.16:1.4><span class=root>“dukkaraṁ, mahārāja, bhagavatā katan”ti. </span><br><p id=mil3.7.16:1.5><span class=root>“Kiṁ pana, bhante nāgasena, bhagavatā dukkaraṁ katan”ti. </span><br><p id=mil3.7.16:1.6><span class=root>“Dukkaraṁ, mahārāja, bhagavatā kataṁ imesaṁ arūpīnaṁ cittacetasikānaṁ dhammānaṁ ekārammaṇe vattamānānaṁ vavatthānaṁ akkhātaṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ cittan’”ti. </span><br><p id=mil3.7.16:2.1><span class=root>“Opammaṁ karohī”ti. </span><br><p id=mil3.7.16:2.2><span class=root>“Yathā, mahārāja, kocideva puriso nāvāya mahāsamuddaṁ ajjhogāhetvā hatthapuṭena udakaṁ gahetvā jivhāya sāyitvā jāneyya nu kho, mahārāja, so puriso ‘idaṁ gaṅgāya udakaṁ, idaṁ yamunāya udakaṁ, idaṁ aciravatiyā udakaṁ, idaṁ sarabhuyā udakaṁ, idaṁ mahiyā udakan’”ti? </span><br><p id=mil3.7.16:2.3><span class=root>“Dukkaraṁ, bhante, jānitun”ti. </span><br><p id=mil3.7.16:2.4><span class=root>“Ito dukkarataraṁ kho, mahārāja, bhagavatā kataṁ imesaṁ arūpīnaṁ cittacetasikānaṁ dhammānaṁ ekārammaṇe vattamānānaṁ vavatthānaṁ akkhātaṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ cittan’”ti. </span><br><p id=mil3.7.16:2.5><span class=root>“Suṭṭhu, bhante”ti rājā abbhānumodīti. </span><br><p id=mil3.7.16:3.1><span class=root>Arūpadhammavavatthānadukkarapañho soḷasamo. </span><br><p id=mil3.7.16:4.1><span class=root>Arūpadhammavavatthānavaggo sattamo. </span><br><p id=mil3.7.16:5.1><span class=root>Imasmiṁ vagge soḷasa pañhā. </span><br></main><footer class="container footer"><small><a href=/about/>Contact info</a></small></footer>