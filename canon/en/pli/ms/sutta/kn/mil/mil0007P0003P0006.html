<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0003P0005.html>Previous</a><a href=/canon/en/pli/ms/sutta/kn/mil/mil0007P0003P0007.html>Next</a></div><p id=mil7.3.6:0.1><span class=root>Milindapañha </span><br><p id=mil7.3.6:0.2><span class=root>Opammakathāpañha </span><br><p id=mil7.3.6:0.3><span class=root>Samuddavagga </span><br><p id=mil7.3.6:0.4><span class="root big-bold">6. Nāvālagganakaṅgapañha </span><br><p id=mil7.3.6:1.1><span class=root>“Bhante nāgasena, ‘nāvālagganakassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span><br><p id=mil7.3.6:1.2><span class=root>“Yathā, mahārāja, nāvālagganakaṁ bahuūmijālākulavikkhobhitasalilatale mahatimahāsamudde nāvaṁ laggeti ṭhapeti, na deti disāvidisaṁ harituṁ; </span><br><p id=mil7.3.6:1.3><span class=root>evameva kho, mahārāja, yoginā yogāvacarena rāgadosamohūmijāle mahatimahāvitakkasampahāre cittaṁ laggetabbaṁ, na dātabbaṁ disāvidisaṁ harituṁ. </span><br><p id=mil7.3.6:1.4><span class=root>Idaṁ, mahārāja, nāvālagganakassa paṭhamaṁ aṅgaṁ gahetabbaṁ. </span><br><p id=mil7.3.6:2.1><span class=root>Puna caparaṁ, mahārāja, nāvālagganakaṁ na plavati visīdati, hatthasatepi udake nāvaṁ laggeti ṭhānamupaneti; </span><br><p id=mil7.3.6:2.2><span class=root>evameva kho, mahārāja, yoginā yogāvacarena lābhayasasakkāramānanavandanapūjanaapacitīsu lābhaggayasaggepi na plavitabbaṁ, sarīrayāpanamattake yeva cittaṁ ṭhapetabbaṁ. </span><br><p id=mil7.3.6:2.3><span class=root>Idaṁ, mahārāja, nāvālagganakassa dutiyaṁ aṅgaṁ gahetabbaṁ. </span><br><p id=mil7.3.6:2.4><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil7.3.6:3.1><span class=root>‘Yathā samudde lagganakaṁ, </span><br><p id=mil7.3.6:3.2><span class=root>na plavati visīdati; </span><br><p id=mil7.3.6:3.3><span class=root>Tatheva lābhasakkāre, </span><br><p id=mil7.3.6:3.4><span class=root>mā plavatha visīdathā’”ti. </span><br><p id=mil7.3.6:4.1><span class=root>Nāvālagganakaṅgapañho chaṭṭho. </span><br></main><footer class="container footer"><small><a href=/about>Contact info</a></small></footer>