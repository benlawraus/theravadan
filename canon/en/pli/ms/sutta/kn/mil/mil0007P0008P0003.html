<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0008P0002.html>Previous</a><a href=/canon/en/pli/ms/sutta/kn/mil/mil0007P0008P0004.html>Next</a></div><p id=mil7.8.3:0.1><span class=root>Milindapañha </span><br><p id=mil7.8.3:0.2><span class=root>Opammakathāpañha </span><br><p id=mil7.8.3:0.3><span class=root>Kumbhavagga </span><br><p id=mil7.8.3:0.4><span class="root big-bold">3. Chattaṅgapañha </span><br><p id=mil7.8.3:1.1><span class=root>“Bhante nāgasena, ‘chattassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? </span><br><p id=mil7.8.3:1.2><span class=root>“Yathā, mahārāja, chattaṁ upari muddhani carati; </span><br><p id=mil7.8.3:1.3><span class=root>evameva kho, mahārāja, yoginā yogāvacarena kilesānaṁ upari muddhani carena bhavitabbaṁ. </span><br><p id=mil7.8.3:1.4><span class=root>Idaṁ, mahārāja, chattassa paṭhamaṁ aṅgaṁ gahetabbaṁ. </span><br><p id=mil7.8.3:2.1><span class=root>Puna caparaṁ, mahārāja, chattaṁ muddhanupatthambhaṁ hoti; </span><br><p id=mil7.8.3:2.2><span class=root>evameva kho, mahārāja, yoginā yogāvacarena yoniso manasikārupatthambhena bhavitabbaṁ. </span><br><p id=mil7.8.3:2.3><span class=root>Idaṁ, mahārāja, chattassa dutiyaṁ aṅgaṁ gahetabbaṁ. </span><br><p id=mil7.8.3:3.1><span class=root>Puna caparaṁ, mahārāja, chattaṁ vātātapameghavuṭṭhiyo paṭihanati; </span><br><p id=mil7.8.3:3.2><span class=root>evameva kho, mahārāja, yoginā yogāvacarena nānāvidhadiṭṭhiputhusamaṇabrāhmaṇānaṁ matavāta-tividhaggisantāpakilesavuṭṭhiyo paṭihantabbā. </span><br><p id=mil7.8.3:3.3><span class=root>Idaṁ, mahārāja, chattassa tatiyaṁ aṅgaṁ gahetabbaṁ. </span><br><p id=mil7.8.3:3.4><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil7.8.3:4.1><span class=root>‘Yathāpi chattaṁ vipulaṁ, </span><br><p id=mil7.8.3:4.2><span class=root>acchiddaṁ thirasaṁhitaṁ; </span><br><p id=mil7.8.3:4.3><span class=root>Vātātapaṁ nivāreti, </span><br><p id=mil7.8.3:4.4><span class=root>mahatī meghavuṭṭhiyo. </span><br><p id=mil7.8.3:5.1><span class=root>Tatheva buddhaputtopi, </span><br><p id=mil7.8.3:5.2><span class=root>sīlachattadharo suci; </span><br><p id=mil7.8.3:5.3><span class=root>Kilesavuṭṭhiṁ vāreti, </span><br><p id=mil7.8.3:5.4><span class=root>santāpatividhaggayo’”ti. </span><br><p id=mil7.8.3:6.1><span class=root>Chattaṅgapañho tatiyo. </span><br></main><footer class="container footer"><small><a href=/about/>Contact info</a></small></footer>