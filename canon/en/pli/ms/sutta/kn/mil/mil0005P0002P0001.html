<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0010.html>Previous</a><a href=/canon/en/pli/ms/sutta/kn/mil/mil0005P0002P0002.html>Next</a></div><p><div class=verse-container id=mil5.2.1:0.1><span>Milindapañha </span></div><p><div class=verse-container id=mil5.2.1:0.2><span>Meṇḍakapañha </span></div><p><div class=verse-container id=mil5.2.1:0.3><span>Abhejjavagga </span></div><p><div class=verse-container id=mil5.2.1:0.4><span class=big-bold>1. Khuddānukhuddakapañha </span></div><p><div class=verse-container id=mil5.2.1:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.2.1:1.2><span>‘abhiññāyāhaṁ, bhikkhave, dhammaṁ desemi no anabhiññāyā’ti. </span></div><p><div class=verse-container id=mil5.2.1:1.3><span>Puna ca vinayapaññattiyā evaṁ bhaṇitaṁ—</span></div><p><div class=verse-container id=mil5.2.1:1.4><span>‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti. </span></div><p><div class=verse-container id=mil5.2.1:1.5><span>Kiṁ nu kho, bhante nāgasena, khuddānukhuddakāni sikkhāpadāni duppaññattāni, udāhu avatthusmiṁ ajānitvā paññattāni, yaṁ bhagavā attano accayena khuddānukhuddakāni sikkhāpadāni samūhanāpeti? </span></div><p><div class=verse-container id=mil5.2.1:1.6><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.2.1:1.7><span>‘abhiññāyāhaṁ, bhikkhave, dhammaṁ desemi no anabhiññāyā’ti, tena hi ‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti yaṁ vacanaṁ, taṁ micchā. </span></div><p><div class=verse-container id=mil5.2.1:1.8><span>Yadi tathāgatena vinayapaññattiyā evaṁ bhaṇitaṁ—</span></div><p><div class=verse-container id=mil5.2.1:1.9><span>‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti tena hi ‘abhiññāyāhaṁ, bhikkhave, dhammaṁ desemi no anabhiññāyā’ti tampi vacanaṁ micchā. </span></div><p><div class=verse-container id=mil5.2.1:1.10><span>Ayampi ubhato koṭiko pañho sukhumo nipuṇo gambhīro sugambhīro dunnijjhāpayo, so tavānuppatto, tattha te ñāṇabalavipphāraṁ dassehī”ti. </span></div><p><div class=verse-container id=mil5.2.1:2.1><span>“Bhāsitampetaṁ, mahārāja, bhagavatā ‘abhiññāyāhaṁ, bhikkhave, dhammaṁ desemi no anabhiññāyā’ti, vinayapaññattiyāpi evaṁ bhaṇitaṁ—</span></div><p><div class=verse-container id=mil5.2.1:2.2><span>‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti, taṁ pana, mahārāja, tathāgato bhikkhū vīmaṁsamāno āha—</span></div><p><div class=verse-container id=mil5.2.1:2.3><span>‘ukkalessanti nu kho mama sāvakā mayā vissajjāpīyamānā mamaccayena khuddānukhuddakāni sikkhāpadāni, udāhu ādiyissantī’ti. </span></div><p><div class=verse-container id=mil5.2.1:3.1><span>Yathā, mahārāja, cakkavattī rājā putte evaṁ vadeyya ‘ayaṁ kho, tātā, mahājanapado sabbadisāsu sāgarapariyanto, dukkaro, tātā, tāvatakena balena dhāretuṁ, etha tumhe, tātā, mamaccayena paccante paccante dese pajahathā’ti. </span></div><p><div class=verse-container id=mil5.2.1:3.2><span>Api nu kho te, mahārāja, kumārā pituaccayena hatthagate janapade sabbe te paccante paccante dese muñceyyun”ti? </span></div><p><div class=verse-container id=mil5.2.1:3.3><span>“Na hi, bhante, rājato, bhante, luddhatarā kumārā rajjalobhena taduttariṁ diguṇatiguṇaṁ janapadaṁ pariggaṇheyyuṁ, kiṁ pana te hatthagataṁ janapadaṁ muñceyyun”ti? </span></div><p><div class=verse-container id=mil5.2.1:3.4><span>“Evameva kho, mahārāja, tathāgato bhikkhū vīmaṁsamāno evamāha—</span></div><p><div class=verse-container id=mil5.2.1:3.5><span>‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatū’ti. </span></div><p><div class=verse-container id=mil5.2.1:3.6><span>Dukkhaparimuttiyā, mahārāja, buddhaputtā dhammalobhena aññampi uttariṁ diyaḍḍhasikkhāpadasataṁ gopeyyuṁ, kiṁ pana pakatipaññattaṁ sikkhāpadaṁ muñceyyun”ti? </span></div><p><div class=verse-container id=mil5.2.1:4.1><span>“Bhante nāgasena, yaṁ bhagavā āha—</span></div><p><div class=verse-container id=mil5.2.1:4.2><span>‘khuddānukhuddakāni sikkhāpadānī’ti, etthāyaṁ jano sammūḷho vimatijāto adhikato saṁsayapakkhando. </span></div><p><div class=verse-container id=mil5.2.1:4.3><span>Katamāni tāni khuddakāni sikkhāpadāni, katamāni anukhuddakāni sikkhāpadānī”ti? </span></div><p><div class=verse-container id=mil5.2.1:4.4><span>“Dukkaṭaṁ, mahārāja, khuddakaṁ sikkhāpadaṁ, dubbhāsitaṁ anukhuddakaṁ sikkhāpadaṁ, imāni dve khuddānukhuddakāni sikkhāpadāni, pubbakehipi, mahārāja, mahātherehi ettha vimati uppāditā, tehipi ekajjhaṁ na kato dhammasaṇṭhitipariyāye bhagavatā eso pañho upadiṭṭho”ti. </span></div><p><div class=verse-container id=mil5.2.1:4.5><span>“Ciranikkhittaṁ, bhante nāgasena, jinarahassaṁ ajjetarahi loke vivaṭaṁ pākaṭaṁ katan”ti. </span></div><p><div class=verse-container id=mil5.2.1:5.1><span>Khuddānukhuddakapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0005P0001P0010.html>Previous</a><a href=/canon/en/pli/ms/sutta/kn/mil/mil0005P0002P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>