<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0003P0007.html>Previous</a><a href=/canon/en/pli/ms/sutta/kn/mil/mil0007P0003P0009.html>Next</a></div><p id=mil7.3.8:0.1><span class=root>Milindapañha </span><br><p id=mil7.3.8:0.2><span class=root>Opammakathāpañha </span><br><p id=mil7.3.8:0.3><span class=root>Samuddavagga </span><br><p id=mil7.3.8:0.4><span class="root big-bold">8. Niyāmakaṅgapañha </span><br><p id=mil7.3.8:1.1><span class=root>“Bhante nāgasena, ‘niyāmakassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? </span><br><p id=mil7.3.8:1.2><span class=root>“Yathā, mahārāja, niyāmako rattindivaṁ satataṁ samitaṁ appamatto yattappayatto nāvaṁ sāreti; </span><br><p id=mil7.3.8:1.3><span class=root>evameva kho, mahārāja, yoginā yogāvacarena cittaṁ niyāmayamānena rattindivaṁ satataṁ samitaṁ appamattena yattappayattena yoniso manasikārena cittaṁ niyāmetabbaṁ. </span><br><p id=mil7.3.8:1.4><span class=root>Idaṁ, mahārāja, niyāmakassa paṭhamaṁ aṅgaṁ gahetabbaṁ. </span><br><p id=mil7.3.8:1.5><span class=root>Bhāsitampetaṁ, mahārāja, bhagavatā devātidevena dhammapade—</span><br><p id=mil7.3.8:2.1><span class=root>‘Appamādaratā hotha, </span><br><p id=mil7.3.8:2.2><span class=root>sacittamanurakkhatha; </span><br><p id=mil7.3.8:2.3><span class=root>Duggā uddharathattānaṁ, </span><br><p id=mil7.3.8:2.4><span class=root>paṅke sannova kuñjaro’ti. </span><br><p id=mil7.3.8:3.1><span class=root>Puna caparaṁ, mahārāja, niyāmakassa yaṁ kiñci mahāsamudde kalyāṇaṁ vā pāpakaṁ vā, sabbaṁ taṁ viditaṁ hoti; </span><br><p id=mil7.3.8:3.2><span class=root>evameva kho, mahārāja, yoginā yogāvacarena kusalākusalaṁ sāvajjānavajjaṁ hīnappaṇītaṁ kaṇhasukkasappaṭibhāgaṁ vijānitabbaṁ. </span><br><p id=mil7.3.8:3.3><span class=root>Idaṁ, mahārāja, niyāmakassa dutiyaṁ aṅgaṁ gahetabbaṁ. </span><br><p id=mil7.3.8:4.1><span class=root>Puna caparaṁ, mahārāja, niyāmako yante muddikaṁ deti ‘mā koci yantaṁ āmasitthā’ti; </span><br><p id=mil7.3.8:4.2><span class=root>evameva kho, mahārāja, yoginā yogāvacarena citte saṁvaramuddikā dātabbā ‘mā kiñci pāpakaṁ akusalavitakkaṁ vitakkesī’ti, idaṁ, mahārāja, niyāmakassa tatiyaṁ aṅgaṁ gahetabbaṁ. </span><br><p id=mil7.3.8:4.3><span class=root>Bhāsitampetaṁ, mahārāja, bhagavatā devātidevena saṁyuttanikāyavare—</span><br><p id=mil7.3.8:4.4><span class=root>‘mā, bhikkhave, pāpake akusale vitakke vitakkeyyātha, seyyathidaṁ—</span><br><p id=mil7.3.8:4.5><span class=root>kāmavitakkaṁ byāpādavitakkaṁ vihiṁsāvitakkan’”ti. </span><br><p id=mil7.3.8:5.1><span class=root>Niyāmakaṅgapañho aṭṭhamo. </span><br></main><footer class="container footer"><small><a href=/about>Contact info</a></small></footer>