<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0005P0010.html>Previous</a><a href=/canon/en/pli/ms/sutta/kn/mil/mil0007P0006P0002.html>Next</a></div><p id=mil7.6.1:0.1><span class=root>Milindapañha </span><br><p id=mil7.6.1:0.2><span class=root>Opammakathāpañha </span><br><p id=mil7.6.1:0.3><span class=root>Sīhavagga </span><br><p id=mil7.6.1:0.4><span class="root big-bold">1. Sīhaṅgapañha </span><br><p id=mil7.6.1:1.1><span class=root>“Bhante nāgasena, ‘sīhassa satta aṅgāni gahetabbānī’ti yaṁ vadesi, katamāni tāni satta aṅgāni gahetabbānī”ti? </span><br><p id=mil7.6.1:1.2><span class=root>“Yathā, mahārāja, sīho nāma setavimalaparisuddhapaṇḍaro; </span><br><p id=mil7.6.1:1.3><span class=root>evameva kho, mahārāja, yoginā yogāvacarena setavimalaparisuddhapaṇḍaracittena byapagatakukkuccena bhavitabbaṁ. </span><br><p id=mil7.6.1:1.4><span class=root>Idaṁ, mahārāja, sīhassa paṭhamaṁ aṅgaṁ gahetabbaṁ. </span><br><p id=mil7.6.1:2.1><span class=root>Puna caparaṁ, mahārāja, sīho catucaraṇo vikkantacārī; </span><br><p id=mil7.6.1:2.2><span class=root>evameva kho, mahārāja, yoginā yogāvacarena caturiddhipādacaraṇena bhavitabbaṁ. </span><br><p id=mil7.6.1:2.3><span class=root>Idaṁ, mahārāja, sīhassa dutiyaṁ aṅgaṁ gahetabbaṁ. </span><br><p id=mil7.6.1:3.1><span class=root>Puna caparaṁ, mahārāja, sīho abhirūparucirakesarī; </span><br><p id=mil7.6.1:3.2><span class=root>evameva kho, mahārāja, yoginā yogāvacarena abhirūparucirasīlakesarinā bhavitabbaṁ. </span><br><p id=mil7.6.1:3.3><span class=root>Idaṁ, mahārāja, sīhassa tatiyaṁ aṅgaṁ gahetabbaṁ. </span><br><p id=mil7.6.1:4.1><span class=root>Puna caparaṁ, mahārāja, sīho jīvitapariyādānepi na kassaci onamati; </span><br><p id=mil7.6.1:4.2><span class=root>evameva kho, mahārāja, yoginā yogāvacarena cīvarapiṇḍapātasenāsanagilānapaccayabhesajjaparikkhārapariyādānepi na kassaci onamitabbaṁ. </span><br><p id=mil7.6.1:4.3><span class=root>Idaṁ, mahārāja, sīhassa catutthaṁ aṅgaṁ gahetabbaṁ. </span><br><p id=mil7.6.1:5.1><span class=root>Puna caparaṁ, mahārāja, sīho sapadānabhakkho yasmiṁ okāse nipatati, tattheva yāvadatthaṁ bhakkhayati, na varamaṁsaṁ vicināti; </span><br><p id=mil7.6.1:5.2><span class=root>evameva kho, mahārāja, yoginā yogāvacarena sapadānabhakkhena bhavitabbaṁ, na kulāni vicinitabbāni, na pubbagehaṁ hitvā kulāni upasaṅkamitabbāni, na bhojanaṁ vicinitabbaṁ, yasmiṁ okāse kabaḷaṁ ādīyati, tasmiṁyeva okāse bhuñjitabbaṁ sarīrayāpanatthaṁ, na varabhojanaṁ vicinitabbaṁ. </span><br><p id=mil7.6.1:5.3><span class=root>Idaṁ, mahārāja, sīhassa pañcamaṁ aṅgaṁ gahetabbaṁ. </span><br><p id=mil7.6.1:6.1><span class=root>Puna caparaṁ, mahārāja, sīho asannidhibhakkho, sakiṁ gocaraṁ bhakkhayitvā na puna taṁ upagacchati; </span><br><p id=mil7.6.1:6.2><span class=root>evameva kho, mahārāja, yoginā yogāvacarena asannidhikāraparibhoginā bhavitabbaṁ. </span><br><p id=mil7.6.1:6.3><span class=root>Idaṁ, mahārāja, sīhassa chaṭṭhaṁ aṅgaṁ gahetabbaṁ. </span><br><p id=mil7.6.1:7.1><span class=root>Puna caparaṁ, mahārāja, sīho bhojanaṁ aladdhā na paritassati, laddhāpi bhojanaṁ agadhito amucchito anajjhosanno paribhuñjati; </span><br><p id=mil7.6.1:7.2><span class=root>evameva kho, mahārāja, yoginā yogāvacarena bhojanaṁ aladdhā na paritassitabbaṁ, laddhāpi bhojanaṁ agadhitena amucchitena anajjhosannena ādīnavadassāvinā nissaraṇapaññena paribhuñjitabbaṁ. </span><br><p id=mil7.6.1:7.3><span class=root>Idaṁ, mahārāja, sīhassa sattamaṁ aṅgaṁ gahetabbaṁ. </span><br><p id=mil7.6.1:7.4><span class=root>Bhāsitampetaṁ, mahārāja, bhagavatā devātidevena saṁyuttanikāyavare theraṁ mahākassapaṁ parikittayamānena—</span><br><p id=mil7.6.1:8.1><span class=root>‘Santuṭṭhoyaṁ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī, na ca piṇḍapātahetu anesanaṁ appatirūpaṁ āpajjati, aladdhā ca piṇḍapātaṁ na paritassati, laddhā ca piṇḍapātaṁ agadhito amucchito anajjhosanno ādīnavadassāvī nissaraṇapañño paribhuñjatī’”ti. </span><br><p id=mil7.6.1:9.1><span class=root>Sīhaṅgapañho paṭhamo. </span><br></main><footer class="container footer"><small><a href=/about>Contact info</a></small></footer>