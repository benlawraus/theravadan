<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0003.html>Previous</a><a href=/canon/en/pli/ms/sutta/kn/mil/mil0006P0001P0005.html>Next</a></div><p><div class=verse-container id=mil6.1.4:0.1><span>Milindapañha </span></div><p><div class=verse-container id=mil6.1.4:0.2><span>Anumānapañha </span></div><p><div class=verse-container id=mil6.1.4:0.3><span>Buddhavagga </span></div><p><div class=verse-container id=mil6.1.4:0.4><span class=big-bold>4. Paṭipadādosapañha </span></div><p><div class=verse-container id=mil6.1.4:1.1><span>“Bhante nāgasena, yadā bodhisatto dukkarakārikaṁ akāsi, netādiso aññatra ārambho ahosi nikkamo kilesayuddhaṁ maccusenaṁ vidhamanaṁ āhārapariggaho dukkarakārikā, evarūpe parakkame kiñci assādaṁ alabhitvā tameva cittaṁ parihāpetvā evamavoca ‘na kho panāhaṁ imāya kaṭukāya dukkarakārikāya adhigacchāmi uttari manussadhammaṁ alamariyañāṇadassanavisesaṁ, siyā nu kho añño maggo bodhāyā’ti, tato nibbinditvā aññena maggena sabbaññutaṁ patto, puna tāya paṭipadāya sāvake anusāsati samādapeti. </span></div><p><div class=verse-container id=mil6.1.4:2.1><span>‘Ārambhatha nikkhamatha, </span></div><p><div class=verse-container id=mil6.1.4:2.2><span>yuñjatha buddhasāsane; </span></div><p><div class=verse-container id=mil6.1.4:2.3><span>Dhunātha maccuno senaṁ, </span></div><p><div class=verse-container id=mil6.1.4:2.4><span>naḷāgāraṁva kuñjaro’ti. </span></div><p><div class=verse-container id=mil6.1.4:3.1><span>Kena nu kho, bhante nāgasena, kāraṇena tathāgato yāya paṭipadāya attanā nibbinno virattarūpo, tattha sāvake anusāsati samādapetī”ti? </span></div><p><div class=verse-container id=mil6.1.4:4.1><span>“Tadāpi, mahārāja, etarahipi sāyeva paṭipadā, taṁyeva paṭipadaṁ paṭipajjitvā bodhisatto sabbaññutaṁ patto. </span></div><p><div class=verse-container id=mil6.1.4:4.2><span>Api ca, mahārāja, bodhisatto ativīriyaṁ karonto niravasesato āhāraṁ uparundhi. </span></div><p><div class=verse-container id=mil6.1.4:4.3><span>Tassa āhārūparodhena cittadubbalyaṁ uppajji. </span></div><p><div class=verse-container id=mil6.1.4:4.4><span>So tena dubbalyena nāsakkhi sabbaññutaṁ pāpuṇituṁ, so mattamattaṁ kabaḷīkārāhāraṁ sevanto tāyeva paṭipadāya nacirasseva sabbaññutaṁ pāpuṇi. </span></div><p><div class=verse-container id=mil6.1.4:4.5><span>Sāyeva, mahārāja, paṭipadā sabbesaṁ tathāgatānaṁ sabbaññutañāṇappaṭilābhāya. </span></div><p><div class=verse-container id=mil6.1.4:5.1><span>Yathā, mahārāja, sabbesaṁ sattānaṁ āhāro upatthambho, āhārūpanissitā sabbe sattā sukhaṁ anubhavanti; </span></div><p><div class=verse-container id=mil6.1.4:5.2><span>evameva kho, mahārāja, sāyeva paṭipadā sabbesaṁ tathāgatānaṁ sabbaññutañāṇappaṭilābhāya, neso, mahārāja, doso ārambhassa, na nikkamassa, na kilesayuddhassa, yena tathāgato tasmiṁ samaye na pāpuṇi sabbaññutañāṇaṁ, atha kho āhārūparodhasseveso doso, sadā paṭiyattā yevesā paṭipadā. </span></div><p><div class=verse-container id=mil6.1.4:6.1><span>Yathā, mahārāja, puriso addhānaṁ ativegena gaccheyya, tena so pakkhahato vā bhaveyya pīṭhasappī vā asañcaro pathavitale. </span></div><p><div class=verse-container id=mil6.1.4:6.2><span>Api nu kho, mahārāja, mahāpathaviyā doso atthi, yena so puriso pakkhahato ahosī”ti? </span></div><p><div class=verse-container id=mil6.1.4:6.3><span>“Na hi, bhante; </span></div><p><div class=verse-container id=mil6.1.4:6.4><span>sadā paṭiyattā, bhante, mahāpathavī, kuto tassā doso? </span></div><p><div class=verse-container id=mil6.1.4:6.5><span>Vāyāmasseveso doso, yena so puriso pakkhahato ahosī”ti. </span></div><p><div class=verse-container id=mil6.1.4:6.6><span>“Evameva kho, mahārāja, neso doso ārambhassa, na nikkamassa, na kilesayuddhassa, yena tathāgato tasmiṁ samaye na pāpuṇi sabbaññutañāṇaṁ, atha kho āhārūparodhasseveso doso sadā paṭiyattā yevesā paṭipadā. </span></div><p><div class=verse-container id=mil6.1.4:7.1><span>Yathā vā pana, mahārāja, puriso kiliṭṭhaṁ sāṭakaṁ nivāseyya, na so taṁ dhovāpeyya, neso doso udakassa, sadā paṭiyattaṁ udakaṁ. </span></div><p><div class=verse-container id=mil6.1.4:7.2><span>Purisasseveso doso. </span></div><p><div class=verse-container id=mil6.1.4:7.3><span>Evameva kho, mahārāja, neso doso ārambhassa, na nikkamassa, na kilesayuddhassa, yena tathāgato tasmiṁ samaye na pāpuṇi sabbaññutañāṇaṁ, atha kho āhārūparodhasseveso doso, sadā paṭiyattā yevesā paṭipadā, tasmā tathāgato tāyeva paṭipadāya sāvake anusāsati samādapeti, evaṁ kho, mahārāja, sadā paṭiyattā anavajjā sā paṭipadā”ti. </span></div><p><div class=verse-container id=mil6.1.4:7.4><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.1.4:8.1><span>Paṭipadādosapañho catuttho. </span></div><div class=flex-between><a href=/canon/en/pli/ms/sutta/kn/mil/mil0006P0001P0003.html>Previous</a><a href=/canon/en/pli/ms/sutta/kn/mil/mil0006P0001P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>