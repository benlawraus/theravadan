<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0003P0009.html>Previous</a><a href=/canon/en/pli/ms/sutta/kn/mil/mil0007P0004P0001.html>Next</a></div><p id=mil7.3.10:0.1><span class=root>Milindapañha </span><br><p id=mil7.3.10:0.2><span class=root>Opammakathāpañha </span><br><p id=mil7.3.10:0.3><span class=root>Samuddavagga </span><br><p id=mil7.3.10:0.4><span class="root big-bold">10. Samuddaṅgapañha </span><br><p id=mil7.3.10:1.1><span class=root>“Bhante nāgasena, ‘samuddassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.3.10:1.2><span class=root>“Yathā, mahārāja, mahāsamuddo matena kuṇapena saddhiṁ na saṁvasati; </span><br><p id=mil7.3.10:1.3><span class=root>evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṁ na saṁvasitabbaṁ. </span><br><p id=mil7.3.10:1.4><span class=root>Idaṁ, mahārāja, samuddassa paṭhamaṁ aṅgaṁ gahetabbaṁ. </span><br><p id=mil7.3.10:2.1><span class=root>Puna caparaṁ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṁ dhārento pidahati, na bahi vikirati; </span><br><p id=mil7.3.10:2.2><span class=root>evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni. </span><br><p id=mil7.3.10:2.3><span class=root>Idaṁ, mahārāja, samuddassa dutiyaṁ aṅgaṁ gahetabbaṁ. </span><br><p id=mil7.3.10:3.1><span class=root>Puna caparaṁ, mahārāja, mahāsamuddo mahantehi mahābhūtehi saddhiṁ saṁvasati; </span><br><p id=mil7.3.10:3.2><span class=root>evameva kho, mahārāja, yoginā yogāvacarena appicchaṁ santuṭṭhaṁ dhutavādaṁ sallekhavuttiṁ ācārasampannaṁ lajjiṁ pesalaṁ garuṁ bhāvanīyaṁ vattāraṁ vacanakkhamaṁ codakaṁ pāpagarahiṁ ovādakaṁ anusāsakaṁ viññāpakaṁ sandassakaṁ samādapakaṁ samuttejakaṁ sampahaṁsakaṁ kalyāṇamittaṁ sabrahmacāriṁ nissāya vasitabbaṁ. </span><br><p id=mil7.3.10:3.3><span class=root>Idaṁ, mahārāja, mahāsamuddassa tatiyaṁ aṅgaṁ gahetabbaṁ. </span><br><p id=mil7.3.10:4.1><span class=root>Puna caparaṁ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṁ velaṁ nātivattati; </span><br><p id=mil7.3.10:4.2><span class=root>evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo. </span><br><p id=mil7.3.10:4.3><span class=root>Idaṁ, mahārāja, mahāsamuddassa catutthaṁ aṅgaṁ gahetabbaṁ. </span><br><p id=mil7.3.10:4.4><span class=root>Bhāsitampetaṁ, mahārāja, bhagavatā devātidevena—</span><br><p id=mil7.3.10:5.1><span class=root>‘Seyyathāpi, mahārāja, mahāsamuddo ṭhitadhammo velaṁ nātikkamati; </span><br><p id=mil7.3.10:5.2><span class=root>evameva kho, mahārāja, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’ti. </span><br><p id=mil7.3.10:6.1><span class=root>Puna caparaṁ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati; </span><br><p id=mil7.3.10:6.2><span class=root>evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṁ suṇantenāpi na tappitabbaṁ. </span><br><p id=mil7.3.10:6.3><span class=root>Idaṁ, mahārāja, mahāsamuddassa pañcamaṁ aṅgaṁ gahetabbaṁ. </span><br><p id=mil7.3.10:6.4><span class=root>Bhāsitampetaṁ, mahārāja, bhagavatā devātidevena sutasomajātake—</span><br><p id=mil7.3.10:7.1><span class=root>‘Aggi yathā tiṇakaṭṭhaṁ dahanto, </span><br><p id=mil7.3.10:7.2><span class=root>Na tappati sāgaro vā nadīhi; </span><br><p id=mil7.3.10:7.3><span class=root>Evampi ce paṇḍitā rājaseṭṭha, </span><br><p id=mil7.3.10:7.4><span class=root>Sutvā na tappanti subhāsitenā’”ti. </span><br><p id=mil7.3.10:8.1><span class=root>Samuddaṅgapañho dasamo. </span><br><p id=mil7.3.10:9.1><span class=root>Samuddavaggo dutiyo. </span><br><p id=mil7.3.10:10.1><span class=root>Tassuddānaṁ </span><br><p id=mil7.3.10:11.1><span class=root>Lābulatā ca padumaṁ, </span><br><p id=mil7.3.10:11.2><span class=root>bījaṁ sālakalyāṇikā; </span><br><p id=mil7.3.10:11.3><span class=root>Nāvā ca nāvālagganaṁ, </span><br><p id=mil7.3.10:11.4><span class=root>kūpo niyāmako tathā; </span><br><p id=mil7.3.10:11.5><span class=root>Kammakāro samuddo ca, </span><br><p id=mil7.3.10:11.6><span class=root>vaggo tena pavuccatīti. </span><br></main><footer class="container footer"><small><a href=/about>Contact info</a></small></footer>