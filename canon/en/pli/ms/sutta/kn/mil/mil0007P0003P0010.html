<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0003P0009.html>Previous</a><a href=/canon/en/pli/ms/sutta/kn/mil/mil0007P0004P0001.html>Next</a></div><p><div class=verse-container id=mil7.3.10:0.1><span>Milindapañha </span></div><p><div class=verse-container id=mil7.3.10:0.2><span>Opammakathāpañha </span></div><p><div class=verse-container id=mil7.3.10:0.3><span>Samuddavagga </span></div><p><div class=verse-container id=mil7.3.10:0.4><span class=big-bold>10. Samuddaṅgapañha </span></div><p><div class=verse-container id=mil7.3.10:1.1><span>“Bhante nāgasena, ‘samuddassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span></div><p><div class=verse-container id=mil7.3.10:1.2><span>“Yathā, mahārāja, mahāsamuddo matena kuṇapena saddhiṁ na saṁvasati; </span></div><p><div class=verse-container id=mil7.3.10:1.3><span>evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṁ na saṁvasitabbaṁ. </span></div><p><div class=verse-container id=mil7.3.10:1.4><span>Idaṁ, mahārāja, samuddassa paṭhamaṁ aṅgaṁ gahetabbaṁ. </span></div><p><div class=verse-container id=mil7.3.10:2.1><span>Puna caparaṁ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṁ dhārento pidahati, na bahi vikirati; </span></div><p><div class=verse-container id=mil7.3.10:2.2><span>evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni. </span></div><p><div class=verse-container id=mil7.3.10:2.3><span>Idaṁ, mahārāja, samuddassa dutiyaṁ aṅgaṁ gahetabbaṁ. </span></div><p><div class=verse-container id=mil7.3.10:3.1><span>Puna caparaṁ, mahārāja, mahāsamuddo mahantehi mahābhūtehi saddhiṁ saṁvasati; </span></div><p><div class=verse-container id=mil7.3.10:3.2><span>evameva kho, mahārāja, yoginā yogāvacarena appicchaṁ santuṭṭhaṁ dhutavādaṁ sallekhavuttiṁ ācārasampannaṁ lajjiṁ pesalaṁ garuṁ bhāvanīyaṁ vattāraṁ vacanakkhamaṁ codakaṁ pāpagarahiṁ ovādakaṁ anusāsakaṁ viññāpakaṁ sandassakaṁ samādapakaṁ samuttejakaṁ sampahaṁsakaṁ kalyāṇamittaṁ sabrahmacāriṁ nissāya vasitabbaṁ. </span></div><p><div class=verse-container id=mil7.3.10:3.3><span>Idaṁ, mahārāja, mahāsamuddassa tatiyaṁ aṅgaṁ gahetabbaṁ. </span></div><p><div class=verse-container id=mil7.3.10:4.1><span>Puna caparaṁ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṁ velaṁ nātivattati; </span></div><p><div class=verse-container id=mil7.3.10:4.2><span>evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo. </span></div><p><div class=verse-container id=mil7.3.10:4.3><span>Idaṁ, mahārāja, mahāsamuddassa catutthaṁ aṅgaṁ gahetabbaṁ. </span></div><p><div class=verse-container id=mil7.3.10:4.4><span>Bhāsitampetaṁ, mahārāja, bhagavatā devātidevena—</span></div><p><div class=verse-container id=mil7.3.10:5.1><span>‘Seyyathāpi, mahārāja, mahāsamuddo ṭhitadhammo velaṁ nātikkamati; </span></div><p><div class=verse-container id=mil7.3.10:5.2><span>evameva kho, mahārāja, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’ti. </span></div><p><div class=verse-container id=mil7.3.10:6.1><span>Puna caparaṁ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati; </span></div><p><div class=verse-container id=mil7.3.10:6.2><span>evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṁ suṇantenāpi na tappitabbaṁ. </span></div><p><div class=verse-container id=mil7.3.10:6.3><span>Idaṁ, mahārāja, mahāsamuddassa pañcamaṁ aṅgaṁ gahetabbaṁ. </span></div><p><div class=verse-container id=mil7.3.10:6.4><span>Bhāsitampetaṁ, mahārāja, bhagavatā devātidevena sutasomajātake—</span></div><p><div class=verse-container id=mil7.3.10:7.1><span>‘Aggi yathā tiṇakaṭṭhaṁ dahanto, </span></div><p><div class=verse-container id=mil7.3.10:7.2><span>Na tappati sāgaro vā nadīhi; </span></div><p><div class=verse-container id=mil7.3.10:7.3><span>Evampi ce paṇḍitā rājaseṭṭha, </span></div><p><div class=verse-container id=mil7.3.10:7.4><span>Sutvā na tappanti subhāsitenā’”ti. </span></div><p><div class=verse-container id=mil7.3.10:8.1><span>Samuddaṅgapañho dasamo. </span></div><p><div class=verse-container id=mil7.3.10:9.1><span>Samuddavaggo dutiyo. </span></div><p><div class=verse-container id=mil7.3.10:10.1><span>Tassuddānaṁ </span></div><p><div class=verse-container id=mil7.3.10:11.1><span>Lābulatā ca padumaṁ, </span></div><p><div class=verse-container id=mil7.3.10:11.2><span>bījaṁ sālakalyāṇikā; </span></div><p><div class=verse-container id=mil7.3.10:11.3><span>Nāvā ca nāvālagganaṁ, </span></div><p><div class=verse-container id=mil7.3.10:11.4><span>kūpo niyāmako tathā; </span></div><p><div class=verse-container id=mil7.3.10:11.5><span>Kammakāro samuddo ca, </span></div><p><div class=verse-container id=mil7.3.10:11.6><span>vaggo tena pavuccatīti. </span></div><div class=flex-between><a href=/canon/en/pli/ms/sutta/kn/mil/mil0007P0003P0009.html>Previous</a><a href=/canon/en/pli/ms/sutta/kn/mil/mil0007P0004P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>