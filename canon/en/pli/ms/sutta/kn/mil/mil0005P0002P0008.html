<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0007.html>Previous</a><a href=/canon/en/pli/ms/sutta/kn/mil/mil0005P0003P0001.html>Next</a></div><p id=mil5.2.8:0.1><span class=root>Milindapañha </span><br><p id=mil5.2.8:0.2><span class=root>Meṇḍakapañha </span><br><p id=mil5.2.8:0.3><span class=root>Abhejjavagga </span><br><p id=mil5.2.8:0.4><span class="root big-bold">8. Abhejjaparisapañha </span><br><p id=mil5.2.8:1.1><span class=root>“Bhante nāgasena, tumhe bhaṇatha—</span><br><p id=mil5.2.8:1.2><span class=root>‘tathāgato abhejjapariso’ti, puna ca bhaṇatha—</span><br><p id=mil5.2.8:1.3><span class=root>‘devadattena ekappahāraṁ pañca bhikkhusatāni bhinnānī’ti. </span><br><p id=mil5.2.8:1.4><span class=root>Yadi, bhante nāgasena, tathāgato abhejjapariso, tena hi devadattena ekappahāraṁ pañca bhikkhusatāni bhinnānīti yaṁ vacanaṁ, taṁ micchā. </span><br><p id=mil5.2.8:1.5><span class=root>Yadi devadattena ekappahāraṁ pañca bhikkhusatāni bhinnāni, tena hi ‘tathāgato abhejjapariso’ti tampi vacanaṁ micchā. </span><br><p id=mil5.2.8:1.6><span class=root>Ayampi ubhato koṭiko pañho tavānuppatto, gambhīro dunniveṭhiyo, gaṇṭhitopi gaṇṭhitaro, etthāyaṁ jano āvaṭo nivuto ovuto pihito pariyonaddho, ettha tava ñāṇabalaṁ dassehi paravādesū”ti. </span><br><p id=mil5.2.8:2.1><span class=root>“Abhejjapariso, mahārāja, tathāgato, devadattena ca ekappahāraṁ pañca bhikkhusatāni bhinnāni, tañca pana bhedakassa balena, bhedake vijjamāne natthi, mahārāja, abhejjaṁ nāma. </span><br><p id=mil5.2.8:2.2><span class=root>Bhedake sati mātāpi puttena bhijjati, puttopi mātarā bhijjati, pitāpi puttena bhijjati, puttopi pitarā bhijjati, bhātāpi bhaginiyā bhijjati, bhaginīpi bhātarā bhijjati, sahāyopi sahāyena bhijjati, nāvāpi nānādārusaṅghaṭitā ūmivegasampahārena bhijjati, rukkhopi madhukappasampannaphalo anilabalavegābhihato bhijjati, suvaṇṇampi jātimantaṁ lohena bhijjati. </span><br><p id=mil5.2.8:2.3><span class=root>Api ca, mahārāja, neso adhippāyo viññūnaṁ, nesā buddhānaṁ adhimutti, neso paṇḍitānaṁ chando ‘tathāgato bhejjapariso’ti. </span><br><p id=mil5.2.8:2.4><span class=root>Api cettha kāraṇaṁ atthi, yena kāraṇena tathāgato vuccati ‘abhejjapariso’ti. </span><br><p id=mil5.2.8:2.5><span class=root>Katamaṁ ettha kāraṇaṁ? </span><br><p id=mil5.2.8:2.6><span class=root>Tathāgatassa, mahārāja, katena adānena vā appiyavacanena vā anatthacariyāya vā asamānattatāya vā yato kutoci cariyaṁ carantassapi parisā bhinnāti na sutapubbaṁ, tena kāraṇena tathāgato vuccati ‘abhejjapariso’ti. </span><br><p id=mil5.2.8:2.7><span class=root>Tayāpetaṁ, mahārāja, ñātabbaṁ ‘atthi kiñci navaṅge buddhavacane suttāgataṁ, iminā nāma kāraṇena bodhisattassa katena tathāgatassa parisā bhinnā’”ti? </span><br><p id=mil5.2.8:2.8><span class=root>“Natthi, bhante, no cetaṁ loke dissati nopi suyyati. </span><br><p id=mil5.2.8:2.9><span class=root>Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.2.8:3.1><span class=root>Abhejjaparisapañho aṭṭhamo. </span><br><p id=mil5.2.8:4.1><span class=root>Abhejjavaggo dutiyo. </span><br><p id=mil5.2.8:5.1><span class=root>Imasmiṁ vagge aṭṭha pañhā. </span><br></main><footer class="container footer"><small><a href=/about/>Contact info</a></small></footer>