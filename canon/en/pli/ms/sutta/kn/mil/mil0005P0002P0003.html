<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0002.html>Previous</a><a href=/canon/en/pli/ms/sutta/kn/mil/mil0005P0002P0004.html>Next</a></div><p><div class=verse-container id=mil5.2.3:0.1><span>Milindapañha </span></div><p><div class=verse-container id=mil5.2.3:0.2><span>Meṇḍakapañha </span></div><p><div class=verse-container id=mil5.2.3:0.3><span>Abhejjavagga </span></div><p><div class=verse-container id=mil5.2.3:0.4><span class=big-bold>3. Maccubhāyanābhāyanapañha </span></div><p><div class=verse-container id=mil5.2.3:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.2.3:1.2><span>‘sabbe tasanti daṇḍassa, sabbe bhāyanti maccuno’ti, puna bhaṇitaṁ—</span></div><p><div class=verse-container id=mil5.2.3:1.3><span>‘arahā sabbabhayamatikkanto’ti. </span></div><p><div class=verse-container id=mil5.2.3:1.4><span>Kiṁ nu kho, bhante nāgasena, arahā daṇḍabhayā tasati, niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti. </span></div><p><div class=verse-container id=mil5.2.3:1.5><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.2.3:1.6><span>‘sabbe tasanti daṇḍassa, sabbe bhāyanti maccuno’ti, tena hi ‘arahā sabbabhayamatikkanto’ti yaṁ vacanaṁ, taṁ micchā. </span></div><p><div class=verse-container id=mil5.2.3:1.7><span>Yadi bhagavatā bhaṇitaṁ—</span></div><p><div class=verse-container id=mil5.2.3:1.8><span>‘arahā sabbabhayamatikkanto’ti, tena hi ‘sabbe tasanti daṇḍassa, sabbe bhāyanti maccuno’ti tampi vacanaṁ micchā. </span></div><p><div class=verse-container id=mil5.2.3:1.9><span>Ayaṁ ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.2.3:2.1><span>“Netaṁ, mahārāja, vacanaṁ bhagavatā arahante upādāya bhaṇitaṁ—</span></div><p><div class=verse-container id=mil5.2.3:2.2><span>‘sabbe tasanti daṇḍassa, sabbe bhāyanti maccuno’ti. </span></div><p><div class=verse-container id=mil5.2.3:2.3><span>Ṭhapito arahā tasmiṁ vatthusmiṁ, samūhato bhayahetu arahato. </span></div><p><div class=verse-container id=mil5.2.3:2.4><span>Ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span></div><p><div class=verse-container id=mil5.2.3:2.5><span>‘sabbe tasanti daṇḍassa, sabbe bhāyanti maccuno’ti. </span></div><p><div class=verse-container id=mil5.2.3:2.6><span>Arahato, mahārāja, sabbagati upacchinnā, yoni viddhaṁsitā, paṭisandhi upahatā, bhaggā phāsukā, samūhatā sabbabhavālayā, samucchinnā sabbasaṅkhārā, hataṁ kusalākusalaṁ, vihatā avijjā, abījaṁ viññāṇaṁ kataṁ, daḍḍhā sabbakilesā, ativattā lokadhammā, tasmā arahā na tasati sabbabhayehi. </span></div><p><div class=verse-container id=mil5.2.3:3.1><span>Idha, mahārāja, rañño cattāro mahāmattā bhaveyyuṁ anurakkhā laddhayasā vissāsikā ṭhapitā mahati issariye ṭhāne. </span></div><p><div class=verse-container id=mil5.2.3:3.2><span>Atha rājā kismiñci deva karaṇīye samuppanne yāvatā sakavijite sabbajanassa āṇāpeyya ‘sabbeva me baliṁ karontu, sādhetha tumhe cattāro mahāmattā taṁ karaṇīyan’ti. </span></div><p><div class=verse-container id=mil5.2.3:3.3><span>Api nu kho, mahārāja, tesaṁ catunnaṁ mahāmattānaṁ balibhayā santāso uppajjeyyā”ti? </span></div><p><div class=verse-container id=mil5.2.3:3.4><span>“Na hi, bhante”ti. </span></div><p><div class=verse-container id=mil5.2.3:3.5><span>“Kena kāraṇena, mahārājā”ti. </span></div><p><div class=verse-container id=mil5.2.3:3.6><span>“Ṭhapitā te, bhante, raññā uttamaṭṭhāne, natthi tesaṁ bali, samatikkantabalino te, avasese upādāya raññā āṇāpitaṁ ‘sabbeva me baliṁ karontū’”ti. </span></div><p><div class=verse-container id=mil5.2.3:3.7><span>“Evameva kho, mahārāja, netaṁ vacanaṁ bhagavatā arahante upādāya bhaṇitaṁ, ṭhapito arahā tasmiṁ vatthusmiṁ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span></div><p><div class=verse-container id=mil5.2.3:3.8><span>‘sabbe tasanti daṇḍassa, sabbe bhāyanti maccuno’ti. </span></div><p><div class=verse-container id=mil5.2.3:3.9><span>Tasmā arahā na tasati sabbabhayehī”ti. </span></div><p><div class=verse-container id=mil5.2.3:4.1><span>“Netaṁ, bhante nāgasena, vacanaṁ sāvasesaṁ, niravasesavacanametaṁ ‘sabbe’ti. </span></div><p><div class=verse-container id=mil5.2.3:4.2><span>Tattha me uttariṁ kāraṇaṁ brūhi taṁ vacanaṁ patiṭṭhāpetun”ti. </span></div><p><div class=verse-container id=mil5.2.3:5.1><span>“Idha, mahārāja, gāme gāmassāmiko āṇāpakaṁ āṇāpeyya ‘ehi, bho āṇāpaka, yāvatā gāme gāmikā, te sabbe sīghaṁ mama santike sannipātehī’ti. </span></div><p><div class=verse-container id=mil5.2.3:5.2><span>So ‘sādhu, sāmī’ti sampaṭicchitvā gāmamajjhe ṭhatvā tikkhattuṁ saddamanussāveyya ‘yāvatā gāme gāmikā, te sabbe sīghasīghaṁ sāmino santike sannipatantū’ti. </span></div><p><div class=verse-container id=mil5.2.3:5.3><span>Tato te gāmikā āṇāpakassa vacanena turitaturitā sannipatitvā gāmassāmikassa ārocenti ‘sannipatitā, sāmi, sabbe gāmikā, yaṁ te karaṇīyaṁ taṁ karohī’ti. </span></div><p><div class=verse-container id=mil5.2.3:5.4><span>Iti so, mahārāja, gāmassāmiko kuṭipurise sannipātento sabbe gāmike āṇāpeti, te ca āṇattā na sabbe sannipatanti, kuṭipurisāyeva sannipatanti, ‘ettakāyeva me gāmikā’ti gāmassāmiko ca tathā sampaṭicchati, aññe bahutarā anāgatā itthipurisā dāsidāsā bhatakā kammakarā gāmikā gilānā gomahiṁsā ajeḷakā suvānā, ye anāgatā, sabbe te agaṇitā, kuṭipuriseyeva upādāya āṇāpitattā ‘sabbe sannipatantū’ti. </span></div><p><div class=verse-container id=mil5.2.3:5.5><span>Evameva kho, mahārāja, netaṁ vacanaṁ bhagavatā arahante upādāya bhaṇitaṁ, ṭhapito arahā tasmiṁ vatthusmiṁ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṁ—</span></div><p><div class=verse-container id=mil5.2.3:5.6><span>‘sabbe tasanti daṇḍassa, sabbe bhāyanti maccuno’ti. </span></div><p><div class=verse-container id=mil5.2.3:5.7><span>Tasmā arahā na tasati sabbabhayehi. </span></div><p><div class=verse-container id=mil5.2.3:6.1><span>Atthi, mahārāja, sāvasesaṁ vacanaṁ sāvaseso attho, atthi sāvasesaṁ vacanaṁ niravaseso attho, atthi niravasesaṁ vacanaṁ sāvaseso attho, atthi niravasesaṁ vacanaṁ niravaseso attho. </span></div><p><div class=verse-container id=mil5.2.3:6.2><span>Tena tena attho sampaṭicchitabbo. </span></div><p><div class=verse-container id=mil5.2.3:7.1><span>Pañcavidhehi, mahārāja, kāraṇehi attho sampaṭicchitabbo āhaccapadena rasena ācariyavaṁsena adhippāyā kāraṇuttariyatāya. </span></div><p><div class=verse-container id=mil5.2.3:7.2><span>Ettha hi āhaccapadanti suttaṁ adhippetaṁ. </span></div><p><div class=verse-container id=mil5.2.3:7.3><span>Rasoti suttānulomaṁ. </span></div><p><div class=verse-container id=mil5.2.3:7.4><span>Ācariyavaṁsoti ācariyavādo. </span></div><p><div class=verse-container id=mil5.2.3:7.5><span>Adhippāyoti attano mati. </span></div><p><div class=verse-container id=mil5.2.3:7.6><span>Kāraṇuttariyatāti imehi catūhi samentaṁ kāraṇaṁ. </span></div><p><div class=verse-container id=mil5.2.3:7.7><span>Imehi kho, mahārāja, pañcahi kāraṇehi attho sampaṭicchitabbo. </span></div><p><div class=verse-container id=mil5.2.3:7.8><span>Evameso pañho suvinicchito hotī”ti. </span></div><p><div class=verse-container id=mil5.2.3:8.1><span>“Hotu, bhante nāgasena, tathā taṁ sampaṭicchāmi. </span></div><p><div class=verse-container id=mil5.2.3:8.2><span>Ṭhapito hotu arahā tasmiṁ vatthusmiṁ, tasantu avasesā sattā, niraye pana nerayikā sattā dukkhā tibbā kaṭukā vedanā vedayamānā jalitapajjalitasabbaṅgapaccaṅgā ruṇṇakāruññakanditaparidevitalālappitamukhā asayhatibbadukkhābhibhūtā atāṇā asaraṇā asaraṇībhūtā anappasokāturā antimapacchimagatikā ekantasokaparāyaṇā uṇhatikhiṇacaṇḍakharatapanatejavanto bhīmabhayajanakaninādamahāsaddā saṁsibbitachabbidhajālāmālākulā samantā satayojanānupharaṇaccivegā kadariyā tapanā mahānirayā cavamānā maccuno bhāyantī”ti? </span></div><p><div class=verse-container id=mil5.2.3:8.3><span>“Āma, mahārājā”ti. </span></div><p><div class=verse-container id=mil5.2.3:9.1><span>“Nanu, bhante nāgasena, nirayo ekantadukkhavedanīyo, kissa pana te nerayikā sattā ekantadukkhavedanīyā nirayā cavamānā maccuno bhāyanti, kissa niraye ramantī”ti? </span></div><p><div class=verse-container id=mil5.2.3:9.2><span>“Na te, mahārāja, nerayikā sattā niraye ramanti, muñcitukāmāva te nirayā. </span></div><p><div class=verse-container id=mil5.2.3:9.3><span>Maraṇasseva so, mahārāja, ānubhāvo, yena tesaṁ santāso uppajjatī”ti. </span></div><p><div class=verse-container id=mil5.2.3:9.4><span>“Etaṁ kho, bhante nāgasena, na saddahāmi, yaṁ muccitukāmānaṁ cutiyā santāso uppajjatīti, hāsanīyaṁ, bhante nāgasena, taṁ ṭhānaṁ, yaṁ te patthitaṁ labhanti, kāraṇena maṁ saññāpehī”ti. </span></div><p><div class=verse-container id=mil5.2.3:10.1><span>“Maraṇanti kho, mahārāja, etaṁ adiṭṭhasaccānaṁ tāsanīyaṭṭhānaṁ, etthāyaṁ jano tasati ca ubbijjati ca. </span></div><p><div class=verse-container id=mil5.2.3:10.2><span>Yo ca, mahārāja, kaṇhasappassa bhāyati, so maraṇassa bhāyanto kaṇhasappassa bhāyati. </span></div><p><div class=verse-container id=mil5.2.3:10.3><span>Yo ca hatthissa bhāyati …pe… </span></div><p><div class=verse-container id=mil5.2.3:10.4><span>sīhassa … byagghassa … dīpissa … acchassa … taracchassa … mahiṁsassa … gavayassa … aggissa … udakassa … khāṇukassa … kaṇṭakassa bhāyati. </span></div><p><div class=verse-container id=mil5.2.3:10.5><span>Yo ca sattiyā bhāyati, so maraṇassa bhāyanto sattiyā bhāyati. </span></div><p><div class=verse-container id=mil5.2.3:10.6><span>Maraṇasseva so, mahārāja, sarasasabhāvatejo, tassa sarasasabhāvatejena sakilesā sattā maraṇassa tasanti bhāyanti, muccitukāmāpi, mahārāja, nerayikā sattā maraṇassa tasanti bhāyanti. </span></div><p><div class=verse-container id=mil5.2.3:11.1><span>Idha, mahārāja, purisassa kāye medo gaṇṭhi uppajjeyya. </span></div><p><div class=verse-container id=mil5.2.3:11.2><span>So tena rogena dukkhito upaddavā parimuccitukāmo bhisakkaṁ sallakattaṁ āmantāpeyya. </span></div><p><div class=verse-container id=mil5.2.3:11.3><span>Tassa vacanaṁ so bhisakko sallakatto sampaṭicchitvā tassa rogassa uddharaṇāya upakaraṇaṁ upaṭṭhāpeyya, satthakaṁ tikhiṇaṁ kareyya, yamakasalākā aggimhi pakkhipeyya, khāralavaṇaṁ nisadāya pisāpeyya, api nu kho, mahārāja, tassa āturassa tikhiṇasatthakacchedanena yamakasalākādahanena khāraloṇappavesanena tāso uppajjeyyā”ti? </span></div><p><div class=verse-container id=mil5.2.3:11.4><span>“Āma, bhante”ti. </span></div><p><div class=verse-container id=mil5.2.3:11.5><span>“Iti, mahārāja, tassa āturassa rogā muccitukāmassāpi vedanābhayā santāso uppajjati. </span></div><p><div class=verse-container id=mil5.2.3:11.6><span>Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati. </span></div><p><div class=verse-container id=mil5.2.3:12.1><span>Idha, mahārāja, puriso issarāparādhiko baddho saṅkhalikabandhanena gabbhe pakkhitto parimuccitukāmo assa, tamenaṁ so issaro mocetukāmo pakkosāpeyya. </span></div><p><div class=verse-container id=mil5.2.3:12.2><span>Api nu kho, mahārāja, tassa issarāparādhikassa purisassa ‘katadoso ahan’ti jānantassa issaradassanena santāso uppajjeyyā”ti? </span></div><p><div class=verse-container id=mil5.2.3:12.3><span>“Āma, bhante”ti. </span></div><p><div class=verse-container id=mil5.2.3:12.4><span>“Iti, mahārāja, tassa issarāparādhikassa purisassa parimuccitukāmassāpi issarabhayā santāso uppajjati. </span></div><p><div class=verse-container id=mil5.2.3:12.5><span>Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjatī”ti. </span></div><p><div class=verse-container id=mil5.2.3:13.1><span>“Aparampi, bhante, uttariṁ kāraṇaṁ brūhi, yenāhaṁ kāraṇena okappeyyan”ti. </span></div><p><div class=verse-container id=mil5.2.3:13.2><span>“Idha, mahārāja, puriso daṭṭhavisena āsīvisena daṭṭho bhaveyya, so tena visavikārena pateyya uppateyya vaṭṭeyya pavaṭṭeyya, athaññataro puriso balavantena mantapadena taṁ daṭṭhavisaṁ āsīvisaṁ ānetvā taṁ daṭṭhavisaṁ paccācamāpeyya, api nu kho, mahārāja, tassa visagatassa purisassa tasmiṁ daṭṭhavise sappe sotthihetu upagacchante santāso uppajjeyyā”ti? </span></div><p><div class=verse-container id=mil5.2.3:13.3><span>“Āma, bhante”ti. </span></div><p><div class=verse-container id=mil5.2.3:13.4><span>“Iti, mahārāja, tathārūpe ahimhi sotthihetupi upagacchante tassa santāso uppajjati. </span></div><p><div class=verse-container id=mil5.2.3:13.5><span>Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati. </span></div><p><div class=verse-container id=mil5.2.3:13.6><span>Aniṭṭhaṁ, mahārāja, sabbasattānaṁ maraṇaṁ, tasmā nerayikā sattā nirayā parimuccitukāmāpi maccuno bhāyantī”ti. </span></div><p><div class=verse-container id=mil5.2.3:13.7><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.2.3:14.1><span>Maccubhāyanābhāyanapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0005P0002P0002.html>Previous</a><a href=/canon/en/pli/ms/sutta/kn/mil/mil0005P0002P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>