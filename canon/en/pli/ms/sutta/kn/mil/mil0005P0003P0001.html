<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0008.html>Previous</a><a href=/canon/en/pli/ms/sutta/kn/mil/mil0005P0003P0002.html>Next</a></div><p><div class=verse-container id=mil5.3.1:0.1><span>Milindapañha </span></div><p><div class=verse-container id=mil5.3.1:0.2><span>Meṇḍakapañha </span></div><p><div class=verse-container id=mil5.3.1:0.3><span>Paṇāmitavagga </span></div><p><div class=verse-container id=mil5.3.1:0.4><span class=big-bold>1. Seṭṭhadhammapañha </span></div><p><div class=verse-container id=mil5.3.1:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.3.1:1.2><span>‘dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāye cā’ti. </span></div><p><div class=verse-container id=mil5.3.1:1.3><span>Puna ca ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭhetī’ti. </span></div><p><div class=verse-container id=mil5.3.1:1.4><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.3.1:1.5><span>‘dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāye cā’ti, tena hi ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭhetī’ti yaṁ vacanaṁ, taṁ micchā. </span></div><p><div class=verse-container id=mil5.3.1:1.6><span>Yadi ‘upāsako gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭheti’, tena hi ‘dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāye cā’ti tampi vacanaṁ micchā. </span></div><p><div class=verse-container id=mil5.3.1:1.7><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.1:2.1><span>“Bhāsitampetaṁ, mahārāja, bhagavatā ‘dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāye cā’ti, ‘upāsako ca gihī sotāpanno pihitāpāyo diṭṭhippatto viññātasāsano bhikkhuṁ vā sāmaṇeraṁ vā puthujjanaṁ abhivādeti paccuṭṭheti’. </span></div><p><div class=verse-container id=mil5.3.1:2.2><span>Tattha pana kāraṇaṁ atthi. </span></div><p><div class=verse-container id=mil5.3.1:2.3><span>Katamaṁ taṁ kāraṇaṁ? </span></div><p><div class=verse-container id=mil5.3.1:3.1><span>Vīsati kho panime, mahārāja, samaṇassa samaṇakaraṇā dhammā dve ca liṅgāni, yehi samaṇo abhivādanapaccuṭṭhānasammānanapūjanāraho hoti. </span></div><p><div class=verse-container id=mil5.3.1:3.2><span>Katame vīsati samaṇassa samaṇakaraṇā dhammā dve ca liṅgāni? </span></div><p><div class=verse-container id=mil5.3.1:3.3><span>Seṭṭho dhammārāmo, aggo niyamo, cāro vihāro saṁyamo saṁvaro khanti soraccaṁ ekattacariyā ekattābhirati paṭisallānaṁ hiriottappaṁ vīriyaṁ appamādo sikkhāsamādānaṁ uddeso paripucchā sīlādiabhirati nirālayatā sikkhāpadapāripūritā, kāsāvadhāraṇaṁ, bhaṇḍubhāvo. </span></div><p><div class=verse-container id=mil5.3.1:3.4><span>Ime kho, mahārāja, vīsati samaṇassa samaṇakaraṇā dhammā dve ca liṅgāni. </span></div><p><div class=verse-container id=mil5.3.1:3.5><span>Ete guṇe bhikkhu samādāya vattati, so tesaṁ dhammānaṁ anūnattā paripuṇṇattā sampannattā samannāgatattā asekkhabhūmiṁ arahantabhūmiṁ okkamati, seṭṭhaṁ bhūmantaraṁ okkamati, arahattāsannagatoti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:4.1><span>‘Khīṇāsavehi so sāmaññaṁ upagato, natthi me so samayo’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:5.1><span>‘Aggaparisaṁ so upagato, nāhaṁ taṁ ṭhānaṁ upagato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:6.1><span>‘Labhati so pātimokkhuddesaṁ sotuṁ, nāhaṁ taṁ labhāmi sotun’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:7.1><span>‘So aññe pabbājeti upasampādeti jinasāsanaṁ vaḍḍheti, ahametaṁ na labhāmi kātun’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:8.1><span>‘Appamāṇesu so sikkhāpadesu samattakārī, nāhaṁ tesu vattāmī’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:9.1><span>‘Upagato so samaṇaliṅgaṁ, buddhādhippāye ṭhito, tenāhaṁ liṅgena dūramapagato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:10.1><span>‘Parūḷhakacchalomo so anañjitaamaṇḍito anulittasīlagandho, ahaṁ pana maṇḍanavibhūsanābhirato’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:11.1><span>Api ca, mahārāja, ‘ye te vīsati samaṇakaraṇā dhammā dve ca liṅgāni, sabbepete dhammā bhikkhussa saṁvijjanti, soyeva te dhamme dhāreti, aññepi tattha sikkhāpeti, so me āgamo sikkhāpanañca natthī’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:12.1><span>Yathā, mahārāja, rājakumāro purohitassa santike vijjaṁ adhīyati, khattiyadhammaṁ sikkhati, so aparena samayena abhisitto ācariyaṁ abhivādeti paccuṭṭheti ‘sikkhāpako me ayan’ti; </span></div><p><div class=verse-container id=mil5.3.1:12.2><span>evameva kho, mahārāja, ‘bhikkhu sikkhāpako vaṁsadharo’ti arahati upāsako sotāpanno bhikkhuṁ puthujjanaṁ abhivādetuṁ paccuṭṭhātuṁ. </span></div><p><div class=verse-container id=mil5.3.1:13.1><span>Api ca, mahārāja, imināpetaṁ pariyāyena jānāhi bhikkhubhūmiyā mahantataṁ asamavipulabhāvaṁ. </span></div><p><div class=verse-container id=mil5.3.1:13.2><span>Yadi, mahārāja, upāsako sotāpanno arahattaṁ sacchikaroti, dveva tassa gatiyo bhavanti anaññā tasmiṁyeva divase parinibbāyeyya vā, bhikkhubhāvaṁ vā upagaccheyya. </span></div><p><div class=verse-container id=mil5.3.1:13.3><span>Acalā hi sā, mahārāja, pabbajjā, mahatī accuggatā, yadidaṁ bhikkhubhūmī”ti. </span></div><p><div class=verse-container id=mil5.3.1:13.4><span>“Ñāṇagato, bhante nāgasena, pañho sunibbeṭhito balavatā atibuddhinā tayā, na yimaṁ pañhaṁ samattho añño evaṁ viniveṭhetuṁ aññatra tavādisena buddhimatā”ti. </span></div><p><div class=verse-container id=mil5.3.1:14.1><span>Seṭṭhadhammapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0005P0002P0008.html>Previous</a><a href=/canon/en/pli/ms/sutta/kn/mil/mil0005P0003P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>