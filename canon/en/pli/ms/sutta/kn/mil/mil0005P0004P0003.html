<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0002.html>Previous</a><a href=/canon/en/pli/ms/sutta/kn/mil/mil0005P0004P0004.html>Next</a></div><p><div class=verse-container id=mil5.4.3:0.1><span>Milindapañha </span></div><p><div class=verse-container id=mil5.4.3:0.2><span>Meṇḍakapañha </span></div><p><div class=verse-container id=mil5.4.3:0.3><span>Sabbaññutañāṇavagga </span></div><p><div class=verse-container id=mil5.4.3:0.4><span class=big-bold>3. Musāvādagarulahubhāvapañha </span></div><p><div class=verse-container id=mil5.4.3:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.4.3:1.2><span>‘sampajānamusāvāde pārājiko hotī’ti. </span></div><p><div class=verse-container id=mil5.4.3:1.3><span>Puna ca bhaṇitaṁ—</span></div><p><div class=verse-container id=mil5.4.3:1.4><span>‘sampajānamusāvāde lahukaṁ āpattiṁ āpajjati ekassa santike desanāvatthukan’ti. </span></div><p><div class=verse-container id=mil5.4.3:1.5><span>Bhante nāgasena, ko panettha viseso, kiṅkāraṇaṁ, yañcekena musāvādena ucchijjati, yañcekena musāvādena satekiccho hoti? </span></div><p><div class=verse-container id=mil5.4.3:1.6><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.4.3:1.7><span>‘sampajānamusāvāde pārājiko hotī’ti, tena hi ‘sampajānamusāvāde lahukaṁ āpattiṁ āpajjati ekassa santike desanāvatthukan’ti yaṁ vacanaṁ, taṁ micchā. </span></div><p><div class=verse-container id=mil5.4.3:1.8><span>Yadi tathāgatena bhaṇitaṁ—</span></div><p><div class=verse-container id=mil5.4.3:1.9><span>‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tena hi ‘sampajānamusāvāde pārājiko hotī’ti tampi vacanaṁ micchā. </span></div><p><div class=verse-container id=mil5.4.3:1.10><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.4.3:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.4.3:2.2><span>‘sampajānamusāvāde pārājiko hotī’ti. </span></div><p><div class=verse-container id=mil5.4.3:2.3><span>Bhaṇitañca—</span></div><p><div class=verse-container id=mil5.4.3:2.4><span>‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tañca pana vatthuvasena garukalahukaṁ hoti. </span></div><p><div class=verse-container id=mil5.4.3:2.5><span>Taṁ kiṁ maññasi, mahārāja, idha koci puriso parassa pāṇinā pahāraṁ dadeyya, tassa tumhe kiṁ daṇḍaṁ dhārethā”ti? </span></div><p><div class=verse-container id=mil5.4.3:2.6><span>“Yadi so, bhante, āha—</span></div><p><div class=verse-container id=mil5.4.3:2.7><span>‘nakkhamāmī’ti, tassa mayaṁ akkhamamāne kahāpaṇaṁ harāpemā”ti. </span></div><p><div class=verse-container id=mil5.4.3:2.8><span>“Idha pana, mahārāja, soyeva puriso tava pāṇinā pahāraṁ dadeyya, tassa pana ko daṇḍo”ti? </span></div><p><div class=verse-container id=mil5.4.3:2.9><span>“Hatthampissa, bhante, chedāpeyyāma, pādampi chedāpeyyāma, yāva sīsaṁ kaḷīracchejjaṁ chedāpeyyāma, sabbampi taṁ gehaṁ vilumpāpeyyāma, ubhatopakkhe yāva sattamaṁ kulaṁ samugghātāpeyyāmā”ti. </span></div><p><div class=verse-container id=mil5.4.3:2.10><span>“Ko panettha, mahārāja, viseso, kiṅkāraṇaṁ, yaṁ ekassa pāṇippahāre sukhumo kahāpaṇo daṇḍo, yaṁ tava pāṇippahāre hatthacchejjaṁ pādacchejjaṁ yāva kaḷīracchejjaṁ sabbagehādānaṁ ubhatopakkhe yāva sattamakulā samugghāto”ti? </span></div><p><div class=verse-container id=mil5.4.3:2.11><span>“Manussantarena, bhante”ti. </span></div><p><div class=verse-container id=mil5.4.3:2.12><span>“Evameva kho, mahārāja, sampajānamusāvādo vatthuvasena garukalahuko hotī”ti. </span></div><p><div class=verse-container id=mil5.4.3:2.13><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.4.3:3.1><span>Musāvādagarulahubhāvapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0005P0004P0002.html>Previous</a><a href=/canon/en/pli/ms/sutta/kn/mil/mil0005P0004P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>