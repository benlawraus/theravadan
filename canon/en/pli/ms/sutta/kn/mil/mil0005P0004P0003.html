<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0002.html>Previous</a><a href=/canon/en/pli/ms/sutta/kn/mil/mil0005P0004P0004.html>Next</a></div><p id=mil5.4.3:0.1><span class=root>Milindapañha </span><br><p id=mil5.4.3:0.2><span class=root>Meṇḍakapañha </span><br><p id=mil5.4.3:0.3><span class=root>Sabbaññutañāṇavagga </span><br><p id=mil5.4.3:0.4><span class="root big-bold">3. Musāvādagarulahubhāvapañha </span><br><p id=mil5.4.3:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.4.3:1.2><span class=root>‘sampajānamusāvāde pārājiko hotī’ti. </span><br><p id=mil5.4.3:1.3><span class=root>Puna ca bhaṇitaṁ—</span><br><p id=mil5.4.3:1.4><span class=root>‘sampajānamusāvāde lahukaṁ āpattiṁ āpajjati ekassa santike desanāvatthukan’ti. </span><br><p id=mil5.4.3:1.5><span class=root>Bhante nāgasena, ko panettha viseso, kiṅkāraṇaṁ, yañcekena musāvādena ucchijjati, yañcekena musāvādena satekiccho hoti? </span><br><p id=mil5.4.3:1.6><span class=root>Yadi, bhante nāgasena, bhagavatā bhaṇitaṁ—</span><br><p id=mil5.4.3:1.7><span class=root>‘sampajānamusāvāde pārājiko hotī’ti, tena hi ‘sampajānamusāvāde lahukaṁ āpattiṁ āpajjati ekassa santike desanāvatthukan’ti yaṁ vacanaṁ, taṁ micchā. </span><br><p id=mil5.4.3:1.8><span class=root>Yadi tathāgatena bhaṇitaṁ—</span><br><p id=mil5.4.3:1.9><span class=root>‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tena hi ‘sampajānamusāvāde pārājiko hotī’ti tampi vacanaṁ micchā. </span><br><p id=mil5.4.3:1.10><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.4.3:2.1><span class=root>“Bhāsitampetaṁ, mahārāja, bhagavatā—</span><br><p id=mil5.4.3:2.2><span class=root>‘sampajānamusāvāde pārājiko hotī’ti. </span><br><p id=mil5.4.3:2.3><span class=root>Bhaṇitañca—</span><br><p id=mil5.4.3:2.4><span class=root>‘sampajānamusāvāde lahukaṁ āpattiṁ āpajjati ekassa santike desanāvatthukan’ti, tañca pana vatthuvasena garukalahukaṁ hoti. </span><br><p id=mil5.4.3:2.5><span class=root>Taṁ kiṁ maññasi, mahārāja, idha koci puriso parassa pāṇinā pahāraṁ dadeyya, tassa tumhe kiṁ daṇḍaṁ dhārethā”ti? </span><br><p id=mil5.4.3:2.6><span class=root>“Yadi so, bhante, āha—</span><br><p id=mil5.4.3:2.7><span class=root>‘nakkhamāmī’ti, tassa mayaṁ akkhamamāne kahāpaṇaṁ harāpemā”ti. </span><br><p id=mil5.4.3:2.8><span class=root>“Idha pana, mahārāja, soyeva puriso tava pāṇinā pahāraṁ dadeyya, tassa pana ko daṇḍo”ti? </span><br><p id=mil5.4.3:2.9><span class=root>“Hatthampissa, bhante, chedāpeyyāma, pādampi chedāpeyyāma, yāva sīsaṁ kaḷīracchejjaṁ chedāpeyyāma, sabbampi taṁ gehaṁ vilumpāpeyyāma, ubhatopakkhe yāva sattamaṁ kulaṁ samugghātāpeyyāmā”ti. </span><br><p id=mil5.4.3:2.10><span class=root>“Ko panettha, mahārāja, viseso, kiṅkāraṇaṁ, yaṁ ekassa pāṇippahāre sukhumo kahāpaṇo daṇḍo, yaṁ tava pāṇippahāre hatthacchejjaṁ pādacchejjaṁ yāva kaḷīracchejjaṁ sabbagehādānaṁ ubhatopakkhe yāva sattamakulā samugghāto”ti? </span><br><p id=mil5.4.3:2.11><span class=root>“Manussantarena, bhante”ti. </span><br><p id=mil5.4.3:2.12><span class=root>“Evameva kho, mahārāja, sampajānamusāvādo vatthuvasena garukalahuko hotī”ti. </span><br><p id=mil5.4.3:2.13><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.4.3:3.1><span class=root>Musāvādagarulahubhāvapañho tatiyo. </span><br></main><footer class="container footer"><small><a href=/about>Contact info</a></small></footer>