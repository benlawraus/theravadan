<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0006P0006.html>Previous</a><a href=/canon/en/pli/ms/sutta/kn/mil/mil0007P0006P0008.html>Next</a></div><p id=mil7.6.7:0.1><span class=root>Milindapañha </span><br><p id=mil7.6.7:0.2><span class=root>Opammakathāpañha </span><br><p id=mil7.6.7:0.3><span class=root>Sīhavagga </span><br><p id=mil7.6.7:0.4><span class="root big-bold">7. Vagguliṅgapañha </span><br><p id=mil7.6.7:1.1><span class=root>“Bhante nāgasena, ‘vaggulissa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span><br><p id=mil7.6.7:1.2><span class=root>“Yathā, mahārāja, vagguli gehaṁ pavisitvā vicaritvā nikkhamati, na tattha palibuddhati; </span><br><p id=mil7.6.7:1.3><span class=root>evameva kho, mahārāja, yoginā yogāvacarena gāmaṁ piṇḍāya pavisitvā sapadānaṁ vicaritvā paṭiladdhalābhena khippameva nikkhamitabbaṁ, na tattha palibuddhena bhavitabbaṁ. </span><br><p id=mil7.6.7:1.4><span class=root>Idaṁ, mahārāja, vaggulissa paṭhamaṁ aṅgaṁ gahetabbaṁ. </span><br><p id=mil7.6.7:2.1><span class=root>Puna caparaṁ, mahārāja, vagguli paragehe vasamāno na tesaṁ parihāniṁ karoti; </span><br><p id=mil7.6.7:2.2><span class=root>evameva kho, mahārāja, yoginā yogāvacarena kulāni upasaṅkamitvā atiyācanāya vā viññattibahulatāya vā kāyadosabahulatāya vā atibhāṇitāya vā samānasukhadukkhatāya vā na tesaṁ koci vippaṭisāro karaṇīyo, napi tesaṁ mūlakammaṁ parihāpetabbaṁ, sabbathā vaḍḍhiyeva icchitabbā. </span><br><p id=mil7.6.7:2.3><span class=root>Idaṁ, mahārāja, vaggulissa dutiyaṁ aṅgaṁ gahetabbaṁ. </span><br><p id=mil7.6.7:2.4><span class=root>Bhāsitampetaṁ, mahārāja, bhagavatā devātidevena dīghanikāyavare lakkhaṇasuttante—</span><br><p id=mil7.6.7:3.1><span class=root>‘Suddhāya sīlena sutena buddhiyā, </span><br><p id=mil7.6.7:3.2><span class=root>Cāgena dhammena bahūhi sādhuhi; </span><br><p id=mil7.6.7:3.3><span class=root>Dhanena dhaññena ca khettavatthunā, </span><br><p id=mil7.6.7:3.4><span class=root>Puttehi dārehi catuppadehi ca. </span><br><p id=mil7.6.7:4.1><span class=root>Ñātīhi mittehi ca bandhavehi, </span><br><p id=mil7.6.7:4.2><span class=root>Balena vaṇṇena sukhena cūbhayaṁ; </span><br><p id=mil7.6.7:4.3><span class=root>Kathaṁ na hāyeyyuṁ pareti icchati, </span><br><p id=mil7.6.7:4.4><span class=root>Atthasamiddhiñca panābhikaṅkhatī’”ti. </span><br><p id=mil7.6.7:5.1><span class=root>Vagguliṅgapañho sattamo. </span><br></main><footer class="container footer"><small><a href=/about>Contact info</a></small></footer>