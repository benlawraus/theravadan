<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0003.html>Previous</a><a href=/canon/en/pli/ms/sutta/kn/mil/mil0005P0004P0005.html>Next</a></div><p><div class=verse-container id=mil5.4.4:0.1><span>Milindapañha </span></div><p><div class=verse-container id=mil5.4.4:0.2><span>Meṇḍakapañha </span></div><p><div class=verse-container id=mil5.4.4:0.3><span>Sabbaññutañāṇavagga </span></div><p><div class=verse-container id=mil5.4.4:0.4><span class=big-bold>4. Bodhisattadhammatāpañha </span></div><p><div class=verse-container id=mil5.4.4:1.1><span>“Bhante nāgasena, bhāsitampetaṁ bhagavatā dhammatādhammapariyāye ‘pubbeva bodhisattānaṁ mātāpitaro niyatā honti, bodhi niyatā hoti, aggasāvakā niyatā honti, putto niyato hoti, upaṭṭhāko niyato hotī’ti. </span></div><p><div class=verse-container id=mil5.4.4:1.2><span>Puna ca tumhe bhaṇatha—</span></div><p><div class=verse-container id=mil5.4.4:1.3><span>‘tusite kāye ṭhito bodhisatto aṭṭha mahāvilokanāni viloketi, kālaṁ viloketi, dīpaṁ viloketi, desaṁ viloketi, kulaṁ viloketi, janettiṁ viloketi, āyuṁ viloketi, māsaṁ viloketi, nekkhammaṁ viloketī’ti. </span></div><p><div class=verse-container id=mil5.4.4:1.4><span>Bhante nāgasena, aparipakke ñāṇe bujjhanaṁ natthi, paripakke ñāṇe na sakkā nimesantarampi āgametuṁ, anatikkamanīyaṁ paripakkamānasaṁ. </span></div><p><div class=verse-container id=mil5.4.4:1.5><span>Kasmā bodhisatto kālaṁ viloketi ‘kamhi kāle uppajjāmī’ti. </span></div><p><div class=verse-container id=mil5.4.4:1.6><span>Aparipakke ñāṇe bujjhanaṁ natthi, paripakke ñāṇe na sakkā nimesantarampi āgametuṁ, kasmā bodhisatto kulaṁ viloketi ‘kamhi kule uppajjāmī’ti. </span></div><p><div class=verse-container id=mil5.4.4:1.7><span>Yadi, bhante nāgasena, pubbeva bodhisattassa mātāpitaro niyatā, tena hi ‘kulaṁ viloketī’ti yaṁ vacanaṁ, taṁ micchā. </span></div><p><div class=verse-container id=mil5.4.4:1.8><span>Yadi kulaṁ viloketi, tena hi ‘pubbeva bodhisattassa mātāpitaro niyatā’ti tampi vacanaṁ micchā. </span></div><p><div class=verse-container id=mil5.4.4:1.9><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.4.4:2.1><span>“Niyatā, mahārāja, pubbeva bodhisattassa mātāpitaro, kulañca bodhisatto viloketi. </span></div><p><div class=verse-container id=mil5.4.4:2.2><span>Kinti pana kulaṁ viloketi ‘ye me mātāpitaro, te khattiyā udāhu brāhmaṇā’ti. </span></div><p><div class=verse-container id=mil5.4.4:2.3><span>Evaṁ kulaṁ viloketi. </span></div><p><div class=verse-container id=mil5.4.4:3.1><span>Aṭṭhannaṁ, mahārāja, pubbeva anāgataṁ oloketabbaṁ hoti. </span></div><p><div class=verse-container id=mil5.4.4:3.2><span>Katamesaṁ aṭṭhannaṁ? </span></div><p><div class=verse-container id=mil5.4.4:3.3><span>Vāṇijassa, mahārāja, pubbeva vikkayabhaṇḍaṁ oloketabbaṁ hoti, hatthināgassa pubbeva soṇḍāya anāgato maggo oloketabbo hoti, sākaṭikassa pubbeva anāgataṁ titthaṁ oloketabbaṁ hoti, niyāmakassa pubbeva anāgataṁ tīraṁ oloketvā nāvā pesetabbā hoti, bhisakkassa pubbeva āyuṁ oloketvā āturo upasaṅkamitabbo hoti, uttarasetussa pubbeva thirāthirabhāvaṁ jānitvā abhiruhitabbaṁ hoti, bhikkhussa pubbeva anāgataṁ kālaṁ paccavekkhitvā bhojanaṁ bhuñjitabbaṁ hoti, bodhisattānaṁ pubbeva kulaṁ oloketabbaṁ hoti ‘khattiyakulaṁ vā brāhmaṇakulaṁ vā’ti. </span></div><p><div class=verse-container id=mil5.4.4:3.4><span>Imesaṁ kho, mahārāja, aṭṭhannaṁ pubbeva anāgataṁ oloketabbaṁ hotī”ti. </span></div><p><div class=verse-container id=mil5.4.4:3.5><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.4.4:4.1><span>Bodhisattadhammatāpañho catuttho. </span></div><div class=flex-between><a href=/canon/en/pli/ms/sutta/kn/mil/mil0005P0004P0003.html>Previous</a><a href=/canon/en/pli/ms/sutta/kn/mil/mil0005P0004P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>