<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0003.html>Previous</a><a href=/canon/en/pli/ms/sutta/kn/mil/mil0005P0004P0005.html>Next</a></div><p id=mil5.4.4:0.1><span class=root>Milindapañha </span><br><p id=mil5.4.4:0.2><span class=root>Meṇḍakapañha </span><br><p id=mil5.4.4:0.3><span class=root>Sabbaññutañāṇavagga </span><br><p id=mil5.4.4:0.4><span class="root big-bold">4. Bodhisattadhammatāpañha </span><br><p id=mil5.4.4:1.1><span class=root>“Bhante nāgasena, bhāsitampetaṁ bhagavatā dhammatādhammapariyāye ‘pubbeva bodhisattānaṁ mātāpitaro niyatā honti, bodhi niyatā hoti, aggasāvakā niyatā honti, putto niyato hoti, upaṭṭhāko niyato hotī’ti. </span><br><p id=mil5.4.4:1.2><span class=root>Puna ca tumhe bhaṇatha—</span><br><p id=mil5.4.4:1.3><span class=root>‘tusite kāye ṭhito bodhisatto aṭṭha mahāvilokanāni viloketi, kālaṁ viloketi, dīpaṁ viloketi, desaṁ viloketi, kulaṁ viloketi, janettiṁ viloketi, āyuṁ viloketi, māsaṁ viloketi, nekkhammaṁ viloketī’ti. </span><br><p id=mil5.4.4:1.4><span class=root>Bhante nāgasena, aparipakke ñāṇe bujjhanaṁ natthi, paripakke ñāṇe na sakkā nimesantarampi āgametuṁ, anatikkamanīyaṁ paripakkamānasaṁ. </span><br><p id=mil5.4.4:1.5><span class=root>Kasmā bodhisatto kālaṁ viloketi ‘kamhi kāle uppajjāmī’ti. </span><br><p id=mil5.4.4:1.6><span class=root>Aparipakke ñāṇe bujjhanaṁ natthi, paripakke ñāṇe na sakkā nimesantarampi āgametuṁ, kasmā bodhisatto kulaṁ viloketi ‘kamhi kule uppajjāmī’ti. </span><br><p id=mil5.4.4:1.7><span class=root>Yadi, bhante nāgasena, pubbeva bodhisattassa mātāpitaro niyatā, tena hi ‘kulaṁ viloketī’ti yaṁ vacanaṁ, taṁ micchā. </span><br><p id=mil5.4.4:1.8><span class=root>Yadi kulaṁ viloketi, tena hi ‘pubbeva bodhisattassa mātāpitaro niyatā’ti tampi vacanaṁ micchā. </span><br><p id=mil5.4.4:1.9><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.4.4:2.1><span class=root>“Niyatā, mahārāja, pubbeva bodhisattassa mātāpitaro, kulañca bodhisatto viloketi. </span><br><p id=mil5.4.4:2.2><span class=root>Kinti pana kulaṁ viloketi ‘ye me mātāpitaro, te khattiyā udāhu brāhmaṇā’ti. </span><br><p id=mil5.4.4:2.3><span class=root>Evaṁ kulaṁ viloketi. </span><br><p id=mil5.4.4:3.1><span class=root>Aṭṭhannaṁ, mahārāja, pubbeva anāgataṁ oloketabbaṁ hoti. </span><br><p id=mil5.4.4:3.2><span class=root>Katamesaṁ aṭṭhannaṁ? </span><br><p id=mil5.4.4:3.3><span class=root>Vāṇijassa, mahārāja, pubbeva vikkayabhaṇḍaṁ oloketabbaṁ hoti, hatthināgassa pubbeva soṇḍāya anāgato maggo oloketabbo hoti, sākaṭikassa pubbeva anāgataṁ titthaṁ oloketabbaṁ hoti, niyāmakassa pubbeva anāgataṁ tīraṁ oloketvā nāvā pesetabbā hoti, bhisakkassa pubbeva āyuṁ oloketvā āturo upasaṅkamitabbo hoti, uttarasetussa pubbeva thirāthirabhāvaṁ jānitvā abhiruhitabbaṁ hoti, bhikkhussa pubbeva anāgataṁ kālaṁ paccavekkhitvā bhojanaṁ bhuñjitabbaṁ hoti, bodhisattānaṁ pubbeva kulaṁ oloketabbaṁ hoti ‘khattiyakulaṁ vā brāhmaṇakulaṁ vā’ti. </span><br><p id=mil5.4.4:3.4><span class=root>Imesaṁ kho, mahārāja, aṭṭhannaṁ pubbeva anāgataṁ oloketabbaṁ hotī”ti. </span><br><p id=mil5.4.4:3.5><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.4.4:4.1><span class=root>Bodhisattadhammatāpañho catuttho. </span><br></main><footer class="container footer"><small><a href=/about/>Contact info</a></small></footer>