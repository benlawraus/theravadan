<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0005.html>Previous</a><a href=/canon/en/pli/ms/sutta/kn/mil/mil0006P0001P0007.html>Next</a></div><p><div class=verse-container id=mil6.1.6:0.1><span>Milindapañha </span></div><p><div class=verse-container id=mil6.1.6:0.2><span>Anumānapañha </span></div><p><div class=verse-container id=mil6.1.6:0.3><span>Buddhavagga </span></div><p><div class=verse-container id=mil6.1.6:0.4><span class=big-bold>6. Arahantavedanāvediyanapañha </span></div><p><div class=verse-container id=mil6.1.6:1.1><span>“Bhante nāgasena, tumhe bhaṇatha—</span></div><p><div class=verse-container id=mil6.1.6:1.2><span>‘arahā ekaṁ vedanaṁ vedayati kāyikaṁ, na cetasikan’ti. </span></div><p><div class=verse-container id=mil6.1.6:1.3><span>Kiṁ nu kho, bhante nāgasena, arahato cittaṁ yaṁ kāyaṁ nissāya pavattati, tattha arahā anissaro assāmī avasavattī”ti? </span></div><p><div class=verse-container id=mil6.1.6:1.4><span>“Āma, mahārājā”ti. </span></div><p><div class=verse-container id=mil6.1.6:1.5><span>“Na kho, bhante nāgasena, yuttametaṁ, yaṁ so sakacittassa pavattamāne kāye anissaro hoti assāmī avasavattī; </span></div><p><div class=verse-container id=mil6.1.6:1.6><span>sakuṇopi tāva, bhante, yasmiṁ kulāvake paṭivasati, tattha so issaro hoti sāmī vasavattī”ti. </span></div><p><div class=verse-container id=mil6.1.6:2.1><span>“Dasayime, mahārāja, kāyānugatā dhammā bhave bhave kāyaṁ anudhāvanti anuparivattanti. </span></div><p><div class=verse-container id=mil6.1.6:2.2><span>Katame dasa? </span></div><p><div class=verse-container id=mil6.1.6:2.3><span>Sītaṁ uṇhaṁ jighacchā pipāsā uccāro passāvo middhaṁ jarā byādhi maraṇaṁ. </span></div><p><div class=verse-container id=mil6.1.6:2.4><span>Ime kho, mahārāja, dasa kāyānugatā dhammā bhave bhave kāyaṁ anudhāvanti anuparivattanti, tattha arahā anissaro assāmī avasavattī”ti. </span></div><p><div class=verse-container id=mil6.1.6:3.1><span>“Bhante nāgasena, kena kāraṇena arahato kāye āṇā nappavattati issariyaṁ vā, tattha me kāraṇaṁ brūhī”ti? </span></div><p><div class=verse-container id=mil6.1.6:3.2><span>“Yathā, mahārāja, ye keci pathavinissitā sattā, sabbe te pathaviṁ nissāya caranti viharanti vuttiṁ kappenti, api nu kho, mahārāja, tesaṁ pathaviyā āṇā pavattati issariyaṁ vā”ti? </span></div><p><div class=verse-container id=mil6.1.6:3.3><span>“Na hi, bhante”ti. </span></div><p><div class=verse-container id=mil6.1.6:3.4><span>“Evameva kho, mahārāja, arahato cittaṁ kāyaṁ nissāya pavattati, na ca arahato kāye āṇā pavattati issariyaṁ vā”ti. </span></div><p><div class=verse-container id=mil6.1.6:4.1><span>“Bhante nāgasena, kena kāraṇena puthujjano kāyikampi cetasikampi vedanaṁ vedayatī”ti? </span></div><p><div class=verse-container id=mil6.1.6:4.2><span>“Abhāvitattā, mahārāja, cittassa puthujjano kāyikampi cetasikampi vedanaṁ vedayati. </span></div><p><div class=verse-container id=mil6.1.6:4.3><span>Yathā, mahārāja, goṇo chāto paritasito abaladubbalaparittakatiṇesu vā latāya vā upanibaddho assa, yadā so goṇo parikupito hoti, tadā saha upanibandhanena pakkamati. </span></div><p><div class=verse-container id=mil6.1.6:4.4><span>Evameva kho, mahārāja, abhāvitacittassa vedanā uppajjitvā cittaṁ parikopeti, cittaṁ parikupitaṁ kāyaṁ ābhujati nibbhujati samparivattakaṁ karoti. </span></div><p><div class=verse-container id=mil6.1.6:4.5><span>Atha kho so abhāvitacitto tasati ravati bheravarāvamabhiravati, idamettha, mahārāja, kāraṇaṁ, yena kāraṇena puthujjano kāyikampi cetasikampi vedanaṁ vedayatī”ti. </span></div><p><div class=verse-container id=mil6.1.6:5.1><span>“Kiṁ pana taṁ kāraṇaṁ, yena kāraṇena arahā ekaṁ vedanaṁ vedayati kāyikaṁ, na cetasikan”ti? </span></div><p><div class=verse-container id=mil6.1.6:5.2><span>“Arahato, mahārāja, cittaṁ bhāvitaṁ hoti subhāvitaṁ dantaṁ sudantaṁ assavaṁ vacanakaraṁ, so dukkhāya vedanāya phuṭṭho samāno ‘aniccan’ti daḷhaṁ gaṇhāti, samādhithambhe cittaṁ upanibandhati, tassa taṁ cittaṁ samādhithambhe upanibandhanaṁ na vedhati na calati, ṭhitaṁ hoti avikkhittaṁ, tassa vedanāvikāravipphārena kāyo ābhujati nibbhujati samparivattati, idamettha, mahārāja, kāraṇaṁ, yena kāraṇena arahā ekaṁ vedanaṁ vedayati kāyikaṁ, na cetasikan”ti. </span></div><p><div class=verse-container id=mil6.1.6:6.1><span>“Bhante nāgasena, taṁ nāma loke acchariyaṁ yaṁ kāye calamāne cittaṁ na calati, tattha me kāraṇaṁ brūhī”ti. </span></div><p><div class=verse-container id=mil6.1.6:6.2><span>“Yathā, mahārāja, mahatimahārukkhe khandhasākhāpalāsasampanne anilabalasamāhate sākhā calati, api nu tassa khandhopi calatī”ti? </span></div><p><div class=verse-container id=mil6.1.6:6.3><span>“Na hi, bhante”ti. </span></div><p><div class=verse-container id=mil6.1.6:6.4><span>“Evameva kho, mahārāja, arahā dukkhāya vedanāya phuṭṭho samāno ‘aniccan’ti daḷhaṁ gaṇhāti, samādhithambhe cittaṁ upanibandhati, tassa taṁ cittaṁ samādhithambhe upanibandhanaṁ na vedhati na calati, ṭhitaṁ hoti avikkhittaṁ, tassa vedanāvikāravipphārena kāyo ābhujati nibbhujati samparivattati, cittaṁ pana tassa na vedhati na calati khandho viya mahārukkhassā”ti. </span></div><p><div class=verse-container id=mil6.1.6:6.5><span>“Acchariyaṁ, bhante nāgasena, abbhutaṁ, bhante nāgasena, na me evarūpo sabbakāliko dhammapadīpo diṭṭhapubbo”ti. </span></div><p><div class=verse-container id=mil6.1.6:7.1><span>Arahantavedanāvediyanapañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0006P0001P0005.html>Previous</a><a href=/canon/en/pli/ms/sutta/kn/mil/mil0006P0001P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>