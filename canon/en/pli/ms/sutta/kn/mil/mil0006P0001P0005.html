<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0004.html>Previous</a><a href=/canon/en/pli/ms/sutta/kn/mil/mil0006P0001P0006.html>Next</a></div><p><div class=verse-container id=mil6.1.5:0.1><span>Milindapañha </span></div><p><div class=verse-container id=mil6.1.5:0.2><span>Anumānapañha </span></div><p><div class=verse-container id=mil6.1.5:0.3><span>Buddhavagga </span></div><p><div class=verse-container id=mil6.1.5:0.4><span class=big-bold>5. Hīnāyāvattanapañha </span></div><p><div class=verse-container id=mil6.1.5:1.1><span>“Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva ekasmiṁ phale vinetvā yadā apunarāvattī hoti tadā so pabbājetabbo. </span></div><p><div class=verse-container id=mil6.1.5:1.2><span>Kiṁ kāraṇā? </span></div><p><div class=verse-container id=mil6.1.5:1.3><span>Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṁ paccāgamanena ayaṁ mahājano evaṁ vicinteti ‘tucchakaṁ vata bho etaṁ samaṇassa gotamassa sāsanaṁ bhavissati, yaṁ ime paṭinivattantī’ti, idamettha kāraṇan”ti. </span></div><p><div class=verse-container id=mil6.1.5:2.1><span>“Yathā, mahārāja, taḷāko bhaveyya sampuṇṇasucivimalasītalasalilo, atha yo koci kiliṭṭho malakaddamagato taṁ taḷākaṁ gantvā anahāyitvā kiliṭṭhova paṭinivatteyya, tattha, mahārāja, katamaṁ jano garaheyya kiliṭṭhaṁ vā taḷākaṁ vā”ti? </span></div><p><div class=verse-container id=mil6.1.5:2.2><span>“Kiliṭṭhaṁ, bhante, jano garaheyya ‘ayaṁ taḷākaṁ gantvā anahāyitvā kiliṭṭhova paṭinivatto, kiṁ imaṁ anahāyitukāmaṁ taḷāko sayaṁ nahāpessati, ko doso taḷākassā’”ti. </span></div><p><div class=verse-container id=mil6.1.5:2.3><span>“Evameva kho, mahārāja, tathāgato vimuttivarasalilasampuṇṇaṁ saddhammavarataḷākaṁ māpesi ‘ye keci kilesamalakiliṭṭhā sacetanā budhā, te idha nahāyitvā sabbakilese pavāhayissantī’ti. </span></div><p><div class=verse-container id=mil6.1.5:2.4><span>Yadi koci taṁ saddhammavarataḷākaṁ gantvā anahāyitvā sakilesova paṭinivattitvā hīnāyāvattati taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti? </span></div><p><div class=verse-container id=mil6.1.5:3.1><span>Yathā vā pana, mahārāja, puriso paramabyādhito roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatteyya, tattha katamaṁ jano garaheyya āturaṁ vā bhisakkaṁ vā”ti? </span></div><p><div class=verse-container id=mil6.1.5:3.2><span>“Āturaṁ, bhante, jano garaheyya ‘ayaṁ roguppattikusalaṁ amoghadhuvasiddhakammaṁ bhisakkaṁ sallakattaṁ disvā atikicchāpetvā sabyādhikova paṭinivatto, kiṁ imaṁ atikicchāpentaṁ bhisakko sayaṁ tikicchissati, ko doso bhisakkassā’”ti? </span></div><p><div class=verse-container id=mil6.1.5:3.3><span>“Evameva kho, mahārāja, tathāgato antosāsanasamugge kevalaṁ sakalakilesabyādhivūpasamanasamatthaṁ amatosadhaṁ pakkhipi, ‘ye keci kilesabyādhipīḷitā sacetanā budhā, te imaṁ amatosadhaṁ pivitvā sabbakilesabyādhiṁ vūpasamessantī’ti. </span></div><p><div class=verse-container id=mil6.1.5:3.4><span>Yadi koci taṁ amatosadhaṁ apivitvā sakilesova paṭinivattitvā hīnāyāvattati, taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti? </span></div><p><div class=verse-container id=mil6.1.5:4.1><span>Yathā vā pana, mahārāja, chāto puriso mahatimahāpuññabhattaparivesanaṁ gantvā taṁ bhattaṁ abhuñjitvā chātova paṭinivatteyya, tattha katamaṁ jano garaheyya chātaṁ vā puññabhattaṁ vā”ti? </span></div><p><div class=verse-container id=mil6.1.5:4.2><span>“Chātaṁ, bhante, jano garaheyya ‘ayaṁ khudāpīḷito puññabhattaṁ paṭilabhitvā abhuñjitvā chātova paṭinivatto, kiṁ imassa abhuñjantassa bhojanaṁ sayaṁ mukhaṁ pavisissati, ko doso bhojanassā’”ti? </span></div><p><div class=verse-container id=mil6.1.5:4.3><span>“Evameva kho, mahārāja, tathāgato antosāsanasamugge paramapavaraṁ santaṁ sivaṁ paṇītaṁ amataṁ paramamadhuraṁ kāyagatāsatibhojanaṁ ṭhapesi ‘ye keci kilesachātajjhattā taṇhāparetamānasā sacetanā budhā, te imaṁ bhojanaṁ bhuñjitvā kāmarūpārūpabhavesu sabbaṁ taṇhamapanessantī’ti. </span></div><p><div class=verse-container id=mil6.1.5:4.4><span>Yadi koci taṁ bhojanaṁ abhuñjitvā taṇhāsitova paṭinivattitvā hīnāyāvattati, taññeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto, kiṁ imaṁ appaṭipajjantaṁ jinasāsanaṁ sayaṁ bodhessasi, ko doso jinasāsanassā’ti? </span></div><p><div class=verse-container id=mil6.1.5:5.1><span>Yadi, mahārāja, tathāgato gihiṁyeva ekasmiṁ phale vinītaṁ pabbājeyya, na nāmāyaṁ pabbajjā kilesappahānāya visuddhiyā vā, natthi pabbajjāya karaṇīyaṁ. </span></div><p><div class=verse-container id=mil6.1.5:5.2><span>Yathā, mahārāja, puriso anekasatena kammena taḷākaṁ khaṇāpetvā parisāya evamanussāveyya ‘mā me, bhonto, keci saṅkiliṭṭhā imaṁ taḷākaṁ otaratha, pavāhitarajojallā parisuddhā vimalamaṭṭhā imaṁ taḷākaṁ otarathā’ti. </span></div><p><div class=verse-container id=mil6.1.5:5.3><span>Api nu kho, mahārāja, tesaṁ pavāhitarajojallānaṁ parisuddhānaṁ vimalamaṭṭhānaṁ tena taḷākena karaṇīyaṁ bhaveyyā”ti? </span></div><p><div class=verse-container id=mil6.1.5:5.4><span>“Na hi, bhante, yassatthāya te taṁ taḷākaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena taḷākenā”ti? </span></div><p><div class=verse-container id=mil6.1.5:5.5><span>“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya. </span></div><p><div class=verse-container id=mil6.1.5:6.1><span>Yathā vā pana, mahārāja, sabhāvaisibhattiko sutamantapadadharo atakkiko roguppattikusalo amoghadhuvasiddhakammo bhisakko sallakatto sabbarogūpasamabhesajjaṁ sannipātetvā parisāya evamanussāveyya ‘mā kho, bhonto, keci sabyādhikā mama santike upagacchatha, abyādhikā arogā mama santike upagacchathā’ti. </span></div><p><div class=verse-container id=mil6.1.5:6.2><span>Api nu kho, mahārāja, tesaṁ abyādhikānaṁ arogānaṁ paripuṇṇānaṁ udaggānaṁ tena bhisakkena karaṇīyaṁ bhaveyyā”ti? </span></div><p><div class=verse-container id=mil6.1.5:6.3><span>“Na hi, bhante, yassatthāya te taṁ bhisakkaṁ sallakattaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena bhisakkenā”ti? </span></div><p><div class=verse-container id=mil6.1.5:6.4><span>“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya? </span></div><p><div class=verse-container id=mil6.1.5:7.1><span>Yathā vā pana, mahārāja, koci puriso anekathālipākasataṁ bhojanaṁ paṭiyādāpetvā parisāya evamanussāveyya ‘mā me, bhonto, keci chātā imaṁ parivesanaṁ upagacchatha, subhuttā tittā suhitā dhātā pīṇitā paripuṇṇā imaṁ parivesanaṁ upagacchathā’ti. </span></div><p><div class=verse-container id=mil6.1.5:7.2><span>Api nu kho, mahārāja, tesaṁ bhuttāvīnaṁ tittānaṁ suhitānaṁ dhātānaṁ pīṇitānaṁ paripuṇṇānaṁ tena bhojanena karaṇīyaṁ bhaveyyā”ti? </span></div><p><div class=verse-container id=mil6.1.5:7.3><span>“Na hi, bhante, yassatthāya te taṁ parivesanaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tāya parivesanāyā”ti? </span></div><p><div class=verse-container id=mil6.1.5:7.4><span>“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya? </span></div><p><div class=verse-container id=mil6.1.5:8.1><span>Api ca, mahārāja, ye hīnāyāvattanti, te jinasāsanassa pañca atuliye guṇe dassenti. </span></div><p><div class=verse-container id=mil6.1.5:8.2><span>Katame pañca? </span></div><p><div class=verse-container id=mil6.1.5:8.3><span>Bhūmimahantabhāvaṁ dassenti, parisuddhavimalabhāvaṁ dassenti, pāpehi asaṁvāsiyabhāvaṁ dassenti, duppaṭivedhabhāvaṁ dassenti, bahusaṁvararakkhiyabhāvaṁ dassenti. </span></div><p><div class=verse-container id=mil6.1.5:9.1><span>Kathaṁ bhūmimahantabhāvaṁ dassenti? </span></div><p><div class=verse-container id=mil6.1.5:9.2><span>Yathā, mahārāja, puriso adhano hīnajacco nibbiseso buddhiparihīno mahārajjaṁ paṭilabhitvā na cirasseva paripatati paridhaṁsati parihāyati yasato, na sakkoti issariyaṁ sandhāretuṁ. </span></div><p><div class=verse-container id=mil6.1.5:9.3><span>Kiṅkāraṇaṁ? </span></div><p><div class=verse-container id=mil6.1.5:9.4><span>Mahantattā issariyassa. </span></div><p><div class=verse-container id=mil6.1.5:9.5><span>Evameva kho, mahārāja, ye keci nibbisesā akatapuññā buddhiparihīnā jinasāsane pabbajanti, te taṁ pabbajjaṁ pavaruttamaṁ sandhāretuṁ avisahantā na cirasseva jinasāsanā paripatitvā paridhaṁsitvā parihāyitvā hīnāyāvattanti, na sakkonti jinasāsanaṁ sandhāretuṁ. </span></div><p><div class=verse-container id=mil6.1.5:9.6><span>Kiṅkāraṇaṁ? </span></div><p><div class=verse-container id=mil6.1.5:9.7><span>Mahantattā jinasāsanabhūmiyā. </span></div><p><div class=verse-container id=mil6.1.5:9.8><span>Evaṁ bhūmimahantabhāvaṁ dassenti. </span></div><p><div class=verse-container id=mil6.1.5:10.1><span>Kathaṁ parisuddhavimalabhāvaṁ dassenti? </span></div><p><div class=verse-container id=mil6.1.5:10.2><span>Yathā, mahārāja, vāri pokkharapatte vikirati vidhamati vidhaṁseti, na ṭhānamupagacchati nūpalimpati. </span></div><p><div class=verse-container id=mil6.1.5:10.3><span>Kiṅkāraṇaṁ? </span></div><p><div class=verse-container id=mil6.1.5:10.4><span>Parisuddhavimalattā padumassa. </span></div><p><div class=verse-container id=mil6.1.5:10.5><span>Evameva kho, mahārāja, ye keci saṭhā kūṭā vaṅkā kuṭilā visamadiṭṭhino jinasāsane pabbajanti, te parisuddhavimalanikkaṇṭakapaṇḍaravarappavarasāsanato na cirasseva vikiritvā vidhamitvā vidhaṁsetvā asaṇṭhahitvā anupalimpitvā hīnāyāvattanti. </span></div><p><div class=verse-container id=mil6.1.5:10.6><span>Kiṅkāraṇaṁ? </span></div><p><div class=verse-container id=mil6.1.5:10.7><span>Parisuddhavimalattā jinasāsanassa. </span></div><p><div class=verse-container id=mil6.1.5:10.8><span>Evaṁ parisuddhavimalabhāvaṁ dassenti. </span></div><p><div class=verse-container id=mil6.1.5:11.1><span>Kathaṁ pāpehi asaṁvāsiyabhāvaṁ dassenti? </span></div><p><div class=verse-container id=mil6.1.5:11.2><span>Yathā, mahārāja, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ, taṁ khippameva tīraṁ upaneti thalaṁ vā ussāreti. </span></div><p><div class=verse-container id=mil6.1.5:11.3><span>Kiṅkāraṇaṁ? </span></div><p><div class=verse-container id=mil6.1.5:11.4><span>Mahābhūtānaṁ bhavanattā mahāsamuddassa. </span></div><p><div class=verse-container id=mil6.1.5:11.5><span>Evameva kho, mahārāja, ye keci pāpakā asaṁvutā ahirikā akiriyā osannavīriyā kusītā kiliṭṭhā dujjanā manussā jinasāsane pabbajanti, te na cirasseva jinasāsanato arahantavimalakhīṇāsavamahābhūtabhavanato nikkhamitvā asaṁvasitvā hīnāyāvattanti. </span></div><p><div class=verse-container id=mil6.1.5:11.6><span>Kiṅkāraṇaṁ? </span></div><p><div class=verse-container id=mil6.1.5:11.7><span>Pāpehi asaṁvāsiyattā jinasāsanassa. </span></div><p><div class=verse-container id=mil6.1.5:11.8><span>Evaṁ pāpehi asaṁvāsiyabhāvaṁ dassenti. </span></div><p><div class=verse-container id=mil6.1.5:12.1><span>Kathaṁ duppaṭivedhabhāvaṁ dassenti? </span></div><p><div class=verse-container id=mil6.1.5:12.2><span>Yathā, mahārāja, ye keci achekā asikkhitā asippino mativippahīnā issāsā vālaggavedhaṁ avisahantā vigaḷanti pakkamanti. </span></div><p><div class=verse-container id=mil6.1.5:12.3><span>Kiṅkāraṇaṁ? </span></div><p><div class=verse-container id=mil6.1.5:12.4><span>Saṇhasukhumaduppaṭivedhattā vālaggassa. </span></div><p><div class=verse-container id=mil6.1.5:12.5><span>Evameva kho, mahārāja, ye keci duppaññā jaḷā eḷamūgā mūḷhā dandhagatikā janā jinasāsane pabbajanti, te taṁ paramasaṇhasukhumacatusaccappaṭivedhaṁ paṭivijjhituṁ avisahantā jinasāsanā vigaḷitvā pakkamitvā na cirasseva hīnāyāvattanti. </span></div><p><div class=verse-container id=mil6.1.5:12.6><span>Kiṅkāraṇaṁ? </span></div><p><div class=verse-container id=mil6.1.5:12.7><span>Paramasaṇhasukhumaduppaṭivedhatāya saccānaṁ. </span></div><p><div class=verse-container id=mil6.1.5:12.8><span>Evaṁ duppaṭivedhabhāvaṁ dassenti. </span></div><p><div class=verse-container id=mil6.1.5:13.1><span>Kathaṁ bahusaṁvararakkhiyabhāvaṁ dassenti? </span></div><p><div class=verse-container id=mil6.1.5:13.2><span>Yathā, mahārāja, kocideva puriso mahatimahāyuddhabhūmimupagato parasenāya disāvidisāhi samantā parivārito sattihatthaṁ janamupentaṁ disvā bhīto osakkati paṭinivattati palāyati. </span></div><p><div class=verse-container id=mil6.1.5:13.3><span>Kiṅkāraṇaṁ? </span></div><p><div class=verse-container id=mil6.1.5:13.4><span>Bahuvidhayuddhamukharakkhaṇabhayā. </span></div><p><div class=verse-container id=mil6.1.5:13.5><span>Evameva kho, mahārāja, ye keci pāpakā asaṁvutā ahirikā akiriyā akkhantī capalā calitā ittarā bālajanā jinasāsane pabbajanti, te bahuvidhaṁ sikkhāpadaṁ parirakkhituṁ avisahantā osakkitvā paṭinivattitvā palāyitvā na cirasseva hīnāyāvattanti. </span></div><p><div class=verse-container id=mil6.1.5:13.6><span>Kiṅkāraṇaṁ? </span></div><p><div class=verse-container id=mil6.1.5:13.7><span>Bahuvidhasaṁvararakkhiyabhāvattā jinasāsanassa. </span></div><p><div class=verse-container id=mil6.1.5:13.8><span>Evaṁ bahuvidhasaṁvararakkhiyabhāvaṁ dassenti. </span></div><p><div class=verse-container id=mil6.1.5:14.1><span>Thalajuttamepi, mahārāja, vassikāgumbe kimividdhāni pupphāni honti, tāni aṅkurāni saṅkuṭitāni antarāyeva paripatanti, na ca tesu paripatitesu vassikāgumbo hīḷito nāma hoti. </span></div><p><div class=verse-container id=mil6.1.5:14.2><span>Yāni tattha ṭhitāni pupphāni, tāni sammā gandhena disāvidisaṁ abhibyāpenti. </span></div><p><div class=verse-container id=mil6.1.5:14.3><span>Evameva kho, mahārāja, ye te jinasāsane pabbajitvā hīnāyāvattanti, te jinasāsane kimividdhāni vassikāpupphāni viya vaṇṇagandharahitā nibbaṇṇākārasīlā abhabbā vepullāya, na ca tesaṁ hīnāyāvattanena jinasāsanaṁ hīḷitaṁ nāma hoti. </span></div><p><div class=verse-container id=mil6.1.5:14.4><span>Ye tattha ṭhitā bhikkhū, te sadevakaṁ lokaṁ sīlavaragandhena abhibyāpenti. </span></div><p><div class=verse-container id=mil6.1.5:15.1><span>Sālīnampi, mahārāja, nirātaṅkānaṁ lohitakānaṁ antare karumbhakaṁ nāma sālijāti uppajjitvā antarā yeva vinassati, na ca tassā vinaṭṭhattā lohitakasālī hīḷitā nāma honti. </span></div><p><div class=verse-container id=mil6.1.5:15.2><span>Ye tattha ṭhitā sālī, te rājūpabhogā honti. </span></div><p><div class=verse-container id=mil6.1.5:15.3><span>Evameva kho, mahārāja, ye te jinasāsane pabbajitvā hīnāyāvattanti, te lohitakasālīnamantare karumbhakā viya jinasāsane na vaḍḍhitvā vepullataṁ na pāpuṇitvā antarāyeva hīnāyāvattanti, na ca tesaṁ hīnāyāvattanena jinasāsanaṁ hīḷitaṁ nāma hoti. </span></div><p><div class=verse-container id=mil6.1.5:15.4><span>Ye tattha ṭhitā bhikkhū te arahattassa anucchavikā honti. </span></div><p><div class=verse-container id=mil6.1.5:16.1><span>Kāmadadassāpi, mahārāja, maṇiratanassa ekadesaṁ kakkasaṁ uppajjati, na ca tattha kakkasuppannattā maṇiratanaṁ hīḷitaṁ nāma hoti. </span></div><p><div class=verse-container id=mil6.1.5:16.2><span>Yaṁ tattha parisuddhaṁ maṇiratanassa, taṁ janassa hāsakaraṁ hoti. </span></div><p><div class=verse-container id=mil6.1.5:16.3><span>Evameva kho, mahārāja, ye te jinasāsane pabbajitvā hīnāyāvattanti, kakkasā te jinasāsane papaṭikā, na ca tesaṁ hīnāyāvattanena jinasāsanaṁ hīḷitaṁ nāma hoti. </span></div><p><div class=verse-container id=mil6.1.5:16.4><span>Ye tattha ṭhitā bhikkhū, te devamanussānaṁ hāsajanakā honti. </span></div><p><div class=verse-container id=mil6.1.5:17.1><span>Jātisampannassapi, mahārāja, lohitacandanassa ekadesaṁ pūtikaṁ hoti appagandhaṁ. </span></div><p><div class=verse-container id=mil6.1.5:17.2><span>Na tena lohitacandanaṁ hīḷitaṁ nāma hoti. </span></div><p><div class=verse-container id=mil6.1.5:17.3><span>Yaṁ tattha apūtikaṁ sugandhaṁ, taṁ samantā vidhūpeti abhibyāpeti. </span></div><p><div class=verse-container id=mil6.1.5:17.4><span>Evameva kho, mahārāja, ye te jinasāsane pabbajitvā hīnāyāvattanti, te lohitacandanasārantare pūtikadesamiva chaḍḍanīyā jinasāsane, na ca tesaṁ hīnāyāvattanena jinasāsanaṁ hīḷitaṁ nāma hoti. </span></div><p><div class=verse-container id=mil6.1.5:17.5><span>Ye tattha ṭhitā bhikkhū, te sadevakaṁ lokaṁ sīlavaracandanagandhena anulimpayantī”ti. </span></div><p><div class=verse-container id=mil6.1.5:18.1><span>“Sādhu, bhante nāgasena, tena tena anucchavikena tena tena sadisena kāraṇena niravajjamanupāpitaṁ jinasāsanaṁ seṭṭhabhāvena paridīpitaṁ, hīnāyāvattamānāpi te jinasāsanassa seṭṭhabhāvaṁyeva paridīpentī”ti. </span></div><p><div class=verse-container id=mil6.1.5:19.1><span>Hīnāyāvattanapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0006P0001P0004.html>Previous</a><a href=/canon/en/pli/ms/sutta/kn/mil/mil0006P0001P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>