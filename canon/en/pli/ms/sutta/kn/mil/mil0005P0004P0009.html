<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0008.html>Previous</a><a href=/canon/en/pli/ms/sutta/kn/mil/mil0005P0004P0010.html>Next</a></div><p><div class=verse-container id=mil5.4.9:0.1><span>Milindapañha </span></div><p><div class=verse-container id=mil5.4.9:0.2><span>Meṇḍakapañha </span></div><p><div class=verse-container id=mil5.4.9:0.3><span>Sabbaññutañāṇavagga </span></div><p><div class=verse-container id=mil5.4.9:0.4><span class=big-bold>9. Arahantaabhāyanapañha </span></div><p><div class=verse-container id=mil5.4.9:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.4.9:1.2><span>‘vigatabhayasantāsā arahanto’ti. </span></div><p><div class=verse-container id=mil5.4.9:1.3><span>Puna ca nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ. </span></div><p><div class=verse-container id=mil5.4.9:1.4><span>Kiṁ nu kho, bhante nāgasena, te arahanto bhayā pakkantā, paññāyissati sakena kammenāti dasabalaṁ pātetukāmā pakkantā, udāhu tathāgatassa atulaṁ vipulamasamaṁ pāṭihāriyaṁ daṭṭhukāmā pakkantā? </span></div><p><div class=verse-container id=mil5.4.9:1.5><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.4.9:1.6><span>‘vigatabhayasantāsā arahanto’ti, tena hi ‘nagare …pe… </span></div><p><div class=verse-container id=mil5.4.9:1.7><span>ānandan’ti yaṁ vacanaṁ taṁ micchā. </span></div><p><div class=verse-container id=mil5.4.9:1.8><span>Yadi nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tena hi ‘vigatabhayasantāsā arahanto’ti tampi vacanaṁ micchā. </span></div><p><div class=verse-container id=mil5.4.9:1.9><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.4.9:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.4.9:2.2><span>‘vigatabhayasantāsā arahanto’ti, nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tañca pana na bhayā, nāpi bhagavantaṁ pātetukāmatāya. </span></div><p><div class=verse-container id=mil5.4.9:3.1><span>Yena pana, mahārāja, hetunā arahanto bhāyeyyuṁ vā tāseyyuṁ vā, so hetu arahantānaṁ samucchinno, tasmā vigatabhayasantāsā arahanto, bhāyati nu, mahārāja, mahāpathavī khaṇantepi bhindantepi dhārentepi samuddapabbatagirisikhare”ti? </span></div><p><div class=verse-container id=mil5.4.9:3.2><span>“Na hi, bhante”ti. </span></div><p><div class=verse-container id=mil5.4.9:3.3><span>“Kena kāraṇena, mahārājā”ti? </span></div><p><div class=verse-container id=mil5.4.9:3.4><span>“Natthi, bhante, mahāpathaviyā so hetu, yena hetunā mahāpathavī bhāyeyya vā tāseyya vā”ti. </span></div><p><div class=verse-container id=mil5.4.9:3.5><span>“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā. </span></div><p><div class=verse-container id=mil5.4.9:4.1><span>Bhāyati nu, mahārāja, girisikharaṁ chindante vā bhindante vā patante vā agginā dahante vā”ti? </span></div><p><div class=verse-container id=mil5.4.9:4.2><span>“Na hi, bhante”ti. </span></div><p><div class=verse-container id=mil5.4.9:4.3><span>“Kena kāraṇena, mahārājā”ti? </span></div><p><div class=verse-container id=mil5.4.9:4.4><span>“Natthi, bhante, girisikharassa so hetu, yena hetunā girisikharaṁ bhāyeyya vā tāseyya vā”ti. </span></div><p><div class=verse-container id=mil5.4.9:4.5><span>“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā. </span></div><p><div class=verse-container id=mil5.4.9:5.1><span>Yadipi, mahārāja, lokadhātusatasahassesu ye keci sattanikāyapariyāpannā sabbepi te sattihatthā ekaṁ arahantaṁ upadhāvitvā tāseyyuṁ, na bhaveyya arahato cittassa kiñci aññathattaṁ. </span></div><p><div class=verse-container id=mil5.4.9:5.2><span>Kiṅkāraṇaṁ? </span></div><p><div class=verse-container id=mil5.4.9:5.3><span>Aṭṭhānamanavakāsatāya. </span></div><p><div class=verse-container id=mil5.4.9:6.1><span>Api ca, mahārāja, tesaṁ khīṇāsavānaṁ evaṁ cetoparivitakko ahosi ‘ajja naravarapavare jinavaravasabhe nagaravaramanuppaviṭṭhe vīthiyā dhanapālako hatthī āpatissati, asaṁsayamatidevadevaṁ upaṭṭhāko na pariccajissati, yadi mayaṁ sabbepi bhagavantaṁ na pariccajissāma, ānandassa guṇo pākaṭo na bhavissati, na heva ca tathāgataṁ samupagamissati hatthināgo, handa mayaṁ apagacchāma, evamidaṁ mahato janakāyassa kilesabandhanamokkho bhavissati, ānandassa ca guṇo pākaṭo bhavissatī’ti. </span></div><p><div class=verse-container id=mil5.4.9:6.2><span>Evaṁ te arahanto ānisaṁsaṁ disvā disāvidisaṁ pakkantā”ti. </span></div><p><div class=verse-container id=mil5.4.9:6.3><span>“Suvibhatto, bhante nāgasena, pañho, evametaṁ natthi arahantānaṁ bhayaṁ vā santāso vā, ānisaṁsaṁ disvā arahanto pakkantā disāvidisan”ti. </span></div><p><div class=verse-container id=mil5.4.9:7.1><span>Arahantaabhāyanapañho navamo. </span></div><div class=flex-between><a href=/canon/en/pli/ms/sutta/kn/mil/mil0005P0004P0008.html>Previous</a><a href=/canon/en/pli/ms/sutta/kn/mil/mil0005P0004P0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>