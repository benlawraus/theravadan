<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0006.html>Previous</a><a href=/canon/en/pli/ms/sutta/kn/mil/mil0005P0002P0008.html>Next</a></div><p><div class=verse-container id=mil5.2.7:0.1><span>Milindapañha </span></div><p><div class=verse-container id=mil5.2.7:0.2><span>Meṇḍakapañha </span></div><p><div class=verse-container id=mil5.2.7:0.3><span>Abhejjavagga </span></div><p><div class=verse-container id=mil5.2.7:0.4><span class=big-bold>7. Bhikkhusaṅghapariharaṇapañha </span></div><p><div class=verse-container id=mil5.2.7:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.2.7:1.2><span>‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti. </span></div><p><div class=verse-container id=mil5.2.7:1.3><span>Puna ca metteyyassa bhagavato sabhāvaguṇaṁ paridīpayamānena bhagavatā evaṁ bhaṇitaṁ—</span></div><p><div class=verse-container id=mil5.2.7:1.4><span>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti. </span></div><p><div class=verse-container id=mil5.2.7:1.5><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.2.7:1.6><span>‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti, tena hi anekasataṁ bhikkhusaṅghaṁ pariharāmīti yaṁ vacanaṁ, taṁ micchā. </span></div><p><div class=verse-container id=mil5.2.7:1.7><span>Yadi tathāgatena bhaṇitaṁ—</span></div><p><div class=verse-container id=mil5.2.7:1.8><span>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti, tena hi ‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti tampi vacanaṁ micchā, ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.2.7:2.1><span>“Bhāsitampetaṁ, mahārāja, bhagavatā ‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti. </span></div><p><div class=verse-container id=mil5.2.7:2.2><span>Puna ca metteyyassāpi bhagavato sabhāvaguṇaṁ paridīpayamānena bhagavatā bhaṇitaṁ—</span></div><p><div class=verse-container id=mil5.2.7:2.3><span>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti. </span></div><p><div class=verse-container id=mil5.2.7:2.4><span>Etasmiñca, mahārāja, pañhe eko attho sāvaseso, eko attho niravaseso. </span></div><p><div class=verse-container id=mil5.2.7:2.5><span>Na, mahārāja, tathāgato parisāya anugāmiko, parisā pana tathāgatassa anugāmikā. </span></div><p><div class=verse-container id=mil5.2.7:2.6><span>Sammuti, mahārāja, esā ‘ahan’ti ‘mamā’ti, na paramattho eso, vigataṁ, mahārāja, tathāgatassa pemaṁ, vigato sineho, ‘mayhan’tipi tathāgatassa gahaṇaṁ natthi, upādāya pana avassayo hoti. </span></div><p><div class=verse-container id=mil5.2.7:3.1><span>Yathā, mahārāja, pathavī bhūmaṭṭhānaṁ sattānaṁ patiṭṭhā hoti upassayaṁ, pathaviṭṭhā cete sattā, na ca mahāpathaviyā ‘mayhete’ti apekkhā hoti; </span></div><p><div class=verse-container id=mil5.2.7:3.2><span>evameva kho, mahārāja, tathāgato sabbasattānaṁ patiṭṭhā hoti upassayaṁ, tathāgataṭṭhā cete sattā, na ca tathāgatassa ‘mayhete’ti apekkhā hoti. </span></div><p><div class=verse-container id=mil5.2.7:3.3><span>Yathā vā pana, mahārāja, mahatimahāmegho abhivassanto tiṇarukkhapasumanussānaṁ vuḍḍhiṁ deti santatiṁ anupāleti. </span></div><p><div class=verse-container id=mil5.2.7:3.4><span>Vuṭṭhūpajīvino cete sattā sabbe, na ca mahāmeghassa ‘mayhete’ti apekkhā hoti. </span></div><p><div class=verse-container id=mil5.2.7:3.5><span>Evameva kho, mahārāja, tathāgato sabbasattānaṁ kusaladhamme janeti anupāleti, satthūpajīvino cete sattā sabbe, na ca tathāgatassa ‘mayhete’ti apekkhā hoti. </span></div><p><div class=verse-container id=mil5.2.7:3.6><span>Taṁ kissa hetu? </span></div><p><div class=verse-container id=mil5.2.7:3.7><span>Attānudiṭṭhiyā pahīnattā”ti. </span></div><p><div class=verse-container id=mil5.2.7:4.1><span>“Sādhu, bhante nāgasena, sunibbeṭhito pañho bahuvidhehi kāraṇehi, gambhīro uttānīkato, gaṇṭhi bhinno, gahanaṁ agahanaṁ kataṁ, andhakāro āloko kato, bhaggā paravādā, jinaputtānaṁ cakkhuṁ uppāditan”ti. </span></div><p><div class=verse-container id=mil5.2.7:5.1><span>Bhikkhusaṅghapariharaṇapañho sattamo. </span></div><div class=flex-between><a href=/canon/en/pli/ms/sutta/kn/mil/mil0005P0002P0006.html>Previous</a><a href=/canon/en/pli/ms/sutta/kn/mil/mil0005P0002P0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>