<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0006.html>Previous</a><a href=/canon/en/pli/ms/sutta/kn/mil/mil0005P0002P0008.html>Next</a></div><p id=mil5.2.7:0.1><span class=root>Milindapañha </span><br><p id=mil5.2.7:0.2><span class=root>Meṇḍakapañha </span><br><p id=mil5.2.7:0.3><span class=root>Abhejjavagga </span><br><p id=mil5.2.7:0.4><span class="root big-bold">7. Bhikkhusaṅghapariharaṇapañha </span><br><p id=mil5.2.7:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.2.7:1.2><span class=root>‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti. </span><br><p id=mil5.2.7:1.3><span class=root>Puna ca metteyyassa bhagavato sabhāvaguṇaṁ paridīpayamānena bhagavatā evaṁ bhaṇitaṁ—</span><br><p id=mil5.2.7:1.4><span class=root>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti. </span><br><p id=mil5.2.7:1.5><span class=root>Yadi, bhante nāgasena, bhagavatā bhaṇitaṁ—</span><br><p id=mil5.2.7:1.6><span class=root>‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti, tena hi anekasataṁ bhikkhusaṅghaṁ pariharāmīti yaṁ vacanaṁ, taṁ micchā. </span><br><p id=mil5.2.7:1.7><span class=root>Yadi tathāgatena bhaṇitaṁ—</span><br><p id=mil5.2.7:1.8><span class=root>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti, tena hi ‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti tampi vacanaṁ micchā, ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.2.7:2.1><span class=root>“Bhāsitampetaṁ, mahārāja, bhagavatā ‘tathāgatassa kho, ānanda, na evaṁ hoti “ahaṁ bhikkhusaṅghaṁ pariharissāmī”ti vā, “mamuddesiko bhikkhusaṅgho”ti vā’ti. </span><br><p id=mil5.2.7:2.2><span class=root>Puna ca metteyyassāpi bhagavato sabhāvaguṇaṁ paridīpayamānena bhagavatā bhaṇitaṁ—</span><br><p id=mil5.2.7:2.3><span class=root>‘so anekasahassaṁ bhikkhusaṅghaṁ pariharissati, seyyathāpi ahaṁ etarahi anekasataṁ bhikkhusaṅghaṁ pariharāmī’ti. </span><br><p id=mil5.2.7:2.4><span class=root>Etasmiñca, mahārāja, pañhe eko attho sāvaseso, eko attho niravaseso. </span><br><p id=mil5.2.7:2.5><span class=root>Na, mahārāja, tathāgato parisāya anugāmiko, parisā pana tathāgatassa anugāmikā. </span><br><p id=mil5.2.7:2.6><span class=root>Sammuti, mahārāja, esā ‘ahan’ti ‘mamā’ti, na paramattho eso, vigataṁ, mahārāja, tathāgatassa pemaṁ, vigato sineho, ‘mayhan’tipi tathāgatassa gahaṇaṁ natthi, upādāya pana avassayo hoti. </span><br><p id=mil5.2.7:3.1><span class=root>Yathā, mahārāja, pathavī bhūmaṭṭhānaṁ sattānaṁ patiṭṭhā hoti upassayaṁ, pathaviṭṭhā cete sattā, na ca mahāpathaviyā ‘mayhete’ti apekkhā hoti; </span><br><p id=mil5.2.7:3.2><span class=root>evameva kho, mahārāja, tathāgato sabbasattānaṁ patiṭṭhā hoti upassayaṁ, tathāgataṭṭhā cete sattā, na ca tathāgatassa ‘mayhete’ti apekkhā hoti. </span><br><p id=mil5.2.7:3.3><span class=root>Yathā vā pana, mahārāja, mahatimahāmegho abhivassanto tiṇarukkhapasumanussānaṁ vuḍḍhiṁ deti santatiṁ anupāleti. </span><br><p id=mil5.2.7:3.4><span class=root>Vuṭṭhūpajīvino cete sattā sabbe, na ca mahāmeghassa ‘mayhete’ti apekkhā hoti. </span><br><p id=mil5.2.7:3.5><span class=root>Evameva kho, mahārāja, tathāgato sabbasattānaṁ kusaladhamme janeti anupāleti, satthūpajīvino cete sattā sabbe, na ca tathāgatassa ‘mayhete’ti apekkhā hoti. </span><br><p id=mil5.2.7:3.6><span class=root>Taṁ kissa hetu? </span><br><p id=mil5.2.7:3.7><span class=root>Attānudiṭṭhiyā pahīnattā”ti. </span><br><p id=mil5.2.7:4.1><span class=root>“Sādhu, bhante nāgasena, sunibbeṭhito pañho bahuvidhehi kāraṇehi, gambhīro uttānīkato, gaṇṭhi bhinno, gahanaṁ agahanaṁ kataṁ, andhakāro āloko kato, bhaggā paravādā, jinaputtānaṁ cakkhuṁ uppāditan”ti. </span><br><p id=mil5.2.7:5.1><span class=root>Bhikkhusaṅghapariharaṇapañho sattamo. </span><br></main><footer class="container footer"><small><a href=/about/>Contact info</a></small></footer>