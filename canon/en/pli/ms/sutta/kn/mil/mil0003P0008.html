<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0003P0007P0016.html>Previous</a><a href=/canon/en/pli/ms/sutta/kn/mil/mil0004P0001.html>Next</a></div><p><div class=verse-container id=mil3.8:0.1><span>Milindapañha </span></div><p><div class=verse-container id=mil3.8:0.2><span class=big-bold>8. Milindapañhapucchāvisajjanā </span></div><p><div class=verse-container id=mil3.8:1.1><span>Thero āha—</span></div><p><div class=verse-container id=mil3.8:1.2><span>“jānāsi kho, mahārāja, sampati kā velā”ti? </span></div><p><div class=verse-container id=mil3.8:1.3><span>“Āma, bhante, jānāmi ‘sampati paṭhamo yāmo atikkanto, majjhimo yāmo pavattati, ukkā padīpīyanti, cattāri paṭākāni āṇattāni gamissanti bhaṇḍato rājadeyyānī’”ti. </span></div><p><div class=verse-container id=mil3.8:2.1><span>Yonakā evamāhaṁsu “kallosi, mahārāja, paṇḍito thero”ti. </span></div><p><div class=verse-container id=mil3.8:2.2><span>“Āma, bhaṇe, paṇḍito thero, ediso ācariyo bhaveyya mādiso ca antevāsī, nacirasseva paṇḍito dhammaṁ ājāneyyā”ti. </span></div><p><div class=verse-container id=mil3.8:2.3><span>Tassa pañhaveyyākaraṇena tuṭṭho rājā theraṁ nāgasenaṁ satasahassagghanakena kambalena acchādetvā “bhante nāgasena, ajjatagge te aṭṭhasataṁ bhattaṁ paññapemi, yaṁ kiñci antepure kappiyaṁ, tena ca pavāremī”ti—āha. </span></div><p><div class=verse-container id=mil3.8:2.4><span>“Alaṁ, mahārāja jīvāmī”ti. </span></div><p><div class=verse-container id=mil3.8:2.5><span>“Jānāmi, bhante nāgasena, jīvasi, api ca attānañca rakkha, mamañca rakkhāhī”ti. </span></div><p><div class=verse-container id=mil3.8:2.6><span>“Kathaṁ attānaṁ rakkhasi, ‘nāgaseno milindaṁ rājānaṁ pasādeti, na ca kiñci alabhī’ti parāpavādo āgaccheyyāti, evaṁ attānaṁ rakkha. </span></div><p><div class=verse-container id=mil3.8:2.7><span>Kathaṁ mamaṁ rakkhasi, ‘milindo rājā pasanno pasannākāraṁ na karotī’ti parāpavādo āgaccheyyāti, evaṁ mamaṁ rakkhāhī”ti. </span></div><p><div class=verse-container id=mil3.8:2.8><span>“Tathā hotu, mahārājā”ti. </span></div><p><div class=verse-container id=mil3.8:2.9><span>“Seyyathāpi, bhante, sīho migarājā suvaṇṇapañjare pakkhittopi bahimukhoyeva hoti; </span></div><p><div class=verse-container id=mil3.8:2.10><span>evameva kho ahaṁ, bhante, kiñcāpi agāraṁ ajjhāvasāmi bahimukho yeva pana acchāmi. </span></div><p><div class=verse-container id=mil3.8:2.11><span>Sace ahaṁ, bhante, agārasmā anāgāriyaṁ pabbajeyyaṁ, na ciraṁ jīveyyaṁ, bahū me paccatthikā”ti. </span></div><p><div class=verse-container id=mil3.8:3.1><span>Atha kho āyasmā nāgaseno milindassa rañño pañhaṁ visajjetvā uṭṭhāyāsanā saṅghārāmaṁ agamāsi. </span></div><p><div class=verse-container id=mil3.8:3.2><span>Acirapakkante ca āyasmante nāgasene milindassa rañño etadahosi—</span></div><p><div class=verse-container id=mil3.8:3.3><span>“kiṁ mayā pucchitaṁ, kiṁ bhadantena nāgasenena visajjitan”ti? </span></div><p><div class=verse-container id=mil3.8:3.4><span>Atha kho milindassa rañño etadahosi—</span></div><p><div class=verse-container id=mil3.8:3.5><span>“sabbaṁ mayā supucchitaṁ, sabbaṁ bhadantena nāgasenena suvisajjitan”ti. </span></div><p><div class=verse-container id=mil3.8:3.6><span>Āyasmatopi nāgasenassa saṅghārāmagatassa etadahosi—</span></div><p><div class=verse-container id=mil3.8:3.7><span>“kiṁ milindena raññā pucchitaṁ, kiṁ mayā visajjitan”ti. </span></div><p><div class=verse-container id=mil3.8:3.8><span>Atha kho āyasmato nāgasenassa etadahosi—</span></div><p><div class=verse-container id=mil3.8:3.9><span>“sabbaṁ milindena raññā supucchitaṁ, sabbaṁ mayā suvisajjitan”ti. </span></div><p><div class=verse-container id=mil3.8:4.1><span>Atha kho āyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya yena milindassa rañño nivesanaṁ tenupasaṅkami, upasaṅkamitvā paññatte āsane nisīdi. </span></div><p><div class=verse-container id=mil3.8:4.2><span>Atha kho milindo rājā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā āyasmantaṁ nāgasenaṁ etadavoca—</span></div><p><div class=verse-container id=mil3.8:5.1><span>“Mā kho bhadantassa evaṁ ahosi ‘nāgaseno mayā pañhaṁ pucchito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ. </span></div><p><div class=verse-container id=mil3.8:5.2><span>Tassa mayhaṁ, bhante, taṁ rattāvasesaṁ etadahosi—</span></div><p><div class=verse-container id=mil3.8:5.3><span>‘kiṁ mayā pucchitaṁ, kiṁ bhadantena visajjitan’ti, ‘sabbaṁ mayā supucchitaṁ, sabbaṁ bhadantena suvisajjitan’”ti. </span></div><p><div class=verse-container id=mil3.8:6.1><span>Theropi evamāha—</span></div><p><div class=verse-container id=mil3.8:6.2><span>“mā kho mahārājassa evaṁ ahosi ‘milindassa rañño mayā pañho visajjito’ti teneva somanassena taṁ rattāvasesaṁ vītināmesīti na te evaṁ daṭṭhabbaṁ. </span></div><p><div class=verse-container id=mil3.8:6.3><span>Tassa mayhaṁ, mahārāja, taṁ rattāvasesaṁ etadahosi—</span></div><p><div class=verse-container id=mil3.8:6.4><span>‘kiṁ milindena raññā pucchitaṁ, kiṁ mayā visajjitan’ti, ‘sabbaṁ milindena raññā supucchitaṁ, sabbaṁ mayā suvisajjitan’”ti itiha te mahānāgā aññamaññassa subhāsitaṁ samanumodiṁsūti. </span></div><p><div class=verse-container id=mil3.8:7.1><span>Milindapañhapucchāvisajjanā niṭṭhitā. </span></div><div class=flex-between><a href=/canon/en/pli/ms/sutta/kn/mil/mil0003P0007P0016.html>Previous</a><a href=/canon/en/pli/ms/sutta/kn/mil/mil0004P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>