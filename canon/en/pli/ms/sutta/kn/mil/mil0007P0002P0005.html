<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0002P0004.html>Previous</a><a href=/canon/en/pli/ms/sutta/kn/mil/mil0007P0002P0006.html>Next</a></div><p id=mil7.2.5:0.1><span class=root>Milindapañha </span><br><p id=mil7.2.5:0.2><span class=root>Opammakathāpañha </span><br><p id=mil7.2.5:0.3><span class=root>Gadrabhavagga </span><br><p id=mil7.2.5:0.4><span class="root big-bold">5. Dīpikaṅgapañha </span><br><p id=mil7.2.5:1.1><span class=root>“Bhante nāgasena, ‘dīpikassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span><br><p id=mil7.2.5:1.2><span class=root>“Yathā, mahārāja, dīpiko araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā mige gaṇhāti; </span><br><p id=mil7.2.5:1.3><span class=root>evameva kho, mahārāja, yoginā yogāvacarena vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ manussarāhaseyyakaṁ paṭisallānasāruppaṁ; </span><br><p id=mil7.2.5:1.4><span class=root>vivekaṁ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṁ pāpuṇāti. </span><br><p id=mil7.2.5:1.5><span class=root>Idaṁ, mahārāja, dīpikassa paṭhamaṁ aṅgaṁ gahetabbaṁ. </span><br><p id=mil7.2.5:1.6><span class=root>Bhāsitampetaṁ, mahārāja, therehi dhammasaṅgāhakehi—</span><br><p id=mil7.2.5:2.1><span class=root>‘Yathāpi dīpiko nāma, </span><br><p id=mil7.2.5:2.2><span class=root>nilīyitvā gaṇhate mige; </span><br><p id=mil7.2.5:2.3><span class=root>Tathevāyaṁ buddhaputto, </span><br><p id=mil7.2.5:2.4><span class=root>yuttayogo vipassako; </span><br><p id=mil7.2.5:2.5><span class=root>Araññaṁ pavisitvāna, </span><br><p id=mil7.2.5:2.6><span class=root>gaṇhāti phalamuttaman’ti. </span><br><p id=mil7.2.5:3.1><span class=root>Puna caparaṁ, mahārāja, dīpiko yaṁ kiñci pasuṁ vadhitvā vāmena passena patitaṁ na bhakkheti; </span><br><p id=mil7.2.5:3.2><span class=root>evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṁ bhojanaṁ na bhuñjitabbaṁ vāmena passena patitaṁ pasuṁ viya dīpiko. </span><br><p id=mil7.2.5:3.3><span class=root>Idaṁ, mahārāja, dīpikassa dutiyaṁ aṅgaṁ gahetabbaṁ. </span><br><p id=mil7.2.5:3.4><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil7.2.5:4.1><span class=root>‘Vacīviññattivipphārā, </span><br><p id=mil7.2.5:4.2><span class=root>uppannaṁ madhupāyasaṁ; </span><br><p id=mil7.2.5:4.3><span class=root>Sace bhutto bhaveyyāhaṁ, </span><br><p id=mil7.2.5:4.4><span class=root>sājīvo garahito mama. </span><br><p id=mil7.2.5:5.1><span class=root>Yadipi me antaguṇaṁ, </span><br><p id=mil7.2.5:5.2><span class=root>nikkhamitvā bahī care; </span><br><p id=mil7.2.5:5.3><span class=root>Neva bhindeyyamājīvaṁ, </span><br><p id=mil7.2.5:5.4><span class=root>cajamānopi jīvitan’”ti. </span><br><p id=mil7.2.5:6.1><span class=root>Dīpikaṅgapañho pañcamo. </span><br></main><footer class="container footer"><small><a href=/about/>Contact info</a></small></footer>