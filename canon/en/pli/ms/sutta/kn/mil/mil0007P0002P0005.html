<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0002P0004.html>Previous</a><a href=/canon/en/pli/ms/sutta/kn/mil/mil0007P0002P0006.html>Next</a></div><p><div class=verse-container id=mil7.2.5:0.1><span>Milindapañha </span></div><p><div class=verse-container id=mil7.2.5:0.2><span>Opammakathāpañha </span></div><p><div class=verse-container id=mil7.2.5:0.3><span>Gadrabhavagga </span></div><p><div class=verse-container id=mil7.2.5:0.4><span class=big-bold>5. Dīpikaṅgapañha </span></div><p><div class=verse-container id=mil7.2.5:1.1><span>“Bhante nāgasena, ‘dīpikassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span></div><p><div class=verse-container id=mil7.2.5:1.2><span>“Yathā, mahārāja, dīpiko araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā mige gaṇhāti; </span></div><p><div class=verse-container id=mil7.2.5:1.3><span>evameva kho, mahārāja, yoginā yogāvacarena vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ manussarāhaseyyakaṁ paṭisallānasāruppaṁ; </span></div><p><div class=verse-container id=mil7.2.5:1.4><span>vivekaṁ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṁ pāpuṇāti. </span></div><p><div class=verse-container id=mil7.2.5:1.5><span>Idaṁ, mahārāja, dīpikassa paṭhamaṁ aṅgaṁ gahetabbaṁ. </span></div><p><div class=verse-container id=mil7.2.5:1.6><span>Bhāsitampetaṁ, mahārāja, therehi dhammasaṅgāhakehi—</span></div><p><div class=verse-container id=mil7.2.5:2.1><span>‘Yathāpi dīpiko nāma, </span></div><p><div class=verse-container id=mil7.2.5:2.2><span>nilīyitvā gaṇhate mige; </span></div><p><div class=verse-container id=mil7.2.5:2.3><span>Tathevāyaṁ buddhaputto, </span></div><p><div class=verse-container id=mil7.2.5:2.4><span>yuttayogo vipassako; </span></div><p><div class=verse-container id=mil7.2.5:2.5><span>Araññaṁ pavisitvāna, </span></div><p><div class=verse-container id=mil7.2.5:2.6><span>gaṇhāti phalamuttaman’ti. </span></div><p><div class=verse-container id=mil7.2.5:3.1><span>Puna caparaṁ, mahārāja, dīpiko yaṁ kiñci pasuṁ vadhitvā vāmena passena patitaṁ na bhakkheti; </span></div><p><div class=verse-container id=mil7.2.5:3.2><span>evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṁ bhojanaṁ na bhuñjitabbaṁ vāmena passena patitaṁ pasuṁ viya dīpiko. </span></div><p><div class=verse-container id=mil7.2.5:3.3><span>Idaṁ, mahārāja, dīpikassa dutiyaṁ aṅgaṁ gahetabbaṁ. </span></div><p><div class=verse-container id=mil7.2.5:3.4><span>Bhāsitampetaṁ, mahārāja, therena sāriputtena dhammasenāpatinā—</span></div><p><div class=verse-container id=mil7.2.5:4.1><span>‘Vacīviññattivipphārā, </span></div><p><div class=verse-container id=mil7.2.5:4.2><span>uppannaṁ madhupāyasaṁ; </span></div><p><div class=verse-container id=mil7.2.5:4.3><span>Sace bhutto bhaveyyāhaṁ, </span></div><p><div class=verse-container id=mil7.2.5:4.4><span>sājīvo garahito mama. </span></div><p><div class=verse-container id=mil7.2.5:5.1><span>Yadipi me antaguṇaṁ, </span></div><p><div class=verse-container id=mil7.2.5:5.2><span>nikkhamitvā bahī care; </span></div><p><div class=verse-container id=mil7.2.5:5.3><span>Neva bhindeyyamājīvaṁ, </span></div><p><div class=verse-container id=mil7.2.5:5.4><span>cajamānopi jīvitan’”ti. </span></div><p><div class=verse-container id=mil7.2.5:6.1><span>Dīpikaṅgapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0007P0002P0004.html>Previous</a><a href=/canon/en/pli/ms/sutta/kn/mil/mil0007P0002P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>