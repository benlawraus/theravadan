<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0010.html>Previous</a><a href=/canon/en/pli/ms/sutta/kn/mil/mil0006P0001P0001.html>Next</a></div><p id=mil5.5.11:0.1><span class=root>Milindapañha </span><br><p id=mil5.5.11:0.2><span class=root>Meṇḍakapañha </span><br><p id=mil5.5.11:0.3><span class=root>Santhavavagga </span><br><p id=mil5.5.11:0.4><span class="root big-bold">11. Ācariyānācariyapañha </span><br><p id=mil5.5.11:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.11:2.1><span class=root>‘Na me ācariyo atthi, </span><br><p id=mil5.5.11:2.2><span class=root>sadiso me na vijjati; </span><br><p id=mil5.5.11:2.3><span class=root>Sadevakasmiṁ lokasmiṁ, </span><br><p id=mil5.5.11:2.4><span class=root>natthi me paṭipuggalo’ti. </span><br><p id=mil5.5.11:3.1><span class=root>Puna ca bhaṇitaṁ—</span><br><p id=mil5.5.11:3.2><span class=root>‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesī’ti. </span><br><p id=mil5.5.11:3.3><span class=root>Yadi, bhante nāgasena, tathāgatena bhaṇitaṁ—</span><br><p id=mil5.5.11:3.4><span class=root>‘na me ācariyo atthi, sadiso me na vijjati. </span><br><p id=mil5.5.11:3.5><span class=root>Sadevakasmiṁ lokasmiṁ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti yaṁ vacanaṁ, taṁ micchā. </span><br><p id=mil5.5.11:3.6><span class=root>Yadi tathāgatena bhaṇitaṁ—</span><br><p id=mil5.5.11:3.7><span class=root>‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti, tena hi ‘na me ācariyo atthi, sadiso me na vijjati. </span><br><p id=mil5.5.11:3.8><span class=root>Sadevakasmiṁ lokasmiṁ, natthi me paṭipuggalo’ti tampi vacanaṁ micchā. </span><br><p id=mil5.5.11:3.9><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.11:4.1><span class=root>“Bhāsitampetaṁ, mahārāja, tathāgatena </span><br><p id=mil5.5.11:5.1><span class=root>‘Na me ācariyo atthi, </span><br><p id=mil5.5.11:5.2><span class=root>sadiso me na vijjati; </span><br><p id=mil5.5.11:5.3><span class=root>Sadevakasmiṁ lokasmiṁ, </span><br><p id=mil5.5.11:5.4><span class=root>natthi me paṭipuggalo’ti. </span><br><p id=mil5.5.11:6.1><span class=root>Bhaṇitañca—</span><br><p id=mil5.5.11:6.2><span class=root>‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesī’ti. </span><br><p id=mil5.5.11:7.1><span class=root>Tañca pana vacanaṁ pubbeva sambodhā anabhisambuddhassa bodhisattasseva sato ācariyabhāvaṁ sandhāya bhāsitaṁ. </span><br><p id=mil5.5.11:8.1><span class=root>Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṁ vītināmesi. </span><br><p id=mil5.5.11:8.2><span class=root>Katame pañca? </span><br><p id=mil5.5.11:8.3><span class=root>Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṁsu, seyyathidaṁ—</span><br><p id=mil5.5.11:8.4><span class=root>rāmo dhajo lakkhaṇo mantī yañño suyāmo subhojo sudattoti. </span><br><p id=mil5.5.11:8.5><span class=root>Te tassa sotthiṁ pavedayitvā rakkhākammaṁ akaṁsu, te ca paṭhamaṁ ācariyā. </span><br><p id=mil5.5.11:9.1><span class=root>Puna caparaṁ, mahārāja, bodhisattassa pitā suddhodano rājā yaṁ tena samayena abhijātaṁ udiccajātimantaṁ padakaṁ veyyākaraṇaṁ chaḷaṅgavantaṁ sabbamittaṁ nāma brāhmaṇaṁ upanetvā sovaṇṇena bhiṅgārena udakaṁ oṇojetvā ‘imaṁ kumāraṁ sikkhāpehī’ti adāsi, ayaṁ dutiyo ācariyo. </span><br><p id=mil5.5.11:10.1><span class=root>Puna caparaṁ, mahārāja, yā sā devatā bodhisattaṁ saṁvejesi, yassā vacanaṁ sutvā bodhisatto saṁviggo ubbiggo tasmiṁyeva khaṇe nekkhammaṁ nikkhamitvā pabbaji, ayaṁ tatiyo ācariyo. </span><br><p id=mil5.5.11:11.1><span class=root>Puna caparaṁ, mahārāja, āḷāro kālāmo ākiñcaññāyatanassa parikammaṁ ācikkhi, ayaṁ catuttho ācariyo. </span><br><p id=mil5.5.11:12.1><span class=root>Puna caparaṁ, mahārāja, udako rāmaputto nevasaññānāsaññāyatanassa parikammaṁ ācikkhi, ayaṁ pañcamo ācariyo. </span><br><p id=mil5.5.11:13.1><span class=root>Ime kho, mahārāja, pubbeva sambodhā anabhisambuddhassa bodhisattassa sato pañca ācariyā. </span><br><p id=mil5.5.11:13.2><span class=root>Te ca pana ācariyā lokiye dhamme. </span><br><p id=mil5.5.11:13.3><span class=root>Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṁ—</span><br><p id=mil5.5.11:14.1><span class=root>‘Na me ācariyo atthi, </span><br><p id=mil5.5.11:14.2><span class=root>sadiso me na vijjati; </span><br><p id=mil5.5.11:14.3><span class=root>Sadevakasmiṁ lokasmiṁ, </span><br><p id=mil5.5.11:14.4><span class=root>natthi me paṭipuggalo’”ti. </span><br><p id=mil5.5.11:15.1><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.11:16.1><span class=root>Ācariyānācariyapañho ekādasamo. </span><br><p id=mil5.5.11:17.1><span class=root>Santhavavaggo pañcamo. </span><br><p id=mil5.5.11:18.0><span class=root>Tassuddānaṁ </span><br><p id=mil5.5.11:18.1><span class=root>Imasmiṁ vagge ekādasa pañhā. </span><br><p id=mil5.5.11:19.1><span class=root>Meṇḍakapañho niṭṭhito. </span><br></main><footer class="container footer"><small><a href=/about/>Contact info</a></small></footer>