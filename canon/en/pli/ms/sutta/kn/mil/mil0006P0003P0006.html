<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0005.html>Previous</a><a href=/canon/en/pli/ms/sutta/kn/mil/mil0006P0003P0007.html>Next</a></div><p id=mil6.3.6:0.1><span class=root>Milindapañha </span><br><p id=mil6.3.6:0.2><span class=root>Anumānapañha </span><br><p id=mil6.3.6:0.3><span class=root>Vessantaravagga </span><br><p id=mil6.3.6:0.4><span class="root big-bold">6. Akālamaraṇapañha </span><br><p id=mil6.3.6:1.1><span class=root>“Bhante nāgasena, ye te sattā maranti, sabbe te kāleyeva maranti, udāhu akālepi marantī”ti? </span><br><p id=mil6.3.6:1.2><span class=root>“Atthi, mahārāja, kālepi maraṇaṁ, atthi akālepi maraṇan”ti. </span><br><p id=mil6.3.6:2.1><span class=root>“Bhante nāgasena, ke kāle maranti, ke akāle marantī”ti? </span><br><p id=mil6.3.6:2.2><span class=root>“Diṭṭhapubbā pana, mahārāja, tayā ambarukkhā vā jamburukkhā vā, aññasmā vā pana phalarukkhā phalāni patantāni āmāni ca pakkāni cā”ti? </span><br><p id=mil6.3.6:2.3><span class=root>“Āma, bhante”ti. </span><br><p id=mil6.3.6:2.4><span class=root>“Yāni tāni, mahārāja, phalāni rukkhato patanti, sabbāni tāni kāleyeva patanti, udāhu akālepī”ti? </span><br><p id=mil6.3.6:2.5><span class=root>“Yāni tāni, bhante nāgasena, phalāni paripakkāni vilīnāni patanti, sabbāni tāni kāle patanti. </span><br><p id=mil6.3.6:2.6><span class=root>Yāni pana tāni avasesāni phalāni tesu kānici kimividdhāni patanti, kānici laguḷahatāni patanti, kānici vātappahatāni patanti, kānici antopūtikāni hutvā patanti, sabbāni tāni akāle patantī”ti. </span><br><p id=mil6.3.6:2.7><span class=root>“Evameva kho, mahārāja, ye te jarāvegahatā maranti, teyeva kāle maranti, avasesā keci kammappaṭibāḷhā maranti, keci gatippaṭibāḷhā maranti, keci kiriyappaṭibāḷhā marantī”ti. </span><br><p id=mil6.3.6:3.1><span class=root>“Bhante nāgasena, ye te kammappaṭibāḷhā maranti, yepi te gatippaṭibāḷhā maranti, yepi te kiriyappaṭibāḷhā maranti, yepi te jarāvegappaṭibāḷhā maranti, sabbe te kāleyeva maranti, yopi mātukucchigato marati, so tassa kālo, kāleyeva so marati. </span><br><p id=mil6.3.6:3.2><span class=root>Yopi vijātaghare marati, so tassa kālo, sopi kāleyeva marati. </span><br><p id=mil6.3.6:3.3><span class=root>Yopi māsiko marati …pe… </span><br><p id=mil6.3.6:3.4><span class=root>yopi vassasatiko marati, so tassa kālo, kāleyeva so marati, tena hi, bhante nāgasena, akāle maraṇaṁ nāma na hoti, ye keci maranti, sabbe te kāleyeva marantī”ti. </span><br><p id=mil6.3.6:4.1><span class=root>“Sattime, mahārāja, vijjamānepi uttariṁ āyusmiṁ akāle maranti. </span><br><p id=mil6.3.6:4.2><span class=root>Katame satta? </span><br><p id=mil6.3.6:4.3><span class=root>Jighacchito, mahārāja, bhojanaṁ alabhamāno upahatabbhantaro vijjamānepi uttariṁ āyusmiṁ akāle marati; </span><br><p id=mil6.3.6:4.4><span class=root>pipāsito, mahārāja, pānīyaṁ alabhamāno parisukkhahadayo vijjamānepi uttariṁ āyusmiṁ akāle marati; </span><br><p id=mil6.3.6:4.5><span class=root>ahinā daṭṭho, mahārāja, visavegābhihato tikicchakaṁ alabhamāno vijjamānepi uttariṁ āyusmiṁ akāle marati; </span><br><p id=mil6.3.6:4.6><span class=root>visamāsito, mahārāja, ḍayhantesu aṅgapaccaṅgesu agadaṁ alabhamāno vijjamānepi uttariṁ āyusmiṁ akāle marati; </span><br><p id=mil6.3.6:4.7><span class=root>aggigato, mahārāja, jhāyamāno nibbāpanaṁ alabhamāno vijjamānepi uttariṁ āyusmiṁ akāle marati; </span><br><p id=mil6.3.6:4.8><span class=root>udakagato, mahārāja, patiṭṭhaṁ alabhamāno vijjamānepi uttariṁ āyusmiṁ akāle marati; </span><br><p id=mil6.3.6:4.9><span class=root>sattihato, mahārāja, ābādhiko bhisakkaṁ alabhamāno vijjamānepi uttariṁ āyusmiṁ akāle marati; </span><br><p id=mil6.3.6:4.10><span class=root>ime kho, mahārāja, satta vijjamānepi uttariṁ āyusmiṁ akāle maranti. </span><br><p id=mil6.3.6:4.11><span class=root>Tatrāpāhaṁ, mahārāja, ekaṁsena vadāmi. </span><br><p id=mil6.3.6:5.1><span class=root>Aṭṭhavidhena, mahārāja, sattānaṁ kālaṅkiriyā hoti, vātasamuṭṭhānena pittasamuṭṭhānena semhasamuṭṭhānena sannipātikena utuvipariṇāmena visamaparihārena opakkamikena kammavipākena, mahārāja, sattānaṁ kālaṅkiriyā hoti. </span><br><p id=mil6.3.6:5.2><span class=root>Tatra, mahārāja, yadidaṁ kammavipākena kālaṅkiriyā, sāyeva tattha sāmayikā kālaṅkiriyā, avasesā asāmayikā kālaṅkiriyāti. </span><br><p id=mil6.3.6:5.3><span class=root>Bhavati ca—</span><br><p id=mil6.3.6:6.1><span class=root>‘Jighacchāya pipāsāya, </span><br><p id=mil6.3.6:6.2><span class=root>ahidaṭṭhā visena ca; </span><br><p id=mil6.3.6:6.3><span class=root>Aggiudakasattīhi, </span><br><p id=mil6.3.6:6.4><span class=root>akāle tattha mīyati; </span><br><p id=mil6.3.6:6.5><span class=root>Vātapittena semhena, </span><br><p id=mil6.3.6:6.6><span class=root>sannipātenutūhi ca; </span><br><p id=mil6.3.6:6.7><span class=root>Visamopakkamakammehi, </span><br><p id=mil6.3.6:6.8><span class=root>akāle tattha mīyatī’ti. </span><br><p id=mil6.3.6:7.1><span class=root>Keci, mahārāja, sattā pubbe katena tena tena akusalakammavipākena maranti. </span><br><p id=mil6.3.6:7.2><span class=root>Idha, mahārāja, yo pubbe pare jighacchāya māreti, so bahūni vassasatasahassāni jighacchāya paripīḷito chāto parikilanto sukkhamilātahadayo bubhukkhito visukkhito jhāyanto abbhantaraṁ pariḍayhanto jighacchāyayeva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:8.1><span class=root>Yo pubbe pare pipāsāya māreti, so bahūni vassasatasahassāni peto hutvā nijjhāmataṇhiko samāno lūkho kiso parisukkhitahadayo pipāsāyayeva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:9.1><span class=root>Yo pubbe pare ahinā ḍaṁsāpetvā māreti, so bahūni vassasatasahassāni ajagaramukheneva ajagaramukhaṁ kaṇhasappamukheneva kaṇhasappamukhaṁ parivattitvā tehi khāyitakhāyito ahīhi daṭṭhoyeva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:10.1><span class=root>Yo pubbe pare visaṁ datvā māreti, so bahūni vassasatasahassāni ḍayhantehi aṅgapaccaṅgehi bhijjamānena sarīrena kuṇapagandhaṁ vāyanto viseneva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:11.1><span class=root>Yo pubbe pare agginā māreti, so bahūni vassasatasahassāni aṅgārapabbateneva aṅgārapabbataṁ yamavisayeneva yamavisayaṁ parivattitvā daḍḍhavidaḍḍhagatto aggināyeva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:12.1><span class=root>Yo pubbe pare udakena māreti, so bahūni vassasatasahassāni hataviluttabhaggadubbalagatto khubbhitacitto udakeneva marati daharopi majjhimopi mahallakopi, idampi tassa sāmayikamaraṇaṁ. </span><br><p id=mil6.3.6:13.1><span class=root>Yo pubbe pare sattiyā māreti, so bahūni vassasatasahassāni chinnabhinnakoṭṭitavikoṭṭito sattimukhasamāhato sattiyāyeva marati daharopi majjhimopi mahallakopi, idampi tassa sāmayikamaraṇaṁ”. </span><br><p id=mil6.3.6:14.1><span class=root>“Bhante nāgasena, akāle maraṇaṁ atthīti yaṁ vadesi, iṅgha me tvaṁ tattha kāraṇaṁ atidisāti”. </span><br><p id=mil6.3.6:14.2><span class=root>“Yathā, mahārāja, mahatimahāaggikkhandho ādinnatiṇakaṭṭhasākhāpalāso pariyādinnabhakkho upādānasaṅkhayā nibbāyati, so aggi vuccati ‘anītiko anupaddavo samaye nibbuto nāmā’ti; </span><br><p id=mil6.3.6:14.3><span class=root>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti. </span><br><p id=mil6.3.6:15.1><span class=root>Yathā vā pana, mahārāja, mahatimahāaggikkhandho ādinnatiṇakaṭṭhasākhāpalāso assa, taṁ apariyādinneyeva tiṇakaṭṭhasākhāpalāse mahatimahāmegho abhippavassitvā nibbāpeyya, api nu kho, mahārāja, mahāaggikkhandho samaye nibbuto nāma hotī”ti? </span><br><p id=mil6.3.6:15.2><span class=root>“Na hi, bhante”ti. </span><br><p id=mil6.3.6:15.3><span class=root>“Kissa pana so, mahārāja, pacchimo aggikkhandho purimakena aggikkhandhena samasamagatiko nāhosī”ti? </span><br><p id=mil6.3.6:15.4><span class=root>“Āgantukena, bhante, meghena paṭipīḷito so aggikkhandho asamaye nibbuto”ti. </span><br><p id=mil6.3.6:15.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati. </span><br><p id=mil6.3.6:15.6><span class=root>Idamettha, mahārāja, kāraṇaṁ, yena kāraṇena akāle maraṇaṁ atthi. </span><br><p id=mil6.3.6:16.1><span class=root>Yathā vā pana, mahārāja, gagane mahatimahāvalāhako uṭṭhahitvā ninnañca thalañca paripūrayanto abhivassati, so vuccati ‘megho anītiko anupaddavo vassatī’ti; </span><br><p id=mil6.3.6:16.2><span class=root>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti. </span><br><p id=mil6.3.6:17.1><span class=root>Yathā vā pana, mahārāja, gagane mahatimahāvalāhako uṭṭhahitvā antarāyeva mahatā vātena abbhatthaṁ gaccheyya, api nu kho so, mahārāja, mahāvalāhako samaye vigato nāma hotī”ti? </span><br><p id=mil6.3.6:17.2><span class=root>“Na hi, bhante”ti. </span><br><p id=mil6.3.6:17.3><span class=root>“Kissa pana so, mahārāja, pacchimo valāhako purimena valāhakena samasamagatiko nāhosī”ti? </span><br><p id=mil6.3.6:17.4><span class=root>“Āgantukena, bhante, vātena paṭipīḷito so valāhako asamayappattoyeva vigato”ti. </span><br><p id=mil6.3.6:17.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:17.6><span class=root>sattivegappaṭipīḷito vā akāle marati. </span><br><p id=mil6.3.6:17.7><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:18.1><span class=root>Yathā vā pana, mahārāja, balavā āsīviso kupito kiñcideva purisaṁ ḍaṁseyya, tassa taṁ visaṁ anītikaṁ anupaddavaṁ maraṇaṁ pāpeyya, taṁ visaṁ vuccati ‘anītikamanupaddavaṁ koṭigatan’ti; </span><br><p id=mil6.3.6:18.2><span class=root>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo jīvitakoṭigato sāmayikaṁ maraṇamupagato’ti. </span><br><p id=mil6.3.6:19.1><span class=root>Yathā vā pana, mahārāja, balavatā āsīvisena daṭṭhassa antarāyeva āhituṇḍiko agadaṁ datvā avisaṁ kareyya, api nu kho taṁ, mahārāja, visaṁ samaye vigataṁ nāma hotī”ti? </span><br><p id=mil6.3.6:19.2><span class=root>“Na hi, bhante”ti. </span><br><p id=mil6.3.6:19.3><span class=root>“Kissa pana taṁ, mahārāja, pacchimaṁ visaṁ purimakena visena samasamagatikaṁ nāhosī”ti? </span><br><p id=mil6.3.6:19.4><span class=root>“Āgantukena, bhante, agadena paṭipīḷitaṁ visaṁ akoṭigataṁyeva vigatan”ti. </span><br><p id=mil6.3.6:19.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:19.6><span class=root>sattivegappaṭipīḷito vā akāle marati. </span><br><p id=mil6.3.6:19.7><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:20.1><span class=root>Yathā vā pana, mahārāja, issāso saraṁ pāteyya, sace so saro yathāgatigamanapathamatthakaṁ gacchati, so saro vuccati ‘anītiko anupaddavo yathāgatigamanapathamatthakaṁ gato nāmā’ti; </span><br><p id=mil6.3.6:20.2><span class=root>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span><br><p id=mil6.3.6:21.1><span class=root>Yathā vā pana, mahārāja, issāso saraṁ pāteyya, tassa taṁ saraṁ tasmiṁyeva khaṇe koci gaṇheyya, api nu kho so, mahārāja, saro yathāgatigamanapathamatthakaṁ gato nāma hotī”ti? </span><br><p id=mil6.3.6:21.2><span class=root>“Na hi, bhante”ti. </span><br><p id=mil6.3.6:21.3><span class=root>“Kissa pana so, mahārāja, pacchimo saro purimakena sarena samasamagatiko nāhosī”ti? </span><br><p id=mil6.3.6:21.4><span class=root>“Āgantukena, bhante, gahaṇena tassa sarassa gamanaṁ upacchinnan”ti. </span><br><p id=mil6.3.6:21.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:21.6><span class=root>sattivegappaṭipīḷito vā akāle marati. </span><br><p id=mil6.3.6:21.7><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:22.1><span class=root>Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo nibbattitvā yathāgatigamanapathamatthakaṁ gacchati, so saddo vuccati ‘anītiko anupaddavo yathāgatigamanapathamatthakaṁ gato nāmā’ti; </span><br><p id=mil6.3.6:22.2><span class=root>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span><br><p id=mil6.3.6:23.1><span class=root>Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo nibbatteyya, nibbatte sadde adūragate koci āmaseyya, saha āmasanena saddo nirujjheyya, api nu kho so, mahārāja, saddo yathāgatigamanapathamatthakaṁ gato nāma hotī”ti? </span><br><p id=mil6.3.6:23.2><span class=root>“Na hi, bhante”ti. </span><br><p id=mil6.3.6:23.3><span class=root>“Kissa pana, mahārāja, pacchimo saddo purimakena saddena samasamagatiko nāhosī”ti? </span><br><p id=mil6.3.6:23.4><span class=root>“Āgantukena, bhante, āmasanena so saddo uparato”ti. </span><br><p id=mil6.3.6:23.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:23.6><span class=root>sattivegappaṭipīḷito vā akāle marati. </span><br><p id=mil6.3.6:23.7><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:24.1><span class=root>Yathā vā pana, mahārāja, khette suvirūḷhaṁ dhaññabījaṁ sammā pavattamānena vassena otatavitataākiṇṇabahuphalaṁ hutvā sassuṭṭhānasamayaṁ pāpuṇāti, taṁ dhaññaṁ vuccati ‘anītikamanupaddavaṁ samayasampattaṁ nāma hotī’ti; </span><br><p id=mil6.3.6:24.2><span class=root>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span><br><p id=mil6.3.6:25.1><span class=root>Yathā vā pana, mahārāja, khette suvirūḷhaṁ dhaññabījaṁ udakena vikalaṁ mareyya, api nu kho taṁ, mahārāja, dhaññaṁ samayasampattaṁ nāma hotī”ti? </span><br><p id=mil6.3.6:25.2><span class=root>“Na hi, bhante”ti. </span><br><p id=mil6.3.6:25.3><span class=root>“Kissa pana taṁ, mahārāja, pacchimaṁ dhaññaṁ purimakena dhaññena samasamagatikaṁ nāhosī”ti? </span><br><p id=mil6.3.6:25.4><span class=root>“Āgantukena, bhante, uṇhena paṭipīḷitaṁ taṁ dhaññaṁ matan”ti. </span><br><p id=mil6.3.6:25.5><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:25.6><span class=root>sattivegappaṭipīḷito vā akāle marati. </span><br><p id=mil6.3.6:25.7><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:26.1><span class=root>Sutapubbaṁ pana tayā, mahārāja, ‘sampannataruṇasassaṁ kimayo uṭṭhahitvā samūlaṁ nāsentī’”ti? </span><br><p id=mil6.3.6:26.2><span class=root>“Sutapubbañceva taṁ, bhante, amhehi diṭṭhapubbañcā”ti. </span><br><p id=mil6.3.6:26.3><span class=root>“Kiṁ nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti? </span><br><p id=mil6.3.6:26.4><span class=root>“Akāle, bhante, yadi kho taṁ, bhante, sassaṁ kimayo na khādeyyuṁ, sassuddharaṇasamayaṁ pāpuṇeyyā”ti. </span><br><p id=mil6.3.6:26.5><span class=root>“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti? </span><br><p id=mil6.3.6:26.6><span class=root>“Āma, bhante”ti. </span><br><p id=mil6.3.6:26.7><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span><br><p id=mil6.3.6:26.8><span class=root>sattivegappaṭipīḷito vā marati. </span><br><p id=mil6.3.6:26.9><span class=root>Idamettha, mahārāja, kāraṇaṁ, yena kāraṇena akāle maraṇaṁ atthīti. </span><br><p id=mil6.3.6:27.1><span class=root>Sutapubbaṁ pana tayā, mahārāja, ‘sampanne sasse phalabhāranamite mañjaritapatte karakavassaṁ nāma vassajāti nipatitvā vināseti aphalaṁ karotī’”ti? </span><br><p id=mil6.3.6:27.2><span class=root>“Sutapubbañceva taṁ, bhante, amhehi diṭṭhapubbañcā”ti. </span><br><p id=mil6.3.6:27.3><span class=root>“Api nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti? </span><br><p id=mil6.3.6:27.4><span class=root>“Akāle, bhante, yadi kho taṁ, bhante, sassaṁ karakavassaṁ na vasseyya sassuddharaṇasamayaṁ pāpuṇeyyā”ti. </span><br><p id=mil6.3.6:27.5><span class=root>“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti? </span><br><p id=mil6.3.6:27.6><span class=root>“Āma, bhante”ti. </span><br><p id=mil6.3.6:27.7><span class=root>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati. </span><br><p id=mil6.3.6:27.8><span class=root>Yadi pana āgantukena rogena paṭipīḷito na bhaveyya, samayeva maraṇaṁ pāpuṇeyya. </span><br><p id=mil6.3.6:27.9><span class=root>Idamettha, mahārāja, kāraṇaṁ, yena kāraṇena akāle maraṇaṁ atthī”ti. </span><br><p id=mil6.3.6:28.1><span class=root>“Acchariyaṁ, bhante nāgasena, abbhutaṁ, bhante nāgasena, sudassitaṁ kāraṇaṁ, sudassitaṁ opammaṁ akāle maraṇassa paridīpanāya, ‘atthi akāle maraṇan’ti uttānīkataṁ pākaṭaṁ kataṁ vibhūtaṁ kataṁ, acittavikkhittakopi, bhante nāgasena, manujo ekamekenapi tāva opammena niṭṭhaṁ gaccheyya ‘atthi akāle maraṇan’ti, kiṁ pana manujo sacetano? </span><br><p id=mil6.3.6:28.2><span class=root>Paṭhamopammenevāhaṁ, bhante, saññatto ‘atthi akāle maraṇan’ti, api ca aparāparaṁ nibbāhanaṁ sotukāmo na sampaṭicchin”ti. </span><br><p id=mil6.3.6:29.1><span class=root>Akālamaraṇapañho chaṭṭho. </span><br></main><footer class="container footer"><small><a href=/about/>Contact info</a></small></footer>