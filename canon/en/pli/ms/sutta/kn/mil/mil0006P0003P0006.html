<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0005.html>Previous</a><a href=/canon/en/pli/ms/sutta/kn/mil/mil0006P0003P0007.html>Next</a></div><p><div class=verse-container id=mil6.3.6:0.1><span>Milindapañha </span></div><p><div class=verse-container id=mil6.3.6:0.2><span>Anumānapañha </span></div><p><div class=verse-container id=mil6.3.6:0.3><span>Vessantaravagga </span></div><p><div class=verse-container id=mil6.3.6:0.4><span class=big-bold>6. Akālamaraṇapañha </span></div><p><div class=verse-container id=mil6.3.6:1.1><span>“Bhante nāgasena, ye te sattā maranti, sabbe te kāleyeva maranti, udāhu akālepi marantī”ti? </span></div><p><div class=verse-container id=mil6.3.6:1.2><span>“Atthi, mahārāja, kālepi maraṇaṁ, atthi akālepi maraṇan”ti. </span></div><p><div class=verse-container id=mil6.3.6:2.1><span>“Bhante nāgasena, ke kāle maranti, ke akāle marantī”ti? </span></div><p><div class=verse-container id=mil6.3.6:2.2><span>“Diṭṭhapubbā pana, mahārāja, tayā ambarukkhā vā jamburukkhā vā, aññasmā vā pana phalarukkhā phalāni patantāni āmāni ca pakkāni cā”ti? </span></div><p><div class=verse-container id=mil6.3.6:2.3><span>“Āma, bhante”ti. </span></div><p><div class=verse-container id=mil6.3.6:2.4><span>“Yāni tāni, mahārāja, phalāni rukkhato patanti, sabbāni tāni kāleyeva patanti, udāhu akālepī”ti? </span></div><p><div class=verse-container id=mil6.3.6:2.5><span>“Yāni tāni, bhante nāgasena, phalāni paripakkāni vilīnāni patanti, sabbāni tāni kāle patanti. </span></div><p><div class=verse-container id=mil6.3.6:2.6><span>Yāni pana tāni avasesāni phalāni tesu kānici kimividdhāni patanti, kānici laguḷahatāni patanti, kānici vātappahatāni patanti, kānici antopūtikāni hutvā patanti, sabbāni tāni akāle patantī”ti. </span></div><p><div class=verse-container id=mil6.3.6:2.7><span>“Evameva kho, mahārāja, ye te jarāvegahatā maranti, teyeva kāle maranti, avasesā keci kammappaṭibāḷhā maranti, keci gatippaṭibāḷhā maranti, keci kiriyappaṭibāḷhā marantī”ti. </span></div><p><div class=verse-container id=mil6.3.6:3.1><span>“Bhante nāgasena, ye te kammappaṭibāḷhā maranti, yepi te gatippaṭibāḷhā maranti, yepi te kiriyappaṭibāḷhā maranti, yepi te jarāvegappaṭibāḷhā maranti, sabbe te kāleyeva maranti, yopi mātukucchigato marati, so tassa kālo, kāleyeva so marati. </span></div><p><div class=verse-container id=mil6.3.6:3.2><span>Yopi vijātaghare marati, so tassa kālo, sopi kāleyeva marati. </span></div><p><div class=verse-container id=mil6.3.6:3.3><span>Yopi māsiko marati …pe… </span></div><p><div class=verse-container id=mil6.3.6:3.4><span>yopi vassasatiko marati, so tassa kālo, kāleyeva so marati, tena hi, bhante nāgasena, akāle maraṇaṁ nāma na hoti, ye keci maranti, sabbe te kāleyeva marantī”ti. </span></div><p><div class=verse-container id=mil6.3.6:4.1><span>“Sattime, mahārāja, vijjamānepi uttariṁ āyusmiṁ akāle maranti. </span></div><p><div class=verse-container id=mil6.3.6:4.2><span>Katame satta? </span></div><p><div class=verse-container id=mil6.3.6:4.3><span>Jighacchito, mahārāja, bhojanaṁ alabhamāno upahatabbhantaro vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.4><span>pipāsito, mahārāja, pānīyaṁ alabhamāno parisukkhahadayo vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.5><span>ahinā daṭṭho, mahārāja, visavegābhihato tikicchakaṁ alabhamāno vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.6><span>visamāsito, mahārāja, ḍayhantesu aṅgapaccaṅgesu agadaṁ alabhamāno vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.7><span>aggigato, mahārāja, jhāyamāno nibbāpanaṁ alabhamāno vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.8><span>udakagato, mahārāja, patiṭṭhaṁ alabhamāno vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.9><span>sattihato, mahārāja, ābādhiko bhisakkaṁ alabhamāno vijjamānepi uttariṁ āyusmiṁ akāle marati; </span></div><p><div class=verse-container id=mil6.3.6:4.10><span>ime kho, mahārāja, satta vijjamānepi uttariṁ āyusmiṁ akāle maranti. </span></div><p><div class=verse-container id=mil6.3.6:4.11><span>Tatrāpāhaṁ, mahārāja, ekaṁsena vadāmi. </span></div><p><div class=verse-container id=mil6.3.6:5.1><span>Aṭṭhavidhena, mahārāja, sattānaṁ kālaṅkiriyā hoti, vātasamuṭṭhānena pittasamuṭṭhānena semhasamuṭṭhānena sannipātikena utuvipariṇāmena visamaparihārena opakkamikena kammavipākena, mahārāja, sattānaṁ kālaṅkiriyā hoti. </span></div><p><div class=verse-container id=mil6.3.6:5.2><span>Tatra, mahārāja, yadidaṁ kammavipākena kālaṅkiriyā, sāyeva tattha sāmayikā kālaṅkiriyā, avasesā asāmayikā kālaṅkiriyāti. </span></div><p><div class=verse-container id=mil6.3.6:5.3><span>Bhavati ca—</span></div><p><div class=verse-container id=mil6.3.6:6.1><span>‘Jighacchāya pipāsāya, </span></div><p><div class=verse-container id=mil6.3.6:6.2><span>ahidaṭṭhā visena ca; </span></div><p><div class=verse-container id=mil6.3.6:6.3><span>Aggiudakasattīhi, </span></div><p><div class=verse-container id=mil6.3.6:6.4><span>akāle tattha mīyati; </span></div><p><div class=verse-container id=mil6.3.6:6.5><span>Vātapittena semhena, </span></div><p><div class=verse-container id=mil6.3.6:6.6><span>sannipātenutūhi ca; </span></div><p><div class=verse-container id=mil6.3.6:6.7><span>Visamopakkamakammehi, </span></div><p><div class=verse-container id=mil6.3.6:6.8><span>akāle tattha mīyatī’ti. </span></div><p><div class=verse-container id=mil6.3.6:7.1><span>Keci, mahārāja, sattā pubbe katena tena tena akusalakammavipākena maranti. </span></div><p><div class=verse-container id=mil6.3.6:7.2><span>Idha, mahārāja, yo pubbe pare jighacchāya māreti, so bahūni vassasatasahassāni jighacchāya paripīḷito chāto parikilanto sukkhamilātahadayo bubhukkhito visukkhito jhāyanto abbhantaraṁ pariḍayhanto jighacchāyayeva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:8.1><span>Yo pubbe pare pipāsāya māreti, so bahūni vassasatasahassāni peto hutvā nijjhāmataṇhiko samāno lūkho kiso parisukkhitahadayo pipāsāyayeva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:9.1><span>Yo pubbe pare ahinā ḍaṁsāpetvā māreti, so bahūni vassasatasahassāni ajagaramukheneva ajagaramukhaṁ kaṇhasappamukheneva kaṇhasappamukhaṁ parivattitvā tehi khāyitakhāyito ahīhi daṭṭhoyeva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:10.1><span>Yo pubbe pare visaṁ datvā māreti, so bahūni vassasatasahassāni ḍayhantehi aṅgapaccaṅgehi bhijjamānena sarīrena kuṇapagandhaṁ vāyanto viseneva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:11.1><span>Yo pubbe pare agginā māreti, so bahūni vassasatasahassāni aṅgārapabbateneva aṅgārapabbataṁ yamavisayeneva yamavisayaṁ parivattitvā daḍḍhavidaḍḍhagatto aggināyeva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:12.1><span>Yo pubbe pare udakena māreti, so bahūni vassasatasahassāni hataviluttabhaggadubbalagatto khubbhitacitto udakeneva marati daharopi majjhimopi mahallakopi, idampi tassa sāmayikamaraṇaṁ. </span></div><p><div class=verse-container id=mil6.3.6:13.1><span>Yo pubbe pare sattiyā māreti, so bahūni vassasatasahassāni chinnabhinnakoṭṭitavikoṭṭito sattimukhasamāhato sattiyāyeva marati daharopi majjhimopi mahallakopi, idampi tassa sāmayikamaraṇaṁ”. </span></div><p><div class=verse-container id=mil6.3.6:14.1><span>“Bhante nāgasena, akāle maraṇaṁ atthīti yaṁ vadesi, iṅgha me tvaṁ tattha kāraṇaṁ atidisāti”. </span></div><p><div class=verse-container id=mil6.3.6:14.2><span>“Yathā, mahārāja, mahatimahāaggikkhandho ādinnatiṇakaṭṭhasākhāpalāso pariyādinnabhakkho upādānasaṅkhayā nibbāyati, so aggi vuccati ‘anītiko anupaddavo samaye nibbuto nāmā’ti; </span></div><p><div class=verse-container id=mil6.3.6:14.3><span>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti. </span></div><p><div class=verse-container id=mil6.3.6:15.1><span>Yathā vā pana, mahārāja, mahatimahāaggikkhandho ādinnatiṇakaṭṭhasākhāpalāso assa, taṁ apariyādinneyeva tiṇakaṭṭhasākhāpalāse mahatimahāmegho abhippavassitvā nibbāpeyya, api nu kho, mahārāja, mahāaggikkhandho samaye nibbuto nāma hotī”ti? </span></div><p><div class=verse-container id=mil6.3.6:15.2><span>“Na hi, bhante”ti. </span></div><p><div class=verse-container id=mil6.3.6:15.3><span>“Kissa pana so, mahārāja, pacchimo aggikkhandho purimakena aggikkhandhena samasamagatiko nāhosī”ti? </span></div><p><div class=verse-container id=mil6.3.6:15.4><span>“Āgantukena, bhante, meghena paṭipīḷito so aggikkhandho asamaye nibbuto”ti. </span></div><p><div class=verse-container id=mil6.3.6:15.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati. </span></div><p><div class=verse-container id=mil6.3.6:15.6><span>Idamettha, mahārāja, kāraṇaṁ, yena kāraṇena akāle maraṇaṁ atthi. </span></div><p><div class=verse-container id=mil6.3.6:16.1><span>Yathā vā pana, mahārāja, gagane mahatimahāvalāhako uṭṭhahitvā ninnañca thalañca paripūrayanto abhivassati, so vuccati ‘megho anītiko anupaddavo vassatī’ti; </span></div><p><div class=verse-container id=mil6.3.6:16.2><span>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti. </span></div><p><div class=verse-container id=mil6.3.6:17.1><span>Yathā vā pana, mahārāja, gagane mahatimahāvalāhako uṭṭhahitvā antarāyeva mahatā vātena abbhatthaṁ gaccheyya, api nu kho so, mahārāja, mahāvalāhako samaye vigato nāma hotī”ti? </span></div><p><div class=verse-container id=mil6.3.6:17.2><span>“Na hi, bhante”ti. </span></div><p><div class=verse-container id=mil6.3.6:17.3><span>“Kissa pana so, mahārāja, pacchimo valāhako purimena valāhakena samasamagatiko nāhosī”ti? </span></div><p><div class=verse-container id=mil6.3.6:17.4><span>“Āgantukena, bhante, vātena paṭipīḷito so valāhako asamayappattoyeva vigato”ti. </span></div><p><div class=verse-container id=mil6.3.6:17.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:17.6><span>sattivegappaṭipīḷito vā akāle marati. </span></div><p><div class=verse-container id=mil6.3.6:17.7><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:18.1><span>Yathā vā pana, mahārāja, balavā āsīviso kupito kiñcideva purisaṁ ḍaṁseyya, tassa taṁ visaṁ anītikaṁ anupaddavaṁ maraṇaṁ pāpeyya, taṁ visaṁ vuccati ‘anītikamanupaddavaṁ koṭigatan’ti; </span></div><p><div class=verse-container id=mil6.3.6:18.2><span>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo jīvitakoṭigato sāmayikaṁ maraṇamupagato’ti. </span></div><p><div class=verse-container id=mil6.3.6:19.1><span>Yathā vā pana, mahārāja, balavatā āsīvisena daṭṭhassa antarāyeva āhituṇḍiko agadaṁ datvā avisaṁ kareyya, api nu kho taṁ, mahārāja, visaṁ samaye vigataṁ nāma hotī”ti? </span></div><p><div class=verse-container id=mil6.3.6:19.2><span>“Na hi, bhante”ti. </span></div><p><div class=verse-container id=mil6.3.6:19.3><span>“Kissa pana taṁ, mahārāja, pacchimaṁ visaṁ purimakena visena samasamagatikaṁ nāhosī”ti? </span></div><p><div class=verse-container id=mil6.3.6:19.4><span>“Āgantukena, bhante, agadena paṭipīḷitaṁ visaṁ akoṭigataṁyeva vigatan”ti. </span></div><p><div class=verse-container id=mil6.3.6:19.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:19.6><span>sattivegappaṭipīḷito vā akāle marati. </span></div><p><div class=verse-container id=mil6.3.6:19.7><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:20.1><span>Yathā vā pana, mahārāja, issāso saraṁ pāteyya, sace so saro yathāgatigamanapathamatthakaṁ gacchati, so saro vuccati ‘anītiko anupaddavo yathāgatigamanapathamatthakaṁ gato nāmā’ti; </span></div><p><div class=verse-container id=mil6.3.6:20.2><span>evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span></div><p><div class=verse-container id=mil6.3.6:21.1><span>Yathā vā pana, mahārāja, issāso saraṁ pāteyya, tassa taṁ saraṁ tasmiṁyeva khaṇe koci gaṇheyya, api nu kho so, mahārāja, saro yathāgatigamanapathamatthakaṁ gato nāma hotī”ti? </span></div><p><div class=verse-container id=mil6.3.6:21.2><span>“Na hi, bhante”ti. </span></div><p><div class=verse-container id=mil6.3.6:21.3><span>“Kissa pana so, mahārāja, pacchimo saro purimakena sarena samasamagatiko nāhosī”ti? </span></div><p><div class=verse-container id=mil6.3.6:21.4><span>“Āgantukena, bhante, gahaṇena tassa sarassa gamanaṁ upacchinnan”ti. </span></div><p><div class=verse-container id=mil6.3.6:21.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:21.6><span>sattivegappaṭipīḷito vā akāle marati. </span></div><p><div class=verse-container id=mil6.3.6:21.7><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:22.1><span>Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo nibbattitvā yathāgatigamanapathamatthakaṁ gacchati, so saddo vuccati ‘anītiko anupaddavo yathāgatigamanapathamatthakaṁ gato nāmā’ti; </span></div><p><div class=verse-container id=mil6.3.6:22.2><span>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span></div><p><div class=verse-container id=mil6.3.6:23.1><span>Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo nibbatteyya, nibbatte sadde adūragate koci āmaseyya, saha āmasanena saddo nirujjheyya, api nu kho so, mahārāja, saddo yathāgatigamanapathamatthakaṁ gato nāma hotī”ti? </span></div><p><div class=verse-container id=mil6.3.6:23.2><span>“Na hi, bhante”ti. </span></div><p><div class=verse-container id=mil6.3.6:23.3><span>“Kissa pana, mahārāja, pacchimo saddo purimakena saddena samasamagatiko nāhosī”ti? </span></div><p><div class=verse-container id=mil6.3.6:23.4><span>“Āgantukena, bhante, āmasanena so saddo uparato”ti. </span></div><p><div class=verse-container id=mil6.3.6:23.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:23.6><span>sattivegappaṭipīḷito vā akāle marati. </span></div><p><div class=verse-container id=mil6.3.6:23.7><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:24.1><span>Yathā vā pana, mahārāja, khette suvirūḷhaṁ dhaññabījaṁ sammā pavattamānena vassena otatavitataākiṇṇabahuphalaṁ hutvā sassuṭṭhānasamayaṁ pāpuṇāti, taṁ dhaññaṁ vuccati ‘anītikamanupaddavaṁ samayasampattaṁ nāma hotī’ti; </span></div><p><div class=verse-container id=mil6.3.6:24.2><span>evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti. </span></div><p><div class=verse-container id=mil6.3.6:25.1><span>Yathā vā pana, mahārāja, khette suvirūḷhaṁ dhaññabījaṁ udakena vikalaṁ mareyya, api nu kho taṁ, mahārāja, dhaññaṁ samayasampattaṁ nāma hotī”ti? </span></div><p><div class=verse-container id=mil6.3.6:25.2><span>“Na hi, bhante”ti. </span></div><p><div class=verse-container id=mil6.3.6:25.3><span>“Kissa pana taṁ, mahārāja, pacchimaṁ dhaññaṁ purimakena dhaññena samasamagatikaṁ nāhosī”ti? </span></div><p><div class=verse-container id=mil6.3.6:25.4><span>“Āgantukena, bhante, uṇhena paṭipīḷitaṁ taṁ dhaññaṁ matan”ti. </span></div><p><div class=verse-container id=mil6.3.6:25.5><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:25.6><span>sattivegappaṭipīḷito vā akāle marati. </span></div><p><div class=verse-container id=mil6.3.6:25.7><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:26.1><span>Sutapubbaṁ pana tayā, mahārāja, ‘sampannataruṇasassaṁ kimayo uṭṭhahitvā samūlaṁ nāsentī’”ti? </span></div><p><div class=verse-container id=mil6.3.6:26.2><span>“Sutapubbañceva taṁ, bhante, amhehi diṭṭhapubbañcā”ti. </span></div><p><div class=verse-container id=mil6.3.6:26.3><span>“Kiṁ nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti? </span></div><p><div class=verse-container id=mil6.3.6:26.4><span>“Akāle, bhante, yadi kho taṁ, bhante, sassaṁ kimayo na khādeyyuṁ, sassuddharaṇasamayaṁ pāpuṇeyyā”ti. </span></div><p><div class=verse-container id=mil6.3.6:26.5><span>“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti? </span></div><p><div class=verse-container id=mil6.3.6:26.6><span>“Āma, bhante”ti. </span></div><p><div class=verse-container id=mil6.3.6:26.7><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe… </span></div><p><div class=verse-container id=mil6.3.6:26.8><span>sattivegappaṭipīḷito vā marati. </span></div><p><div class=verse-container id=mil6.3.6:26.9><span>Idamettha, mahārāja, kāraṇaṁ, yena kāraṇena akāle maraṇaṁ atthīti. </span></div><p><div class=verse-container id=mil6.3.6:27.1><span>Sutapubbaṁ pana tayā, mahārāja, ‘sampanne sasse phalabhāranamite mañjaritapatte karakavassaṁ nāma vassajāti nipatitvā vināseti aphalaṁ karotī’”ti? </span></div><p><div class=verse-container id=mil6.3.6:27.2><span>“Sutapubbañceva taṁ, bhante, amhehi diṭṭhapubbañcā”ti. </span></div><p><div class=verse-container id=mil6.3.6:27.3><span>“Api nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti? </span></div><p><div class=verse-container id=mil6.3.6:27.4><span>“Akāle, bhante, yadi kho taṁ, bhante, sassaṁ karakavassaṁ na vasseyya sassuddharaṇasamayaṁ pāpuṇeyyā”ti. </span></div><p><div class=verse-container id=mil6.3.6:27.5><span>“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti? </span></div><p><div class=verse-container id=mil6.3.6:27.6><span>“Āma, bhante”ti. </span></div><p><div class=verse-container id=mil6.3.6:27.7><span>“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati. </span></div><p><div class=verse-container id=mil6.3.6:27.8><span>Yadi pana āgantukena rogena paṭipīḷito na bhaveyya, samayeva maraṇaṁ pāpuṇeyya. </span></div><p><div class=verse-container id=mil6.3.6:27.9><span>Idamettha, mahārāja, kāraṇaṁ, yena kāraṇena akāle maraṇaṁ atthī”ti. </span></div><p><div class=verse-container id=mil6.3.6:28.1><span>“Acchariyaṁ, bhante nāgasena, abbhutaṁ, bhante nāgasena, sudassitaṁ kāraṇaṁ, sudassitaṁ opammaṁ akāle maraṇassa paridīpanāya, ‘atthi akāle maraṇan’ti uttānīkataṁ pākaṭaṁ kataṁ vibhūtaṁ kataṁ, acittavikkhittakopi, bhante nāgasena, manujo ekamekenapi tāva opammena niṭṭhaṁ gaccheyya ‘atthi akāle maraṇan’ti, kiṁ pana manujo sacetano? </span></div><p><div class=verse-container id=mil6.3.6:28.2><span>Paṭhamopammenevāhaṁ, bhante, saññatto ‘atthi akāle maraṇan’ti, api ca aparāparaṁ nibbāhanaṁ sotukāmo na sampaṭicchin”ti. </span></div><p><div class=verse-container id=mil6.3.6:29.1><span>Akālamaraṇapañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0006P0003P0005.html>Previous</a><a href=/canon/en/pli/ms/sutta/kn/mil/mil0006P0003P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>