<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0003.html>Previous</a><a href=/canon/en/pli/ms/sutta/kn/mil/mil0005P0003P0005.html>Next</a></div><p id=mil5.3.4:0.1><span class=root>Milindapañha </span><br><p id=mil5.3.4:0.2><span class=root>Meṇḍakapañha </span><br><p id=mil5.3.4:0.3><span class=root>Paṇāmitavagga </span><br><p id=mil5.3.4:0.4><span class="root big-bold">4. Pharusavācābhāvapañha </span><br><p id=mil5.3.4:1.1><span class=root>“Bhante nāgasena, bhāsitampetaṁ therena sāriputtena dhammasenāpatinā parisuddhavacīsamācāro āvuso tathāgato, natthi tathāgatassa vacīduccaritaṁ, yaṁ tathāgato rakkheyya ‘mā me idaṁ paro aññāsī’ti. </span><br><p id=mil5.3.4:1.2><span class=root>Puna ca tathāgato therassa sudinnassa kalandaputtassa aparādhe pārājikaṁ paññapento pharusāhi vācāhi moghapurisavādena samudācari, tena ca so thero moghapurisavādena maṅkucittavasena rundhitattā vippaṭisārī nāsakkhi ariyamaggaṁ paṭivijjhituṁ. </span><br><p id=mil5.3.4:1.3><span class=root>Yadi, bhante nāgasena, parisuddhavacīsamācāro tathāgato, natthi tathāgatassa vacīduccaritaṁ, tena hi tathāgatena therassa sudinnassa kalandaputtassa aparādhe moghapurisavādena samudāciṇṇanti yaṁ vacanaṁ, taṁ micchā. </span><br><p id=mil5.3.4:1.4><span class=root>Yadi bhagavatā therassa sudinnassa kalandaputtassa aparādhe moghapurisavādena samudāciṇṇaṁ, tena hi parisuddhavacīsamācāro tathāgato, natthi tathāgatassa vacīduccaritanti tampi vacanaṁ micchā. </span><br><p id=mil5.3.4:1.5><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.4:2.1><span class=root>“Bhāsitampetaṁ, mahārāja, therena sāriputtena dhammasenāpatinā—</span><br><p id=mil5.3.4:2.2><span class=root>‘parisuddhavacīsamācāro āvuso tathāgato, natthi tathāgatassa vacīduccaritaṁ, yaṁ tathāgato rakkheyya “mā me idaṁ paro aññāsī”’ti. </span><br><p id=mil5.3.4:2.3><span class=root>Āyasmato ca sudinnassa kalandaputtassa aparādhe pārājikaṁ paññapentena bhagavatā moghapurisavādena samudāciṇṇaṁ, tañca pana aduṭṭhacittena asārambhena yāthāvalakkhaṇena. </span><br><p id=mil5.3.4:2.4><span class=root>Kiñca tattha yāthāvalakkhaṇaṁ, yassa, mahārāja, puggalassa imasmiṁ attabhāve catusaccābhisamayo na hoti, tassa purisattanaṁ moghaṁ aññaṁ kayiramānaṁ aññena sambhavati, tena vuccati ‘moghapuriso’ti. </span><br><p id=mil5.3.4:2.5><span class=root>Iti, mahārāja, bhagavatā āyasmato sudinnassa kalandaputtassa sabhāvavacanena samudāciṇṇaṁ, no abhūtavādenā”ti. </span><br><p id=mil5.3.4:3.1><span class=root>“Sabhāvampi, bhante nāgasena, yo akkosanto bhaṇati, tassa mayaṁ kahāpaṇaṁ daṇḍaṁ dhārema, aparādhoyeva so vatthuṁ nissāya visuṁ vohāraṁ ācaranto akkosatī”ti. </span><br><p id=mil5.3.4:3.2><span class=root>“Atthi pana, mahārāja, sutapubbaṁ tayā khalitassa abhivādanaṁ vā paccuṭṭhānaṁ vā sakkāraṁ vā upāyanānuppadānaṁ vā”ti? </span><br><p id=mil5.3.4:3.3><span class=root>“Na hi, bhante, yato kutoci yattha katthaci khalito, so paribhāsanāraho hoti tajjanāraho, uttamaṅgampissa chindanti hanantipi bandhantipi ghātentipi jhāpentipī”ti. </span><br><p id=mil5.3.4:3.4><span class=root>“Tena hi, mahārāja, bhagavatā kiriyāyeva katā, no akiriyā”ti. </span><br><p id=mil5.3.4:4.1><span class=root>“Kiriyampi, bhante nāgasena, kurumānena patirūpena kātabbaṁ anucchavikena, savanenapi, bhante nāgasena, tathāgatassa sadevako loko ottappati hiriyati bhiyyo dassanena tatuttariṁ upasaṅkamanena payirupāsanenā”ti. </span><br><p id=mil5.3.4:4.2><span class=root>“Api nu kho, mahārāja, tikicchako abhisanne kāye kupite dose sinehanīyāni bhesajjāni detī”ti? </span><br><p id=mil5.3.4:4.3><span class=root>“Na hi, bhante, tiṇhāni lekhanīyāni bhesajjāni detī”ti. </span><br><p id=mil5.3.4:4.4><span class=root>“Evameva kho, mahārāja, tathāgato sabbakilesabyādhivūpasamāya anusiṭṭhiṁ deti, pharusāpi, mahārāja, tathāgatassa vācā satte sinehayati, muduke karoti. </span><br><p id=mil5.3.4:4.5><span class=root>Yathā, mahārāja, uṇhampi udakaṁ yaṁ kiñci sinehanīyaṁ sinehayati, mudukaṁ karoti; </span><br><p id=mil5.3.4:4.6><span class=root>evameva kho, mahārāja, pharusāpi tathāgatassa vācā atthavatī hoti karuṇāsahagatā. </span><br><p id=mil5.3.4:4.7><span class=root>Yathā, mahārāja, pituvacanaṁ puttānaṁ atthavantaṁ hoti karuṇāsahagataṁ; </span><br><p id=mil5.3.4:4.8><span class=root>evameva kho, mahārāja, pharusāpi tathāgatassa vācā atthavatī hoti karuṇāsahagatā. </span><br><p id=mil5.3.4:4.9><span class=root>Pharusāpi, mahārāja, tathāgatassa vācā sattānaṁ kilesappahānā hoti. </span><br><p id=mil5.3.4:4.10><span class=root>Yathā, mahārāja, duggandhampi gomuttaṁ pītaṁ virasampi agadaṁ khāyitaṁ sattānaṁ byādhiṁ hanati; </span><br><p id=mil5.3.4:4.11><span class=root>evameva kho, mahārāja, pharusāpi tathāgatassa vācā atthavatī karuṇāsahagatā. </span><br><p id=mil5.3.4:4.12><span class=root>Yathā, mahārāja, mahantopi tūlapuñjo parassa kāye nipatitvā rujaṁ na karoti; </span><br><p id=mil5.3.4:4.13><span class=root>evameva kho, mahārāja, pharusāpi tathāgatassa vācā na kassaci dukkhaṁ uppādetī”ti. </span><br><p id=mil5.3.4:4.14><span class=root>“Suvinicchito, bhante nāgasena, pañho bahūhi kāraṇehi. </span><br><p id=mil5.3.4:4.15><span class=root>Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.4:5.1><span class=root>Pharusavācābhāvapañho catuttho. </span><br></main><footer class="container footer"><small><a href=/about>Contact info</a></small></footer>