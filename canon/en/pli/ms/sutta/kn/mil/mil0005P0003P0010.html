<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0009.html>Previous</a><a href=/canon/en/pli/ms/sutta/kn/mil/mil0005P0003P0011.html>Next</a></div><p id=mil5.3.10:0.1><span class=root>Milindapañha </span><br><p id=mil5.3.10:0.2><span class=root>Meṇḍakapañha </span><br><p id=mil5.3.10:0.3><span class=root>Paṇāmitavagga </span><br><p id=mil5.3.10:0.4><span class="root big-bold">10. Vaṇṇabhaṇanapañha </span><br><p id=mil5.3.10:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.3.10:1.2><span class=root>‘mamaṁ vā, bhikkhave, pare vaṇṇaṁ bhāseyyuṁ, dhammassa vā, saṅghassa vā vaṇṇaṁ bhāseyyuṁ, tatra tumhehi na ānando, na somanassaṁ, na cetaso uppilāvitattaṁ karaṇīyan’ti puna ca tathāgato selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṁ sakaguṇaṁ pakittesi—</span><br><p id=mil5.3.10:2.1><span class=root>‘Rājāhamasmi selāti, </span><br><p id=mil5.3.10:2.2><span class=root>dhammarājā anuttaro; </span><br><p id=mil5.3.10:2.3><span class=root>Dhammena cakkaṁ vattemi, </span><br><p id=mil5.3.10:2.4><span class=root>cakkaṁ appaṭivattiyan’ti. </span><br><p id=mil5.3.10:3.1><span class=root>Yadi, bhante nāgasena, bhagavatā bhaṇitaṁ—</span><br><p id=mil5.3.10:3.2><span class=root>‘mamaṁ vā, bhikkhave, pare vaṇṇaṁ bhāseyyuṁ, dhammassa vā saṅghassa vā vaṇṇaṁ bhāseyyuṁ, tatra tumhehi na ānando, na somanassaṁ, na cetaso uppilāvitattaṁ karaṇīyan’ti, tena hi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṁ sakaguṇaṁ pakittesīti yaṁ vacanaṁ, taṁ micchā. </span><br><p id=mil5.3.10:3.3><span class=root>Yadi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṁ sakaguṇaṁ pakittesi, tena hi ‘mamaṁ vā, bhikkhave, pare vaṇṇaṁ bhāseyyuṁ, dhammassa vā saṅghassa vā vaṇṇaṁ bhāseyyuṁ, tatra tumhehi na ānando, na somanassaṁ, na cetaso uppilāvitattaṁ karaṇīyan’ti tampi vacanaṁ micchā. </span><br><p id=mil5.3.10:3.4><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.10:4.1><span class=root>“Bhāsitampetaṁ, mahārāja, bhagavatā—</span><br><p id=mil5.3.10:4.2><span class=root>‘mamaṁ vā, bhikkhave, pare vaṇṇaṁ bhāseyyuṁ, dhammassa vā saṅghassa vā vaṇṇaṁ bhāseyyuṁ, tatra tumhehi na ānando, na somanassaṁ, na cetaso uppilāvitattaṁ karaṇīyan’ti. </span><br><p id=mil5.3.10:4.3><span class=root>Selassa ca brāhmaṇassa yathābhucce vaṇṇe bhaññamāne bhiyyo uttariṁ sakaguṇaṁ pakittitaṁ—</span><br><p id=mil5.3.10:5.1><span class=root>‘Rājāhamasmi selāti, </span><br><p id=mil5.3.10:5.2><span class=root>dhammarājā anuttaro; </span><br><p id=mil5.3.10:5.3><span class=root>Dhammena cakkaṁ vattemi, </span><br><p id=mil5.3.10:5.4><span class=root>cakkaṁ appaṭivattiyan’ti. </span><br><p id=mil5.3.10:6.1><span class=root>Paṭhamaṁ, mahārāja, bhagavatā dhammassa sabhāvasarasalakkhaṇaṁ sabhāvaṁ avitathaṁ bhūtaṁ tacchaṁ tathatthaṁ paridīpayamānena bhaṇitaṁ—</span><br><p id=mil5.3.10:6.2><span class=root>‘mamaṁ vā bhikkhave, pare vaṇṇaṁ bhāseyyuṁ, dhammassa vā saṅghassa vā vaṇṇaṁ bhāseyyuṁ, tatra tumhehi na ānando, na somanassaṁ, na cetaso uppilāvitattaṁ karaṇīyan’ti. </span><br><p id=mil5.3.10:6.3><span class=root>Yaṁ pana bhagavatā selassa brāhmaṇassa yathābhucce vaṇṇe bhaññamāne bhiyyo uttariṁ sakaguṇaṁ pakittitaṁ—</span><br><p id=mil5.3.10:6.4><span class=root>‘rājāhamasmi selāti, dhammarājā anuttaro’ti taṁ na lābhahetu, na yasahetu, na attahetu, na pakkhahetu, na antevāsikamyatāya, atha kho anukampāya kāruññena hitavasena evaṁ imassa dhammābhisamayo bhavissati tiṇṇañca māṇavakasatānanti, evaṁ bhiyyo uttariṁ sakaguṇaṁ bhaṇitaṁ—</span><br><p id=mil5.3.10:6.5><span class=root>‘rājāhamasmi selāti, dhammarājā anuttaro’”ti. </span><br><p id=mil5.3.10:6.6><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.10:7.1><span class=root>Vaṇṇabhaṇanapañho dasamo. </span><br></main><footer class="container footer"><small><a href=/about>Contact info</a></small></footer>