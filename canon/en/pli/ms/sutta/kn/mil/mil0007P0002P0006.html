<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0002P0005.html>Previous</a><a href=/canon/en/pli/ms/sutta/kn/mil/mil0007P0002P0007.html>Next</a></div><p id=mil7.2.6:0.1><span class=root>Milindapañha </span><br><p id=mil7.2.6:0.2><span class=root>Opammakathāpañha </span><br><p id=mil7.2.6:0.3><span class=root>Gadrabhavagga </span><br><p id=mil7.2.6:0.4><span class="root big-bold">6. Kummaṅgapañha </span><br><p id=mil7.2.6:1.1><span class=root>“Bhante nāgasena, ‘kummassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.2.6:1.2><span class=root>“Yathā, mahārāja, kummo udakacaro udakeyeva vāsaṁ kappeti; </span><br><p id=mil7.2.6:1.3><span class=root>evameva kho, mahārāja, yoginā yogāvacarena sabbapāṇabhūtapuggalānaṁ hitānukampinā mettāsahagatena cetasā vipulena mahaggatena appamāṇena averena abyāpajjena sabbāvantaṁ lokaṁ pharitvā viharitabbaṁ. </span><br><p id=mil7.2.6:1.4><span class=root>Idaṁ, mahārāja, kummassa paṭhamaṁ aṅgaṁ gahetabbaṁ. </span><br><p id=mil7.2.6:2.1><span class=root>Puna caparaṁ, mahārāja, kummo udake uppilavanto sīsaṁ ukkhipitvā yadi koci passati, tattheva nimujjati gāḷhamogāhati ‘mā maṁ te puna passeyyun’ti; </span><br><p id=mil7.2.6:2.2><span class=root>evameva kho, mahārāja, yoginā yogāvacarena kilesesu opatantesu ārammaṇasare nimujjitabbaṁ gāḷhamogāhitabbaṁ ‘mā maṁ kilesā puna passeyyun’ti. </span><br><p id=mil7.2.6:2.3><span class=root>Idaṁ, mahārāja, kummassa dutiyaṁ aṅgaṁ gahetabbaṁ. </span><br><p id=mil7.2.6:3.1><span class=root>Puna caparaṁ, mahārāja, kummo udakato nikkhamitvā kāyaṁ otāpeti; </span><br><p id=mil7.2.6:3.2><span class=root>evameva kho, mahārāja, yoginā yogāvacarena nisajjaṭṭhānasayanacaṅkamato mānasaṁ nīharitvā sammappadhāne mānasaṁ otāpetabbaṁ. </span><br><p id=mil7.2.6:3.3><span class=root>Idaṁ, mahārāja, kummassa tatiyaṁ aṅgaṁ gahetabbaṁ. </span><br><p id=mil7.2.6:4.1><span class=root>Puna caparaṁ, mahārāja, kummo pathaviṁ khaṇitvā vivitte vāsaṁ kappeti; </span><br><p id=mil7.2.6:4.2><span class=root>evameva kho, mahārāja, yoginā yogāvacarena lābhasakkārasilokaṁ pajahitvā suññaṁ vivittaṁ kānanaṁ vanapatthaṁ pabbataṁ kandaraṁ giriguhaṁ appasaddaṁ appanigghosaṁ pavivittamogāhitvā vivitte yeva vāsaṁ upagantabbaṁ. </span><br><p id=mil7.2.6:4.3><span class=root>Idaṁ, mahārāja, kummassa catutthaṁ aṅgaṁ gahetabbaṁ. </span><br><p id=mil7.2.6:4.4><span class=root>Bhāsitampetaṁ, mahārāja, therena upasenena vaṅgantaputtena—</span><br><p id=mil7.2.6:5.1><span class=root>‘Vivittaṁ appanigghosaṁ, </span><br><p id=mil7.2.6:5.2><span class=root>vāḷamiganisevitaṁ; </span><br><p id=mil7.2.6:5.3><span class=root>Seve senāsanaṁ bhikkhu, </span><br><p id=mil7.2.6:5.4><span class=root>paṭisallānakāraṇā’ti. </span><br><p id=mil7.2.6:6.1><span class=root>Puna caparaṁ, mahārāja, kummo cārikaṁ caramāno yadi kañci passati vā, saddaṁ suṇāti vā, soṇḍipañcamāni aṅgāni sake kapāle nidahitvā appossukko tuṇhībhūto tiṭṭhati kāyamanurakkhanto; </span><br><p id=mil7.2.6:6.2><span class=root>evameva kho, mahārāja, yoginā yogāvacarena sabbattha rūpasaddagandharasaphoṭṭhabbadhammesu āpatantesu chasu dvāresu saṁvarakavāṭaṁ anugghāṭetvā mānasaṁ samodahitvā saṁvaraṁ katvā satena sampajānena vihātabbaṁ samaṇadhammaṁ anurakkhamānena. </span><br><p id=mil7.2.6:6.3><span class=root>Idaṁ, mahārāja, kummassa pañcamaṁ aṅgaṁ gahetabbaṁ. </span><br><p id=mil7.2.6:6.4><span class=root>Bhāsitampetaṁ, mahārāja, bhagavatā devātidevena saṁyuttanikāyavare kummūpamasuttante—</span><br><p id=mil7.2.6:7.1><span class=root>‘Kummova aṅgāni sake kapāle, </span><br><p id=mil7.2.6:7.2><span class=root>Samodahaṁ bhikkhu manovitakke; </span><br><p id=mil7.2.6:7.3><span class=root>Anissito aññamaheṭhayāno, </span><br><p id=mil7.2.6:7.4><span class=root>Parinibbuto nūpavadeyya kañcī’”ti. </span><br><p id=mil7.2.6:8.1><span class=root>Kummaṅgapañho chaṭṭho. </span><br></main><footer class="container footer"><small><a href=/about/>Contact info</a></small></footer>