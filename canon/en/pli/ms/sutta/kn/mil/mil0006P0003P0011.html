<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0010.html>Previous</a><a href=/canon/en/pli/ms/sutta/kn/mil/mil0006P0003P0012.html>Next</a></div><p><div class=verse-container id=mil6.3.11:0.1><span>Milindapañha </span></div><p><div class=verse-container id=mil6.3.11:0.2><span>Anumānapañha </span></div><p><div class=verse-container id=mil6.3.11:0.3><span>Vessantaravagga </span></div><p><div class=verse-container id=mil6.3.11:0.4><span class=big-bold>11. Nibbānasacchikaraṇapañha </span></div><p><div class=verse-container id=mil6.3.11:1.1><span>“Bhante nāgasena, tumhe bhaṇatha—</span></div><p><div class=verse-container id=mil6.3.11:1.2><span>‘nibbānaṁ na atītaṁ, na anāgataṁ, na paccuppannaṁ, na uppannaṁ na anuppannaṁ na uppādanīyan’ti. </span></div><p><div class=verse-container id=mil6.3.11:1.3><span>Idha, bhante nāgasena, yo koci sammāpaṭipanno nibbānaṁ sacchikaroti, so uppannaṁ sacchikaroti, udāhu uppādetvā sacchikarotī”ti? </span></div><p><div class=verse-container id=mil6.3.11:1.4><span>“Yo koci, mahārāja, sammāpaṭipanno nibbānaṁ sacchikaroti, so na uppannaṁ sacchikaroti, na uppādetvā sacchikaroti, api ca, mahārāja, atthesā nibbānadhātu, yaṁ so sammāpaṭipanno sacchikarotī”ti. </span></div><p><div class=verse-container id=mil6.3.11:2.1><span>“Mā, bhante nāgasena, imaṁ pañhaṁ paṭicchannaṁ katvā dīpehi, vivaṭaṁ pākaṭaṁ katvā dīpehi chandajāto ussāhajāto, yaṁ te sikkhitaṁ, taṁ sabbaṁ etthevākirāhi, etthāyaṁ jano sammūḷho vimatijāto saṁsayapakkhando, bhindetaṁ antodosasallan”ti. </span></div><p><div class=verse-container id=mil6.3.11:2.2><span>“Atthesā, mahārāja, nibbānadhātu santā sukhā paṇītā, taṁ sammāpaṭipanno jinānusiṭṭhiyā saṅkhāre sammasanto paññāya sacchikaroti. </span></div><p><div class=verse-container id=mil6.3.11:2.3><span>Yathā, mahārāja, antevāsiko ācariyānusiṭṭhiyā vijjaṁ paññāya sacchikaroti; </span></div><p><div class=verse-container id=mil6.3.11:2.4><span>evameva kho, mahārāja, sammāpaṭipanno jinānusiṭṭhiyā paññāya nibbānaṁ sacchikaroti. </span></div><p><div class=verse-container id=mil6.3.11:3.1><span>Kathaṁ pana taṁ nibbānaṁ daṭṭhabbanti? </span></div><p><div class=verse-container id=mil6.3.11:3.2><span>Anītito nirupaddavato abhayato khemato santato sukhato sātato paṇītato sucito sītalato daṭṭhabbaṁ. </span></div><p><div class=verse-container id=mil6.3.11:4.1><span>Yathā, mahārāja, puriso bahukaṭṭhapuñjena jalitakaṭṭhitena agginā dayhamāno vāyāmena tato muñcitvā niraggikokāsaṁ pavisitvā tattha paramasukhaṁ labheyya; </span></div><p><div class=verse-container id=mil6.3.11:4.2><span>evameva kho, mahārāja, yo sammāpaṭipanno, so yoniso manasikārena byapagatatividhaggisantāpaṁ paramasukhaṁ nibbānaṁ sacchikaroti. </span></div><p><div class=verse-container id=mil6.3.11:4.3><span>Yathā, mahārāja, aggi, evaṁ tividhaggi daṭṭhabbo; </span></div><p><div class=verse-container id=mil6.3.11:4.4><span>yathā aggigato puriso, evaṁ sammāpaṭipanno daṭṭhabbo; </span></div><p><div class=verse-container id=mil6.3.11:4.5><span>yathā niraggikokāso, evaṁ nibbānaṁ daṭṭhabbaṁ. </span></div><p><div class=verse-container id=mil6.3.11:5.1><span>Yathā vā pana, mahārāja, puriso ahikukkuramanussakuṇapasarīravaḷañjakoṭṭhāsarāsigato kuṇapajaṭājaṭitantaramanupaviṭṭho vāyāmena tato muñcitvā nikkuṇapokāsaṁ pavisitvā tattha paramasukhaṁ labheyya; </span></div><p><div class=verse-container id=mil6.3.11:5.2><span>evameva kho, mahārāja, yo sammāpaṭipanno, so yoniso manasikārena byapagatakilesakuṇapaṁ paramasukhaṁ nibbānaṁ sacchikaroti. </span></div><p><div class=verse-container id=mil6.3.11:5.3><span>Yathā, mahārāja, kuṇapaṁ, evaṁ pañca kāmaguṇā daṭṭhabbā; </span></div><p><div class=verse-container id=mil6.3.11:5.4><span>yathā kuṇapagato puriso, evaṁ sammāpaṭipanno daṭṭhabbo; </span></div><p><div class=verse-container id=mil6.3.11:5.5><span>yathā nikkuṇapokāso, evaṁ nibbānaṁ daṭṭhabbaṁ. </span></div><p><div class=verse-container id=mil6.3.11:6.1><span>Yathā vā pana, mahārāja, puriso bhīto tasito kampito viparītavibbhantacitto vāyāmena tato muñcitvā daḷhaṁ thiraṁ acalaṁ abhayaṭṭhānaṁ pavisitvā tattha paramasukhaṁ labheyya; </span></div><p><div class=verse-container id=mil6.3.11:6.2><span>evameva kho, mahārāja, yo sammāpaṭipanno, so yoniso manasikārena byapagatabhayasantāsaṁ paramasukhaṁ nibbānaṁ sacchikaroti. </span></div><p><div class=verse-container id=mil6.3.11:6.3><span>Yathā, mahārāja, bhayaṁ, evaṁ jātijarābyādhimaraṇaṁ paṭicca aparāparaṁ pavattabhayaṁ daṭṭhabbaṁ; </span></div><p><div class=verse-container id=mil6.3.11:6.4><span>yathā bhīto puriso, evaṁ sammāpaṭipanno daṭṭhabbo; </span></div><p><div class=verse-container id=mil6.3.11:6.5><span>yathā abhayaṭṭhānaṁ, evaṁ nibbānaṁ daṭṭhabbaṁ. </span></div><p><div class=verse-container id=mil6.3.11:7.1><span>Yathā vā pana, mahārāja, puriso kiliṭṭhamalinakalalakaddamadese patito vāyāmena taṁ kalalakaddamaṁ apavāhetvā parisuddhavimaladesamupagantvā tattha paramasukhaṁ labheyya; </span></div><p><div class=verse-container id=mil6.3.11:7.2><span>evameva kho, mahārāja, yo sammāpaṭipanno, so yoniso manasikārena byapagatakilesamalakaddamaṁ paramasukhaṁ nibbānaṁ sacchikaroti. </span></div><p><div class=verse-container id=mil6.3.11:7.3><span>Yathā, mahārāja, kalalaṁ, evaṁ lābhasakkārasiloko daṭṭhabbo; </span></div><p><div class=verse-container id=mil6.3.11:7.4><span>yathā kalalagato puriso, evaṁ sammāpaṭipanno daṭṭhabbo; </span></div><p><div class=verse-container id=mil6.3.11:7.5><span>yathā parisuddhavimaladeso, evaṁ nibbānaṁ daṭṭhabbaṁ. </span></div><p><div class=verse-container id=mil6.3.11:8.1><span>Tañca pana nibbānaṁ sammāpaṭipanno kinti sacchikaroti? </span></div><p><div class=verse-container id=mil6.3.11:8.2><span>Yo so, mahārāja, sammāpaṭipanno, so saṅkhārānaṁ pavattaṁ sammasati. </span></div><p><div class=verse-container id=mil6.3.11:8.3><span>Pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati, na tattha kiñci sukhaṁ sātaṁ passati āditopi majjhatopi pariyosānatopi. </span></div><p><div class=verse-container id=mil6.3.11:8.4><span>So tattha kiñci na gayhūpagaṁ passati. </span></div><p><div class=verse-container id=mil6.3.11:8.5><span>Yathā, mahārāja, puriso divasasantatte ayoguḷe jalite tatte kaṭhite āditopi majjhatopi pariyosānatopi na kiñci gayhūpagaṁ padesaṁ passati; </span></div><p><div class=verse-container id=mil6.3.11:8.6><span>evameva kho, mahārāja, yo saṅkhārānaṁ pavattaṁ sammasati, so pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati, na tattha kiñci sukhaṁ sātaṁ passati āditopi majjhatopi pariyosānatopi. </span></div><p><div class=verse-container id=mil6.3.11:8.7><span>So tattha na kiñci gayhūpagaṁ passati, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati. </span></div><p><div class=verse-container id=mil6.3.11:9.1><span>Yathā, mahārāja, puriso jalitajālaṁ mahantaṁ aggikkhandhaṁ paviseyya, so tattha atāṇo asaraṇo asaraṇībhūto aggimhi nibbindeyya; </span></div><p><div class=verse-container id=mil6.3.11:9.2><span>evameva kho, mahārāja, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati. </span></div><p><div class=verse-container id=mil6.3.11:10.1><span>Tassa pavatte bhayadassāvissa evaṁ cittaṁ uppajjati ‘santattaṁ kho panetaṁ pavattaṁ ādittaṁ sampajjalitaṁ bahudukkhaṁ bahūpāyāsaṁ, yadi koci labhetha appavattaṁ etaṁ santaṁ etaṁ paṇītaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan’ti. </span></div><p><div class=verse-container id=mil6.3.11:10.2><span>Iti hetaṁ tassa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti. </span></div><p><div class=verse-container id=mil6.3.11:11.1><span>Yathā, mahārāja, puriso vippanaṭṭho videsapakkhando nibbāhanamaggaṁ disvā tattha pakkhandati pasīdati pahaṁsayati tusayati ‘paṭiladdho me nibbāhanamaggo’ti; </span></div><p><div class=verse-container id=mil6.3.11:11.2><span>evameva kho, mahārāja, pavatte bhayadassāvissa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti. </span></div><p><div class=verse-container id=mil6.3.11:12.1><span>So appavattatthāya maggaṁ āyūhati gavesati bhāveti bahulīkaroti, tassa tadatthaṁ sati santiṭṭhati, tadatthaṁ vīriyaṁ santiṭṭhati, tadatthaṁ pīti santiṭṭhati, tassa taṁ cittaṁ aparāparaṁ manasikaroto pavattaṁ samatikkamitvā appavattaṁ okkamati, appavattamanuppatto, mahārāja, sammāpaṭipanno ‘nibbānaṁ sacchikarotī’ti vuccatī”ti. </span></div><p><div class=verse-container id=mil6.3.11:12.2><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.3.11:13.1><span>Nibbānasacchikaraṇapañho ekādasamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0010.html>Previous</a><a href=/canon/en/pli/ms/sutta/kn/mil/mil0006P0003P0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>