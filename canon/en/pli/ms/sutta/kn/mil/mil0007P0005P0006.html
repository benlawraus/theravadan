<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0005P0005.html>Previous</a><a href=/canon/en/pli/ms/sutta/kn/mil/mil0007P0005P0007.html>Next</a></div><p id=mil7.5.6:0.1><span class=root>Milindapañha </span><br><p id=mil7.5.6:0.2><span class=root>Opammakathāpañha </span><br><p id=mil7.5.6:0.3><span class=root>Upacikāvagga </span><br><p id=mil7.5.6:0.4><span class="root big-bold">6. Jarasiṅgālaṅgapañha </span><br><p id=mil7.5.6:1.1><span class=root>“Bhante nāgasena, ‘jarasiṅgālassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span><br><p id=mil7.5.6:1.2><span class=root>“Yathā, mahārāja, jarasiṅgālo bhojanaṁ paṭilabhitvā ajigucchamāno yāvadatthaṁ āharayati; </span><br><p id=mil7.5.6:1.3><span class=root>evameva kho, mahārāja, yoginā yogāvacarena bhojanaṁ paṭilabhitvā ajigucchamānena sarīrayāpanamattameva paribhuñjitabbaṁ. </span><br><p id=mil7.5.6:1.4><span class=root>Idaṁ, mahārāja, jarasiṅgālassa paṭhamaṁ aṅgaṁ gahetabbaṁ. </span><br><p id=mil7.5.6:1.5><span class=root>Bhāsitampetaṁ, mahārāja, therena mahākassapena—</span><br><p id=mil7.5.6:2.1><span class=root>‘Senāsanamhā oruyha, </span><br><p id=mil7.5.6:2.2><span class=root>gāmaṁ piṇḍāya pāvisiṁ; </span><br><p id=mil7.5.6:2.3><span class=root>Bhuñjantaṁ purisaṁ kuṭṭhiṁ, </span><br><p id=mil7.5.6:2.4><span class=root>sakkacca naṁ upaṭṭhahiṁ. </span><br><p id=mil7.5.6:3.1><span class=root>So me pakkena hatthena, </span><br><p id=mil7.5.6:3.2><span class=root>ālopaṁ upanāmayi; </span><br><p id=mil7.5.6:3.3><span class=root>Ālopaṁ pakkhipantassa, </span><br><p id=mil7.5.6:3.4><span class=root>aṅgulipettha chijjatha. </span><br><p id=mil7.5.6:4.1><span class=root>Kuṭṭamūlañca nissāya, </span><br><p id=mil7.5.6:4.2><span class=root>ālopaṁ taṁ abhuñjisaṁ; </span><br><p id=mil7.5.6:4.3><span class=root>Bhuñjamāne vā bhutte vā, </span><br><p id=mil7.5.6:4.4><span class=root>jegucchaṁ me na vijjatī’ti. </span><br><p id=mil7.5.6:5.1><span class=root>Puna caparaṁ, mahārāja, jarasiṅgālo bhojanaṁ paṭilabhitvā na vicināti lūkhaṁ vā paṇītaṁ vāti; </span><br><p id=mil7.5.6:5.2><span class=root>evameva kho, mahārāja, yoginā yogāvacarena bhojanaṁ paṭilabhitvā na vicinitabbaṁ ‘lūkhaṁ vā paṇītaṁ vā sampannaṁ vā asampannaṁ vā’ti, yathāladdhena santussitabbaṁ. </span><br><p id=mil7.5.6:5.3><span class=root>Idaṁ, mahārāja, jarasiṅgālassa dutiyaṁ aṅgaṁ gahetabbaṁ. </span><br><p id=mil7.5.6:5.4><span class=root>Bhāsitampetaṁ, mahārāja, therena upasenena vaṅgantaputtena—</span><br><p id=mil7.5.6:6.1><span class=root>‘Lūkhenapi ca santusse, </span><br><p id=mil7.5.6:6.2><span class=root>nāññaṁ patthe rasaṁ bahuṁ; </span><br><p id=mil7.5.6:6.3><span class=root>Rasesu anugiddhassa, </span><br><p id=mil7.5.6:6.4><span class=root>jhāne na ramate mano; </span><br><p id=mil7.5.6:6.5><span class=root>Itarītarena santuṭṭho, </span><br><p id=mil7.5.6:6.6><span class=root>sāmaññaṁ paripūratī’”ti. </span><br><p id=mil7.5.6:7.1><span class=root>Jarasiṅgālaṅgapañho chaṭṭho. </span><br></main><footer class="container footer"><small><a href=/about/>Contact info</a></small></footer>