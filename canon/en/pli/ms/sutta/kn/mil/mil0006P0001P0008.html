<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0007.html>Previous</a><a href=/canon/en/pli/ms/sutta/kn/mil/mil0006P0001P0009.html>Next</a></div><p><div class=verse-container id=mil6.1.8:0.1><span>Milindapañha </span></div><p><div class=verse-container id=mil6.1.8:0.2><span>Anumānapañha </span></div><p><div class=verse-container id=mil6.1.8:0.3><span>Buddhavagga </span></div><p><div class=verse-container id=mil6.1.8:0.4><span class=big-bold>8. Dussīlapañha </span></div><p><div class=verse-container id=mil6.1.8:1.1><span>“Bhante nāgasena, gihidussīlassa ca samaṇadussīlassa ca ko viseso, kiṁ nānākaraṇaṁ, ubhopete samasamagatikā, ubhinnampi samasamo vipāko hoti, udāhu kiñci nānākāraṇaṁ atthī”ti? </span></div><p><div class=verse-container id=mil6.1.8:2.1><span>“Dasayime, mahārāja, guṇā samaṇadussīlassa gihidussīlato visesena atirekā, dasahi ca kāraṇehi uttariṁ dakkhiṇaṁ visodheti. </span></div><p><div class=verse-container id=mil6.1.8:3.1><span>Katame dasa guṇā samaṇadussīlassa gihidussīlato visesena atirekā? </span></div><p><div class=verse-container id=mil6.1.8:3.2><span>Idha, mahārāja, samaṇadussīlo buddhe sagāravo hoti, dhamme sagāravo hoti, saṅghe sagāravo hoti, sabrahmacārīsu sagāravo hoti, uddesaparipucchāya vāyamati, savanabahulo hoti, bhinnasīlopi, mahārāja, dussīlo parisagato ākappaṁ upaṭṭhapeti, garahabhayā kāyikaṁ vācasikaṁ rakkhati, padhānābhimukhañcassa hoti cittaṁ, bhikkhusāmaññaṁ upagato hoti. </span></div><p><div class=verse-container id=mil6.1.8:3.3><span>Karontopi, mahārāja, samaṇadussīlo pāpaṁ paṭicchannaṁ ācarati. </span></div><p><div class=verse-container id=mil6.1.8:3.4><span>Yathā, mahārāja, itthī sapatikā nilīyitvā rahasseneva pāpamācarati; </span></div><p><div class=verse-container id=mil6.1.8:3.5><span>evameva kho, mahārāja, karontopi samaṇadussīlo pāpaṁ paṭicchannaṁ ācarati. </span></div><p><div class=verse-container id=mil6.1.8:3.6><span>Ime kho, mahārāja, dasa guṇā samaṇadussīlassa gihidussīlato visesena atirekā. </span></div><p><div class=verse-container id=mil6.1.8:4.1><span>Katamehi dasahi kāraṇehi uttariṁ dakkhiṇaṁ visodheti? </span></div><p><div class=verse-container id=mil6.1.8:4.2><span>Anavajjakavacadhāraṇatāyapi dakkhiṇaṁ visodheti, isisāmaññabhaṇḍuliṅgadhāraṇatopi dakkhiṇaṁ visodheti, saṅghasamayamanuppaviṭṭhatāyapi dakkhiṇaṁ visodheti, buddhadhammasaṅghasaraṇagatatāyapi dakkhiṇaṁ visodheti, padhānāsayaniketavāsitāyapi dakkhiṇaṁ visodheti, jinasāsanadharapariyesanatopi dakkhiṇaṁ visodheti, pavaradhammadesanatopi dakkhiṇaṁ visodheti, dhammadīpagatiparāyaṇatāyapi dakkhiṇaṁ visodheti, ‘aggo buddho’ti ekantaujudiṭṭhitāyapi dakkhiṇaṁ visodheti, uposathasamādānatopi dakkhiṇaṁ visodheti. </span></div><p><div class=verse-container id=mil6.1.8:4.3><span>Imehi kho, mahārāja, dasahi kāraṇehi uttariṁ dakkhiṇaṁ visodheti. </span></div><p><div class=verse-container id=mil6.1.8:5.1><span>Suvipannopi hi, mahārāja, samaṇadussīlo dāyakānaṁ dakkhiṇaṁ visodheti. </span></div><p><div class=verse-container id=mil6.1.8:5.2><span>Yathā, mahārāja, udakaṁ subahalampi kalalakaddamarajojallaṁ apaneti; </span></div><p><div class=verse-container id=mil6.1.8:5.3><span>evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti. </span></div><p><div class=verse-container id=mil6.1.8:6.1><span>Yathā vā pana, mahārāja, uṇhodakaṁ sukudhitampi pajjalantaṁ mahantaṁ aggikkhandhaṁ nibbāpeti; </span></div><p><div class=verse-container id=mil6.1.8:6.2><span>evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti. </span></div><p><div class=verse-container id=mil6.1.8:7.1><span>Yathā vā pana, mahārāja, bhojanaṁ virasampi khudādubbalyaṁ apaneti; </span></div><p><div class=verse-container id=mil6.1.8:7.2><span>evameva kho, mahārāja, suvipannopi samaṇadussīlo dāyakānaṁ dakkhiṇaṁ visodheti. </span></div><p><div class=verse-container id=mil6.1.8:8.1><span>Bhāsitampetaṁ, mahārāja, tathāgatena devātidevena majjhimanikāyavaralañchake dakkhiṇavibhaṅge veyyākaraṇe—</span></div><p><div class=verse-container id=mil6.1.8:9.1><span>‘Yo sīlavā dussīlesu dadāti dānaṁ, </span></div><p><div class=verse-container id=mil6.1.8:9.2><span>Dhammena laddhaṁ supasannacitto; </span></div><p><div class=verse-container id=mil6.1.8:9.3><span>Abhisaddahaṁ kammaphalaṁ uḷāraṁ, </span></div><p><div class=verse-container id=mil6.1.8:9.4><span>Sā dakkhiṇā dāyakato visujjhatī’”ti. </span></div><p><div class=verse-container id=mil6.1.8:10.1><span>“Acchariyaṁ, bhante nāgasena, abbhutaṁ, bhante nāgasena, tāvatakaṁ mayaṁ pañhaṁ apucchimha, taṁ tvaṁ opammehi kāraṇehi vibhāvento amatamadhuraṁ savanūpagaṁ akāsi. </span></div><p><div class=verse-container id=mil6.1.8:10.2><span>Yathā nāma, bhante, sūdo vā sūdantevāsī vā tāvatakaṁ maṁsaṁ labhitvā nānāvidhehi sambhārehi sampādetvā rājūpabhogaṁ karoti; </span></div><p><div class=verse-container id=mil6.1.8:10.3><span>evameva kho, bhante nāgasena, tāvatakaṁ mayaṁ pañhaṁ apucchimha, taṁ tvaṁ opammehi kāraṇehi vibhāvetvā amatamadhuraṁ savanūpagaṁ akāsī”ti. </span></div><p><div class=verse-container id=mil6.1.8:11.1><span>Dussīlapañho aṭṭhamo. </span></div><div class=flex-between><a href=/canon/en/pli/ms/sutta/kn/mil/mil0006P0001P0007.html>Previous</a><a href=/canon/en/pli/ms/sutta/kn/mil/mil0006P0001P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>