<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0005P0009.html>Previous</a><a href=/canon/en/pli/ms/sutta/kn/mil/mil0007P0006P0001.html>Next</a></div><p id=mil7.5.10:0.1><span class=root>Milindapañha </span><br><p id=mil7.5.10:0.2><span class=root>Opammakathāpañha </span><br><p id=mil7.5.10:0.3><span class=root>Upacikāvagga </span><br><p id=mil7.5.10:0.4><span class="root big-bold">10. Hatthiṅgapañha </span><br><p id=mil7.5.10:1.1><span class=root>“Bhante nāgasena, ‘hatthissa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.5.10:1.2><span class=root>“Yathā, mahārāja, hatthī nāma caranto yeva pathaviṁ dāleti; </span><br><p id=mil7.5.10:1.3><span class=root>evameva kho, mahārāja, yoginā yogāvacarena kāyaṁ sammasamāneneva sabbe kilesā dāletabbā. </span><br><p id=mil7.5.10:1.4><span class=root>Idaṁ, mahārāja, hatthissa paṭhamaṁ aṅgaṁ gahetabbaṁ. </span><br><p id=mil7.5.10:2.1><span class=root>Puna caparaṁ, mahārāja, hatthī sabbakāyeneva apaloketi, ujukaṁyeva pekkhati, na disāvidisā viloketi; </span><br><p id=mil7.5.10:2.2><span class=root>evameva kho, mahārāja, yoginā yogāvacarena sabbakāyena apalokinā bhavitabbaṁ, na disāvidisā viloketabbā, na uddhaṁ ulloketabbaṁ, na adho oloketabbaṁ, yugamattapekkhinā bhavitabbaṁ. </span><br><p id=mil7.5.10:2.3><span class=root>Idaṁ, mahārāja, hatthissa dutiyaṁ aṅgaṁ gahetabbaṁ. </span><br><p id=mil7.5.10:3.1><span class=root>Puna caparaṁ, mahārāja, hatthī anibaddhasayano gocarāyamanugantvā na tameva desaṁ vāsatthamupagacchati, na dhuvappatiṭṭhālayo; </span><br><p id=mil7.5.10:3.2><span class=root>evameva kho, mahārāja, yoginā yogāvacarena anibaddhasayanena bhavitabbaṁ, nirālayena piṇḍāya gantabbaṁ, yadi passati vipassako manuññaṁ patirūpaṁ ruciradese bhavaṁ maṇḍapaṁ vā rukkhamūlaṁ vā guhaṁ vā pabbhāraṁ vā, tattheva vāsamupagantabbaṁ, dhuvappatiṭṭhālayo na kātabbo. </span><br><p id=mil7.5.10:3.3><span class=root>Idaṁ, mahārāja, hatthissa tatiyaṁ aṅgaṁ gahetabbaṁ. </span><br><p id=mil7.5.10:4.1><span class=root>Puna caparaṁ, mahārāja, hatthī udakaṁ ogāhitvā sucivimalasītalasalilaparipuṇṇaṁ kumuduppalapadumapuṇḍarīkasañchannaṁ mahatimahantaṁ padumasaraṁ ogāhitvā kīḷati gajavarakīḷaṁ; </span><br><p id=mil7.5.10:4.2><span class=root>evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṁ vimuttikusumasañchannaṁ mahāsatipaṭṭhānapokkharaṇiṁ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā. </span><br><p id=mil7.5.10:4.3><span class=root>Idaṁ, mahārāja, hatthissa catutthaṁ aṅgaṁ gahetabbaṁ. </span><br><p id=mil7.5.10:5.1><span class=root>Puna caparaṁ, mahārāja, hatthī sato pādaṁ uddharati, sato pādaṁ nikkhipati; </span><br><p id=mil7.5.10:5.2><span class=root>evameva kho, mahārāja, yoginā yogāvacarena satena sampajānena pādaṁ uddharitabbaṁ, satena sampajānena pādaṁ nikkhipitabbaṁ, abhikkamapaṭikkame samiñjanapasāraṇe sabbattha satena sampajānena bhavitabbaṁ. </span><br><p id=mil7.5.10:5.3><span class=root>Idaṁ, mahārāja, hatthissa pañcamaṁ aṅgaṁ gahetabbaṁ. </span><br><p id=mil7.5.10:5.4><span class=root>Bhāsitampetaṁ, mahārāja, bhagavatā devātidevena saṁyuttanikāyavare—</span><br><p id=mil7.5.10:6.1><span class=root>‘Kāyena saṁvaro sādhu, </span><br><p id=mil7.5.10:6.2><span class=root>sādhu vācāya saṁvaro; </span><br><p id=mil7.5.10:6.3><span class=root>Manasā saṁvaro sādhu, </span><br><p id=mil7.5.10:6.4><span class=root>sādhu sabbattha saṁvaro; </span><br><p id=mil7.5.10:6.5><span class=root>Sabbattha saṁvuto lajjī, </span><br><p id=mil7.5.10:6.6><span class=root>rakkhitoti pavuccatī’”ti. </span><br><p id=mil7.5.10:7.1><span class=root>Hatthiṅgapañho dasamo. </span><br><p id=mil7.5.10:8.1><span class=root>Upacikāvaggo catuttho. </span><br><p id=mil7.5.10:9.1><span class=root>Tassuddānaṁ </span><br><p id=mil7.5.10:10.1><span class=root>Upacikā biḷāro ca, </span><br><p id=mil7.5.10:10.2><span class=root>Undūro vicchikena ca; </span><br><p id=mil7.5.10:10.3><span class=root>Nakulo siṅgālo migo, </span><br><p id=mil7.5.10:10.4><span class=root>Gorūpo varāho hatthinā dasāti. </span><br></main><footer class="container footer"><small><a href=/about/>Contact info</a></small></footer>