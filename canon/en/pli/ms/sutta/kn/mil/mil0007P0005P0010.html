<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0005P0009.html>Previous</a><a href=/canon/en/pli/ms/sutta/kn/mil/mil0007P0006P0001.html>Next</a></div><p><div class=verse-container id=mil7.5.10:0.1><span>Milindapañha </span></div><p><div class=verse-container id=mil7.5.10:0.2><span>Opammakathāpañha </span></div><p><div class=verse-container id=mil7.5.10:0.3><span>Upacikāvagga </span></div><p><div class=verse-container id=mil7.5.10:0.4><span class=big-bold>10. Hatthiṅgapañha </span></div><p><div class=verse-container id=mil7.5.10:1.1><span>“Bhante nāgasena, ‘hatthissa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span></div><p><div class=verse-container id=mil7.5.10:1.2><span>“Yathā, mahārāja, hatthī nāma caranto yeva pathaviṁ dāleti; </span></div><p><div class=verse-container id=mil7.5.10:1.3><span>evameva kho, mahārāja, yoginā yogāvacarena kāyaṁ sammasamāneneva sabbe kilesā dāletabbā. </span></div><p><div class=verse-container id=mil7.5.10:1.4><span>Idaṁ, mahārāja, hatthissa paṭhamaṁ aṅgaṁ gahetabbaṁ. </span></div><p><div class=verse-container id=mil7.5.10:2.1><span>Puna caparaṁ, mahārāja, hatthī sabbakāyeneva apaloketi, ujukaṁyeva pekkhati, na disāvidisā viloketi; </span></div><p><div class=verse-container id=mil7.5.10:2.2><span>evameva kho, mahārāja, yoginā yogāvacarena sabbakāyena apalokinā bhavitabbaṁ, na disāvidisā viloketabbā, na uddhaṁ ulloketabbaṁ, na adho oloketabbaṁ, yugamattapekkhinā bhavitabbaṁ. </span></div><p><div class=verse-container id=mil7.5.10:2.3><span>Idaṁ, mahārāja, hatthissa dutiyaṁ aṅgaṁ gahetabbaṁ. </span></div><p><div class=verse-container id=mil7.5.10:3.1><span>Puna caparaṁ, mahārāja, hatthī anibaddhasayano gocarāyamanugantvā na tameva desaṁ vāsatthamupagacchati, na dhuvappatiṭṭhālayo; </span></div><p><div class=verse-container id=mil7.5.10:3.2><span>evameva kho, mahārāja, yoginā yogāvacarena anibaddhasayanena bhavitabbaṁ, nirālayena piṇḍāya gantabbaṁ, yadi passati vipassako manuññaṁ patirūpaṁ ruciradese bhavaṁ maṇḍapaṁ vā rukkhamūlaṁ vā guhaṁ vā pabbhāraṁ vā, tattheva vāsamupagantabbaṁ, dhuvappatiṭṭhālayo na kātabbo. </span></div><p><div class=verse-container id=mil7.5.10:3.3><span>Idaṁ, mahārāja, hatthissa tatiyaṁ aṅgaṁ gahetabbaṁ. </span></div><p><div class=verse-container id=mil7.5.10:4.1><span>Puna caparaṁ, mahārāja, hatthī udakaṁ ogāhitvā sucivimalasītalasalilaparipuṇṇaṁ kumuduppalapadumapuṇḍarīkasañchannaṁ mahatimahantaṁ padumasaraṁ ogāhitvā kīḷati gajavarakīḷaṁ; </span></div><p><div class=verse-container id=mil7.5.10:4.2><span>evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṁ vimuttikusumasañchannaṁ mahāsatipaṭṭhānapokkharaṇiṁ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā. </span></div><p><div class=verse-container id=mil7.5.10:4.3><span>Idaṁ, mahārāja, hatthissa catutthaṁ aṅgaṁ gahetabbaṁ. </span></div><p><div class=verse-container id=mil7.5.10:5.1><span>Puna caparaṁ, mahārāja, hatthī sato pādaṁ uddharati, sato pādaṁ nikkhipati; </span></div><p><div class=verse-container id=mil7.5.10:5.2><span>evameva kho, mahārāja, yoginā yogāvacarena satena sampajānena pādaṁ uddharitabbaṁ, satena sampajānena pādaṁ nikkhipitabbaṁ, abhikkamapaṭikkame samiñjanapasāraṇe sabbattha satena sampajānena bhavitabbaṁ. </span></div><p><div class=verse-container id=mil7.5.10:5.3><span>Idaṁ, mahārāja, hatthissa pañcamaṁ aṅgaṁ gahetabbaṁ. </span></div><p><div class=verse-container id=mil7.5.10:5.4><span>Bhāsitampetaṁ, mahārāja, bhagavatā devātidevena saṁyuttanikāyavare—</span></div><p><div class=verse-container id=mil7.5.10:6.1><span>‘Kāyena saṁvaro sādhu, </span></div><p><div class=verse-container id=mil7.5.10:6.2><span>sādhu vācāya saṁvaro; </span></div><p><div class=verse-container id=mil7.5.10:6.3><span>Manasā saṁvaro sādhu, </span></div><p><div class=verse-container id=mil7.5.10:6.4><span>sādhu sabbattha saṁvaro; </span></div><p><div class=verse-container id=mil7.5.10:6.5><span>Sabbattha saṁvuto lajjī, </span></div><p><div class=verse-container id=mil7.5.10:6.6><span>rakkhitoti pavuccatī’”ti. </span></div><p><div class=verse-container id=mil7.5.10:7.1><span>Hatthiṅgapañho dasamo. </span></div><p><div class=verse-container id=mil7.5.10:8.1><span>Upacikāvaggo catuttho. </span></div><p><div class=verse-container id=mil7.5.10:9.1><span>Tassuddānaṁ </span></div><p><div class=verse-container id=mil7.5.10:10.1><span>Upacikā biḷāro ca, </span></div><p><div class=verse-container id=mil7.5.10:10.2><span>Undūro vicchikena ca; </span></div><p><div class=verse-container id=mil7.5.10:10.3><span>Nakulo siṅgālo migo, </span></div><p><div class=verse-container id=mil7.5.10:10.4><span>Gorūpo varāho hatthinā dasāti. </span></div><div class=flex-between><a href=/canon/en/pli/ms/sutta/kn/mil/mil0007P0005P0009.html>Previous</a><a href=/canon/en/pli/ms/sutta/kn/mil/mil0007P0006P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>