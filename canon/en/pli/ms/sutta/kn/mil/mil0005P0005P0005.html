<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0004.html>Previous</a><a href=/canon/en/pli/ms/sutta/kn/mil/mil0005P0005P0006.html>Next</a></div><p><div class=verse-container id=mil5.5.5:0.1><span>Milindapañha </span></div><p><div class=verse-container id=mil5.5.5:0.2><span>Meṇḍakapañha </span></div><p><div class=verse-container id=mil5.5.5:0.3><span>Santhavavagga </span></div><p><div class=verse-container id=mil5.5.5:0.4><span class=big-bold>5. Buddhaaviheṭhakapañha </span></div><p><div class=verse-container id=mil5.5.5:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.5.5:1.2><span>‘pubbe vāhaṁ manussabhūto samāno sattānaṁ aviheṭhakajātiko ahosin’ti. </span></div><p><div class=verse-container id=mil5.5.5:1.3><span>Puna ca bhaṇitaṁ—</span></div><p><div class=verse-container id=mil5.5.5:1.4><span>‘lomasakassapo nāma isi samāno anekasate pāṇe ghātayitvā vājapeyyaṁ mahāyaññaṁ yajī’ti. </span></div><p><div class=verse-container id=mil5.5.5:1.5><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.5.5:1.6><span>‘pubbe vāhaṁ manussabhūto samāno sattānaṁ aviheṭhakajātiko ahosin’ti, tena hi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitan’ti yaṁ vacanaṁ, taṁ micchā. </span></div><p><div class=verse-container id=mil5.5.5:1.7><span>Yadi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’, tena hi ‘pubbe vāhaṁ manussabhūto samāno sattānaṁ aviheṭhakajātiko ahosin’ti tampi vacanaṁ micchā. </span></div><p><div class=verse-container id=mil5.5.5:1.8><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.5.5:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.5.5:2.2><span>‘pubbe vāhaṁ manussabhūto samāno sattānaṁ aviheṭhakajātiko ahosin’ti, ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’, tañca pana rāgavasena visaññinā, no sacetanenā”ti. </span></div><p><div class=verse-container id=mil5.5.5:3.1><span>“Aṭṭhime, bhante nāgasena, puggalā pāṇaṁ hananti. </span></div><p><div class=verse-container id=mil5.5.5:3.2><span>Katame aṭṭha? </span></div><p><div class=verse-container id=mil5.5.5:3.3><span>Ratto rāgavasena pāṇaṁ hanati, duṭṭho dosavasena pāṇaṁ hanati, mūḷho mohavasena pāṇaṁ hanati, mānī mānavasena pāṇaṁ hanati, luddho lobhavasena pāṇaṁ hanati, akiñcano jīvikatthāya pāṇaṁ hanati, bālo hassavasena pāṇaṁ hanati, rājā vinayanavasena pāṇaṁ hanati. </span></div><p><div class=verse-container id=mil5.5.5:3.4><span>Ime kho, bhante nāgasena, aṭṭha puggalā pāṇaṁ hananti. </span></div><p><div class=verse-container id=mil5.5.5:3.5><span>Pākatikaṁyeva, bhante nāgasena, bodhisattena katan”ti. </span></div><p><div class=verse-container id=mil5.5.5:3.6><span>“Na, mahārāja, pākatikaṁ bodhisattena kataṁ, yadi, mahārāja, bodhisatto pakatibhāvena onameyya mahāyaññaṁ yajituṁ, na yimaṁ gāthaṁ bhaṇeyya—</span></div><p><div class=verse-container id=mil5.5.5:4.1><span>‘Sasamuddapariyāyaṁ, </span></div><p><div class=verse-container id=mil5.5.5:4.2><span>mahiṁ sāgarakuṇḍalaṁ; </span></div><p><div class=verse-container id=mil5.5.5:4.3><span>Na icche saha nindāya, </span></div><p><div class=verse-container id=mil5.5.5:4.4><span>evaṁ seyha vijānahī’ti. </span></div><p><div class=verse-container id=mil5.5.5:5.1><span>Evaṁvādī, mahārāja, bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span></div><p><div class=verse-container id=mil5.5.5:6.1><span>Yathā, mahārāja, ummattako khittacitto jalitampi jātavedaṁ akkamati, kupitampi āsīvisaṁ gaṇhāti, mattampi hatthiṁ upeti, samuddampi atīradassiṁ pakkhandati, candanikampi oḷigallampi omaddati, kaṇṭakādhānampi abhiruhati, papātepi patati, asucimpi bhakkheti, naggopi rathiyā carati, aññampi bahuvidhaṁ akiriyaṁ karoti. </span></div><p><div class=verse-container id=mil5.5.5:6.2><span>Evameva kho, mahārāja, bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito, tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span></div><p><div class=verse-container id=mil5.5.5:7.1><span>Khittacittena, mahārāja, kataṁ pāpaṁ diṭṭhadhammepi na mahāsāvajjaṁ hoti, samparāye vipākenapi no tathā. </span></div><p><div class=verse-container id=mil5.5.5:7.2><span>Idha, mahārāja, koci ummattako vajjhamāpajjeyya, tassa tumhe kiṁ daṇḍaṁ dhārethā”ti? </span></div><p><div class=verse-container id=mil5.5.5:7.3><span>“Ko, bhante, ummattakassa daṇḍo bhavissati, taṁ mayaṁ pothāpetvā nīharāpema, esova tassa daṇḍo”ti. </span></div><p><div class=verse-container id=mil5.5.5:7.4><span>“Iti kho, mahārāja, ummattakassa aparādhe daṇḍopi na bhavati, tasmā ummattakassa katepi na doso bhavati satekiccho. </span></div><p><div class=verse-container id=mil5.5.5:7.5><span>Evameva kho, mahārāja, lomasakassapo isi saha dassanena candavatiyā rājakaññāya visaññī ahosi khittacitto ratto visaññibhūto visaṭapayāto ākulākulo turitaturito, tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span></div><p><div class=verse-container id=mil5.5.5:7.6><span>Yadā ca pana pakaticitto ahosi paṭiladdhassati, tadā punadeva pabbajitvā pañcābhiññāyo nibbattetvā brahmalokūpago ahosī”ti. </span></div><p><div class=verse-container id=mil5.5.5:7.7><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.5.5:8.1><span>Buddhaaviheṭhakapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0005P0005P0004.html>Previous</a><a href=/canon/en/pli/ms/sutta/kn/mil/mil0005P0005P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>