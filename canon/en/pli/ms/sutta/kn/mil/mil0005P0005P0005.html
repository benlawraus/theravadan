<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0004.html>Previous</a><a href=/canon/en/pli/ms/sutta/kn/mil/mil0005P0005P0006.html>Next</a></div><p id=mil5.5.5:0.1><span class=root>Milindapañha </span><br><p id=mil5.5.5:0.2><span class=root>Meṇḍakapañha </span><br><p id=mil5.5.5:0.3><span class=root>Santhavavagga </span><br><p id=mil5.5.5:0.4><span class="root big-bold">5. Buddhaaviheṭhakapañha </span><br><p id=mil5.5.5:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.5:1.2><span class=root>‘pubbe vāhaṁ manussabhūto samāno sattānaṁ aviheṭhakajātiko ahosin’ti. </span><br><p id=mil5.5.5:1.3><span class=root>Puna ca bhaṇitaṁ—</span><br><p id=mil5.5.5:1.4><span class=root>‘lomasakassapo nāma isi samāno anekasate pāṇe ghātayitvā vājapeyyaṁ mahāyaññaṁ yajī’ti. </span><br><p id=mil5.5.5:1.5><span class=root>Yadi, bhante nāgasena, bhagavatā bhaṇitaṁ—</span><br><p id=mil5.5.5:1.6><span class=root>‘pubbe vāhaṁ manussabhūto samāno sattānaṁ aviheṭhakajātiko ahosin’ti, tena hi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitan’ti yaṁ vacanaṁ, taṁ micchā. </span><br><p id=mil5.5.5:1.7><span class=root>Yadi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’, tena hi ‘pubbe vāhaṁ manussabhūto samāno sattānaṁ aviheṭhakajātiko ahosin’ti tampi vacanaṁ micchā. </span><br><p id=mil5.5.5:1.8><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.5:2.1><span class=root>“Bhāsitampetaṁ, mahārāja, bhagavatā—</span><br><p id=mil5.5.5:2.2><span class=root>‘pubbe vāhaṁ manussabhūto samāno sattānaṁ aviheṭhakajātiko ahosin’ti, ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’, tañca pana rāgavasena visaññinā, no sacetanenā”ti. </span><br><p id=mil5.5.5:3.1><span class=root>“Aṭṭhime, bhante nāgasena, puggalā pāṇaṁ hananti. </span><br><p id=mil5.5.5:3.2><span class=root>Katame aṭṭha? </span><br><p id=mil5.5.5:3.3><span class=root>Ratto rāgavasena pāṇaṁ hanati, duṭṭho dosavasena pāṇaṁ hanati, mūḷho mohavasena pāṇaṁ hanati, mānī mānavasena pāṇaṁ hanati, luddho lobhavasena pāṇaṁ hanati, akiñcano jīvikatthāya pāṇaṁ hanati, bālo hassavasena pāṇaṁ hanati, rājā vinayanavasena pāṇaṁ hanati. </span><br><p id=mil5.5.5:3.4><span class=root>Ime kho, bhante nāgasena, aṭṭha puggalā pāṇaṁ hananti. </span><br><p id=mil5.5.5:3.5><span class=root>Pākatikaṁyeva, bhante nāgasena, bodhisattena katan”ti. </span><br><p id=mil5.5.5:3.6><span class=root>“Na, mahārāja, pākatikaṁ bodhisattena kataṁ, yadi, mahārāja, bodhisatto pakatibhāvena onameyya mahāyaññaṁ yajituṁ, na yimaṁ gāthaṁ bhaṇeyya—</span><br><p id=mil5.5.5:4.1><span class=root>‘Sasamuddapariyāyaṁ, </span><br><p id=mil5.5.5:4.2><span class=root>mahiṁ sāgarakuṇḍalaṁ; </span><br><p id=mil5.5.5:4.3><span class=root>Na icche saha nindāya, </span><br><p id=mil5.5.5:4.4><span class=root>evaṁ seyha vijānahī’ti. </span><br><p id=mil5.5.5:5.1><span class=root>Evaṁvādī, mahārāja, bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span><br><p id=mil5.5.5:6.1><span class=root>Yathā, mahārāja, ummattako khittacitto jalitampi jātavedaṁ akkamati, kupitampi āsīvisaṁ gaṇhāti, mattampi hatthiṁ upeti, samuddampi atīradassiṁ pakkhandati, candanikampi oḷigallampi omaddati, kaṇṭakādhānampi abhiruhati, papātepi patati, asucimpi bhakkheti, naggopi rathiyā carati, aññampi bahuvidhaṁ akiriyaṁ karoti. </span><br><p id=mil5.5.5:6.2><span class=root>Evameva kho, mahārāja, bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito, tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span><br><p id=mil5.5.5:7.1><span class=root>Khittacittena, mahārāja, kataṁ pāpaṁ diṭṭhadhammepi na mahāsāvajjaṁ hoti, samparāye vipākenapi no tathā. </span><br><p id=mil5.5.5:7.2><span class=root>Idha, mahārāja, koci ummattako vajjhamāpajjeyya, tassa tumhe kiṁ daṇḍaṁ dhārethā”ti? </span><br><p id=mil5.5.5:7.3><span class=root>“Ko, bhante, ummattakassa daṇḍo bhavissati, taṁ mayaṁ pothāpetvā nīharāpema, esova tassa daṇḍo”ti. </span><br><p id=mil5.5.5:7.4><span class=root>“Iti kho, mahārāja, ummattakassa aparādhe daṇḍopi na bhavati, tasmā ummattakassa katepi na doso bhavati satekiccho. </span><br><p id=mil5.5.5:7.5><span class=root>Evameva kho, mahārāja, lomasakassapo isi saha dassanena candavatiyā rājakaññāya visaññī ahosi khittacitto ratto visaññibhūto visaṭapayāto ākulākulo turitaturito, tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji. </span><br><p id=mil5.5.5:7.6><span class=root>Yadā ca pana pakaticitto ahosi paṭiladdhassati, tadā punadeva pabbajitvā pañcābhiññāyo nibbattetvā brahmalokūpago ahosī”ti. </span><br><p id=mil5.5.5:7.7><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.5:8.1><span class=root>Buddhaaviheṭhakapañho pañcamo. </span><br></main><footer class="container footer"><small><a href=/about/>Contact info</a></small></footer>