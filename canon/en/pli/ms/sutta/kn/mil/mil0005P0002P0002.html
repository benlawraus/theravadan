<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0001.html>Previous</a><a href=/canon/en/pli/ms/sutta/kn/mil/mil0005P0002P0003.html>Next</a></div><p id=mil5.2.2:0.1><span class=root>Milindapañha </span><br><p id=mil5.2.2:0.2><span class=root>Meṇḍakapañha </span><br><p id=mil5.2.2:0.3><span class=root>Abhejjavagga </span><br><p id=mil5.2.2:0.4><span class="root big-bold">2. Abyākaraṇīyapañha </span><br><p id=mil5.2.2:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.2.2:1.2><span class=root>‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi. </span><br><p id=mil5.2.2:1.3><span class=root>Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. </span><br><p id=mil5.2.2:1.4><span class=root>Yadi, bhante nāgasena, bhagavatā bhaṇitaṁ—</span><br><p id=mil5.2.2:1.5><span class=root>‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṁ. </span><br><p id=mil5.2.2:1.6><span class=root>Yadi jānantena na byākataṁ, tena hi atthi tathāgatassa dhammesu ācariyamuṭṭhi. </span><br><p id=mil5.2.2:1.7><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.2.2:2.1><span class=root>“Bhāsitampetaṁ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena. </span><br><p id=mil5.2.2:2.2><span class=root>Cattārimāni, mahārāja, pañhabyākaraṇāni. </span><br><p id=mil5.2.2:2.3><span class=root>Katamāni cattāri? </span><br><p id=mil5.2.2:2.4><span class=root>Ekaṁsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti. </span><br><p id=mil5.2.2:3.1><span class=root>Katamo ca, mahārāja, ekaṁsabyākaraṇīyo pañho? </span><br><p id=mil5.2.2:3.2><span class=root>‘Rūpaṁ aniccan’ti ekaṁsabyākaraṇīyo pañho, </span><br><p id=mil5.2.2:3.3><span class=root>‘vedanā aniccā’ti …pe… </span><br><p id=mil5.2.2:3.4><span class=root>‘saññā aniccā’ti …pe… </span><br><p id=mil5.2.2:3.5><span class=root>‘saṅkhārā aniccā’ti …pe… </span><br><p id=mil5.2.2:3.6><span class=root>‘viññāṇaṁ aniccan’ti ekaṁsabyākaraṇīyo pañho, ayaṁ ekaṁsabyākaraṇīyo pañho. </span><br><p id=mil5.2.2:4.1><span class=root>Katamo vibhajjabyākaraṇīyo pañho? </span><br><p id=mil5.2.2:4.2><span class=root>‘Aniccaṁ pana rūpan’ti vibhajjabyākaraṇīyo pañho, </span><br><p id=mil5.2.2:4.3><span class=root>‘aniccā pana vedanā’ti …pe… </span><br><p id=mil5.2.2:4.4><span class=root>‘aniccā pana saññā’ti …pe… </span><br><p id=mil5.2.2:4.5><span class=root>‘aniccā pana saṅkhārā’ti …pe… </span><br><p id=mil5.2.2:4.6><span class=root>‘aniccaṁ pana viññāṇan’ti vibhajjabyākaraṇīyo pañho, ayaṁ vibhajjabyākaraṇīyo pañho. </span><br><p id=mil5.2.2:5.1><span class=root>Katamo paṭipucchābyākaraṇīyo pañho? </span><br><p id=mil5.2.2:5.2><span class=root>‘Kiṁ nu kho cakkhunā sabbaṁ vijānātī’ti ayaṁ paṭipucchābyākaraṇīyo pañho. </span><br><p id=mil5.2.2:6.1><span class=root>Katamo ṭhapanīyo pañho? </span><br><p id=mil5.2.2:6.2><span class=root>‘Sassato loko’ti ṭhapanīyo pañho, </span><br><p id=mil5.2.2:6.3><span class=root>‘asassato loko’ti, </span><br><p id=mil5.2.2:6.4><span class=root>‘antavā loko’ti, </span><br><p id=mil5.2.2:6.5><span class=root>‘anantavā loko’ti, </span><br><p id=mil5.2.2:6.6><span class=root>‘antavā ca anantavā ca loko’ti, </span><br><p id=mil5.2.2:6.7><span class=root>‘nevantavā nānantavā loko’ti, </span><br><p id=mil5.2.2:6.8><span class=root>‘taṁ jīvaṁ taṁ sarīran’ti, </span><br><p id=mil5.2.2:6.9><span class=root>‘aññaṁ jīvaṁ aññaṁ sarīran’ti, </span><br><p id=mil5.2.2:6.10><span class=root>‘hoti tathāgato paraṁ maraṇā’ti, </span><br><p id=mil5.2.2:6.11><span class=root>‘na hoti tathāgato paraṁ maraṇā’ti, </span><br><p id=mil5.2.2:6.12><span class=root>‘hoti ca na ca hoti tathāgato paraṁ maraṇā’ti, </span><br><p id=mil5.2.2:6.13><span class=root>‘neva hoti na na hoti tathāgato paraṁ maraṇā’ti ṭhapanīyo pañho, </span><br><p id=mil5.2.2:6.14><span class=root>ayaṁ ṭhapanīyo pañho. </span><br><p id=mil5.2.2:7.1><span class=root>Bhagavā, mahārāja, therassa mālukyaputtassa taṁ ṭhapanīyaṁ pañhaṁ na byākāsi. </span><br><p id=mil5.2.2:7.2><span class=root>So pana pañho kiṅkāraṇā ṭhapanīyo? </span><br><p id=mil5.2.2:7.3><span class=root>Na tassa dīpanāya hetu vā kāraṇaṁ vā atthi, tasmā so pañho ṭhapanīyo. </span><br><p id=mil5.2.2:7.4><span class=root>Natthi buddhānaṁ bhagavantānaṁ akāraṇamahetukaṁ giramudīraṇan”ti. </span><br><p id=mil5.2.2:7.5><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.2.2:8.1><span class=root>Abyākaraṇīyapañho dutiyo. </span><br></main><footer class="container footer"><small><a href=/about/>Contact info</a></small></footer>