<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0007.html>Previous</a><a href=/canon/en/pli/ms/sutta/kn/mil/mil0006P0003P0009.html>Next</a></div><p><div class=verse-container id=mil6.3.8:0.1><span>Milindapañha </span></div><p><div class=verse-container id=mil6.3.8:0.2><span>Anumānapañha </span></div><p><div class=verse-container id=mil6.3.8:0.3><span>Vessantaravagga </span></div><p><div class=verse-container id=mil6.3.8:0.4><span class=big-bold>8. Dhammābhisamayapañha </span></div><p><div class=verse-container id=mil6.3.8:1.1><span>“Bhante nāgasena, ye te sammā paṭipajjanti, tesaṁ sabbesaṁyeva dhammābhisamayo hoti, udāhu kassaci na hotī”ti? </span></div><p><div class=verse-container id=mil6.3.8:1.2><span>“Kassaci, mahārāja, hoti, kassaci na hotī”ti. </span></div><p><div class=verse-container id=mil6.3.8:1.3><span>“Kassa, bhante, hoti, kassa na hotī”ti? </span></div><p><div class=verse-container id=mil6.3.8:1.4><span>“Tiracchānagatassa, mahārāja, suppaṭipannassāpi dhammābhisamayo na hoti, pettivisayūpapannassa … micchādiṭṭhikassa … kuhakassa … mātughātakassa … pitughātakassa … arahantaghātakassa … saṅghabhedakassa … lohituppādakassa … theyyasaṁvāsakassa … titthiyapakkantassa … bhikkhunidūsakassa … terasannaṁ garukāpattīnaṁ aññataraṁ āpajjitvā avuṭṭhitassa … paṇḍakassa … ubhatobyañjanakassa suppaṭipannassāpi dhammābhisamayo na hoti … yopi manussadaharako ūnakasattavassiko, tassa suppaṭipannassāpi dhammābhisamayo na hoti. </span></div><p><div class=verse-container id=mil6.3.8:1.5><span>Imesaṁ kho, mahārāja, soḷasannaṁ puggalānaṁ suppaṭipannānampi dhammābhisamayo na hotī”ti. </span></div><p><div class=verse-container id=mil6.3.8:2.1><span>“Bhante nāgasena, ye te pannarasa puggalā viruddhāyeva, tesaṁ dhammābhisamayo hotu vā mā vā hotu, atha kena kāraṇena manussadaharakassa ūnakasattavassikassa suppaṭipannassāpi dhammābhisamayo na hoti? </span></div><p><div class=verse-container id=mil6.3.8:2.2><span>Ettha tāva pañho bhavati ‘nanu nāma daharakassa na rāgo hoti, na doso hoti, na moho hoti, na māno hoti, na micchādiṭṭhi hoti, na arati hoti, na kāmavitakko hoti, amissito kilesehi, so nāma daharako yutto ca patto ca arahati ca cattāri saccāni ekappaṭivedhena paṭivijjhitun’”ti. </span></div><p><div class=verse-container id=mil6.3.8:3.1><span>“Taññevettha, mahārāja, kāraṇaṁ, yenāhaṁ kāraṇena bhaṇāmi ‘ūnakasattavassikassa suppaṭipannassāpi dhammābhisamayo na hotī’ti. </span></div><p><div class=verse-container id=mil6.3.8:3.2><span>Yadi, mahārāja, ūnakasattavassiko rajanīye rajjeyya, dussanīye dusseyya, mohanīye muyheyya, madanīye majjeyya, diṭṭhiṁ vijāneyya, ratiñca aratiñca vijāneyya, kusalākusalaṁ vitakkeyya, bhaveyya tassa dhammābhisamayo, api ca, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu garukā bhārikā vipulā mahatī. </span></div><p><div class=verse-container id=mil6.3.8:3.3><span>Ūnakasattavassiko, mahārāja, tena dubbalena cittena parittakena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ. </span></div><p><div class=verse-container id=mil6.3.8:4.1><span>Yathā, mahārāja, sinerupabbatarājā garuko bhāriko vipulo mahanto, api nu kho taṁ, mahārāja, puriso attano pākatikena thāmabalavīriyena sakkuṇeyya sinerupabbatarājānaṁ uddharitun”ti? </span></div><p><div class=verse-container id=mil6.3.8:4.2><span>“Na hi, bhante”ti. </span></div><p><div class=verse-container id=mil6.3.8:4.3><span>“Kena kāraṇena, mahārājā”ti? </span></div><p><div class=verse-container id=mil6.3.8:4.4><span>“Dubbalattā, bhante, purisassa, mahantattā sinerupabbatarājassā”ti. </span></div><p><div class=verse-container id=mil6.3.8:4.5><span>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu garukā bhārikā vipulā mahatī. </span></div><p><div class=verse-container id=mil6.3.8:4.6><span>Ūnakasattavassiko tena dubbalena cittena parittena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span></div><p><div class=verse-container id=mil6.3.8:5.1><span>Yathā vā pana, mahārāja, ayaṁ mahāpathavī dīghā āyatā puthulā vitthatā visālā vitthiṇṇā vipulā mahantā, api nu kho taṁ, mahārāja, mahāpathaviṁ sakkā parittakena udakabindukena temetvā udakacikkhallaṁ kātun”ti? </span></div><p><div class=verse-container id=mil6.3.8:5.2><span>“Na hi, bhante”ti. </span></div><p><div class=verse-container id=mil6.3.8:5.3><span>“Kena kāraṇena, mahārājā”ti? </span></div><p><div class=verse-container id=mil6.3.8:5.4><span>“Parittattā, bhante, udakabindussa, mahantattā mahāpathaviyā”ti. </span></div><p><div class=verse-container id=mil6.3.8:5.5><span>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu dīghā āyatā puthulā vitthatā visālā vitthiṇṇā vipulā mahantā. </span></div><p><div class=verse-container id=mil6.3.8:5.6><span>Ūnakasattavassiko tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span></div><p><div class=verse-container id=mil6.3.8:6.1><span>Yathā vā pana, mahārāja, abaladubbalaparittaappathokamandaggi bhaveyya, api nu kho, mahārāja, tāvatakena mandena agginā sakkā sadevake loke andhakāraṁ vidhamitvā ālokaṁ dassetun”ti? </span></div><p><div class=verse-container id=mil6.3.8:6.2><span>“Na hi, bhante”ti. </span></div><p><div class=verse-container id=mil6.3.8:6.3><span>“Kena kāraṇena, mahārājā”ti? </span></div><p><div class=verse-container id=mil6.3.8:6.4><span>“Mandattā, bhante, aggissa, lokassa mahantattā”ti. </span></div><p><div class=verse-container id=mil6.3.8:6.5><span>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatā ca avijjandhakārena pihitaṁ. </span></div><p><div class=verse-container id=mil6.3.8:6.6><span>Tasmā dukkaraṁ ñāṇālokaṁ dassayituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span></div><p><div class=verse-container id=mil6.3.8:7.1><span>Yathā vā pana, mahārāja, āturo kiso aṇuparimitakāyo sālakakimi hatthināgaṁ tidhā pabhinnaṁ navāyataṁ tivitthataṁ dasapariṇāhaṁ aṭṭharatanikaṁ sakaṭṭhānamupagataṁ disvā gilituṁ parikaḍḍheyya, api nu kho so, mahārāja, sālakakimi sakkuṇeyya taṁ hatthināgaṁ gilitun”ti? </span></div><p><div class=verse-container id=mil6.3.8:7.2><span>“Na hi, bhante”ti. </span></div><p><div class=verse-container id=mil6.3.8:7.3><span>“Kena kāraṇena, mahārājā”ti? </span></div><p><div class=verse-container id=mil6.3.8:7.4><span>“Parittattā, bhante, sālakakimissa, mahantattā hatthināgassā”ti. </span></div><p><div class=verse-container id=mil6.3.8:7.5><span>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatī asaṅkhatā nibbānadhātu. </span></div><p><div class=verse-container id=mil6.3.8:7.6><span>So tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hotī”ti. </span></div><p><div class=verse-container id=mil6.3.8:7.7><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.3.8:8.1><span>Dhammābhisamayapañho aṭṭhamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0007.html>Previous</a><a href=/canon/en/pli/ms/sutta/kn/mil/mil0006P0003P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>