<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0007.html>Previous</a><a href=/canon/en/pli/ms/sutta/kn/mil/mil0006P0003P0009.html>Next</a></div><p id=mil6.3.8:0.1><span class=root>Milindapañha </span><br><p id=mil6.3.8:0.2><span class=root>Anumānapañha </span><br><p id=mil6.3.8:0.3><span class=root>Vessantaravagga </span><br><p id=mil6.3.8:0.4><span class="root big-bold">8. Dhammābhisamayapañha </span><br><p id=mil6.3.8:1.1><span class=root>“Bhante nāgasena, ye te sammā paṭipajjanti, tesaṁ sabbesaṁyeva dhammābhisamayo hoti, udāhu kassaci na hotī”ti? </span><br><p id=mil6.3.8:1.2><span class=root>“Kassaci, mahārāja, hoti, kassaci na hotī”ti. </span><br><p id=mil6.3.8:1.3><span class=root>“Kassa, bhante, hoti, kassa na hotī”ti? </span><br><p id=mil6.3.8:1.4><span class=root>“Tiracchānagatassa, mahārāja, suppaṭipannassāpi dhammābhisamayo na hoti, pettivisayūpapannassa … micchādiṭṭhikassa … kuhakassa … mātughātakassa … pitughātakassa … arahantaghātakassa … saṅghabhedakassa … lohituppādakassa … theyyasaṁvāsakassa … titthiyapakkantassa … bhikkhunidūsakassa … terasannaṁ garukāpattīnaṁ aññataraṁ āpajjitvā avuṭṭhitassa … paṇḍakassa … ubhatobyañjanakassa suppaṭipannassāpi dhammābhisamayo na hoti … yopi manussadaharako ūnakasattavassiko, tassa suppaṭipannassāpi dhammābhisamayo na hoti. </span><br><p id=mil6.3.8:1.5><span class=root>Imesaṁ kho, mahārāja, soḷasannaṁ puggalānaṁ suppaṭipannānampi dhammābhisamayo na hotī”ti. </span><br><p id=mil6.3.8:2.1><span class=root>“Bhante nāgasena, ye te pannarasa puggalā viruddhāyeva, tesaṁ dhammābhisamayo hotu vā mā vā hotu, atha kena kāraṇena manussadaharakassa ūnakasattavassikassa suppaṭipannassāpi dhammābhisamayo na hoti? </span><br><p id=mil6.3.8:2.2><span class=root>Ettha tāva pañho bhavati ‘nanu nāma daharakassa na rāgo hoti, na doso hoti, na moho hoti, na māno hoti, na micchādiṭṭhi hoti, na arati hoti, na kāmavitakko hoti, amissito kilesehi, so nāma daharako yutto ca patto ca arahati ca cattāri saccāni ekappaṭivedhena paṭivijjhitun’”ti. </span><br><p id=mil6.3.8:3.1><span class=root>“Taññevettha, mahārāja, kāraṇaṁ, yenāhaṁ kāraṇena bhaṇāmi ‘ūnakasattavassikassa suppaṭipannassāpi dhammābhisamayo na hotī’ti. </span><br><p id=mil6.3.8:3.2><span class=root>Yadi, mahārāja, ūnakasattavassiko rajanīye rajjeyya, dussanīye dusseyya, mohanīye muyheyya, madanīye majjeyya, diṭṭhiṁ vijāneyya, ratiñca aratiñca vijāneyya, kusalākusalaṁ vitakkeyya, bhaveyya tassa dhammābhisamayo, api ca, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu garukā bhārikā vipulā mahatī. </span><br><p id=mil6.3.8:3.3><span class=root>Ūnakasattavassiko, mahārāja, tena dubbalena cittena parittakena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ. </span><br><p id=mil6.3.8:4.1><span class=root>Yathā, mahārāja, sinerupabbatarājā garuko bhāriko vipulo mahanto, api nu kho taṁ, mahārāja, puriso attano pākatikena thāmabalavīriyena sakkuṇeyya sinerupabbatarājānaṁ uddharitun”ti? </span><br><p id=mil6.3.8:4.2><span class=root>“Na hi, bhante”ti. </span><br><p id=mil6.3.8:4.3><span class=root>“Kena kāraṇena, mahārājā”ti? </span><br><p id=mil6.3.8:4.4><span class=root>“Dubbalattā, bhante, purisassa, mahantattā sinerupabbatarājassā”ti. </span><br><p id=mil6.3.8:4.5><span class=root>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu garukā bhārikā vipulā mahatī. </span><br><p id=mil6.3.8:4.6><span class=root>Ūnakasattavassiko tena dubbalena cittena parittena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span><br><p id=mil6.3.8:5.1><span class=root>Yathā vā pana, mahārāja, ayaṁ mahāpathavī dīghā āyatā puthulā vitthatā visālā vitthiṇṇā vipulā mahantā, api nu kho taṁ, mahārāja, mahāpathaviṁ sakkā parittakena udakabindukena temetvā udakacikkhallaṁ kātun”ti? </span><br><p id=mil6.3.8:5.2><span class=root>“Na hi, bhante”ti. </span><br><p id=mil6.3.8:5.3><span class=root>“Kena kāraṇena, mahārājā”ti? </span><br><p id=mil6.3.8:5.4><span class=root>“Parittattā, bhante, udakabindussa, mahantattā mahāpathaviyā”ti. </span><br><p id=mil6.3.8:5.5><span class=root>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu dīghā āyatā puthulā vitthatā visālā vitthiṇṇā vipulā mahantā. </span><br><p id=mil6.3.8:5.6><span class=root>Ūnakasattavassiko tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span><br><p id=mil6.3.8:6.1><span class=root>Yathā vā pana, mahārāja, abaladubbalaparittaappathokamandaggi bhaveyya, api nu kho, mahārāja, tāvatakena mandena agginā sakkā sadevake loke andhakāraṁ vidhamitvā ālokaṁ dassetun”ti? </span><br><p id=mil6.3.8:6.2><span class=root>“Na hi, bhante”ti. </span><br><p id=mil6.3.8:6.3><span class=root>“Kena kāraṇena, mahārājā”ti? </span><br><p id=mil6.3.8:6.4><span class=root>“Mandattā, bhante, aggissa, lokassa mahantattā”ti. </span><br><p id=mil6.3.8:6.5><span class=root>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatā ca avijjandhakārena pihitaṁ. </span><br><p id=mil6.3.8:6.6><span class=root>Tasmā dukkaraṁ ñāṇālokaṁ dassayituṁ, tena kāraṇena ūnakasattavassikassa suppaṭipannassāpi dhammābhisamayo na hoti. </span><br><p id=mil6.3.8:7.1><span class=root>Yathā vā pana, mahārāja, āturo kiso aṇuparimitakāyo sālakakimi hatthināgaṁ tidhā pabhinnaṁ navāyataṁ tivitthataṁ dasapariṇāhaṁ aṭṭharatanikaṁ sakaṭṭhānamupagataṁ disvā gilituṁ parikaḍḍheyya, api nu kho so, mahārāja, sālakakimi sakkuṇeyya taṁ hatthināgaṁ gilitun”ti? </span><br><p id=mil6.3.8:7.2><span class=root>“Na hi, bhante”ti. </span><br><p id=mil6.3.8:7.3><span class=root>“Kena kāraṇena, mahārājā”ti? </span><br><p id=mil6.3.8:7.4><span class=root>“Parittattā, bhante, sālakakimissa, mahantattā hatthināgassā”ti. </span><br><p id=mil6.3.8:7.5><span class=root>“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatī asaṅkhatā nibbānadhātu. </span><br><p id=mil6.3.8:7.6><span class=root>So tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi dhammābhisamayo na hotī”ti. </span><br><p id=mil6.3.8:7.7><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil6.3.8:8.1><span class=root>Dhammābhisamayapañho aṭṭhamo. </span><br></main><footer class="container footer"><small><a href=/about>Contact info</a></small></footer>