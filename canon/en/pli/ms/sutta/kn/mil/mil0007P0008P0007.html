<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0008P0006.html>Previous</a><a href=/canon/en/pli/ms/sutta/kn/mil/mil0008.html>Next</a></div><p><div class=verse-container id=mil7.8.7:0.1><span>Milindapañha </span></div><p><div class=verse-container id=mil7.8.7:0.2><span>Opammakathāpañha </span></div><p><div class=verse-container id=mil7.8.7:0.3><span>Kumbhavagga </span></div><p><div class=verse-container id=mil7.8.7:0.4><span class=big-bold>7. Issāsaṅgapañha </span></div><p><div class=verse-container id=mil7.8.7:1.1><span>“Bhante nāgasena, ‘issāsassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? </span></div><p><div class=verse-container id=mil7.8.7:1.2><span>“Yathā, mahārāja, issāso sare pātayanto ubho pāde pathaviyaṁ daḷhaṁ patiṭṭhāpeti, jaṇṇuavekallaṁ karoti, sarakalāpaṁ kaṭisandhimhi ṭhapeti, kāyaṁ upatthaddhaṁ karoti, dve hatthe sandhiṭṭhānaṁ āropeti, muṭṭhiṁ pīḷayati, aṅguliyo nirantaraṁ karoti, gīvaṁ paggaṇhāti, cakkhūni mukhañca pidahati, nimittaṁ ujuṁ karoti, hāsamuppādeti ‘vijjhissāmī’ti; </span></div><p><div class=verse-container id=mil7.8.7:1.3><span>evameva kho, mahārāja, yoginā yogāvacarena sīlapathaviyaṁ vīriyapāde patiṭṭhāpetabbaṁ, khantisoraccaṁ avekallaṁ kātabbaṁ, saṁvare cittaṁ ṭhapetabbaṁ, saṁyamaniyame attā upanetabbo, icchā mucchā pīḷayitabbā, yoniso manasikāre cittaṁ nirantaraṁ kātabbaṁ, vīriyaṁ paggahetabbaṁ, cha dvārā pidahitabbā, sati upaṭṭhapetabbā, hāsamuppādetabbaṁ ‘sabbakilese ñāṇanārācena vijjhissāmī’ti. </span></div><p><div class=verse-container id=mil7.8.7:1.4><span>Idaṁ, mahārāja, issāsassa paṭhamaṁ aṅgaṁ gahetabbaṁ. </span></div><p><div class=verse-container id=mil7.8.7:2.1><span>Puna caparaṁ, mahārāja, issāso āḷakaṁ pariharati vaṅkajimhakuṭilanārācassa ujukaraṇāya; </span></div><p><div class=verse-container id=mil7.8.7:2.2><span>evameva kho, mahārāja, yoginā yogāvacarena imasmiṁ kāye satipaṭṭhānaāḷakaṁ pariharitabbaṁ vaṅkajimhakuṭilacittassa ujukaraṇāya. </span></div><p><div class=verse-container id=mil7.8.7:2.3><span>Idaṁ, mahārāja, issāsassa dutiyaṁ aṅgaṁ gahetabbaṁ. </span></div><p><div class=verse-container id=mil7.8.7:3.1><span>Puna caparaṁ, mahārāja, issāso lakkhe upāseti; </span></div><p><div class=verse-container id=mil7.8.7:3.2><span>evameva kho, mahārāja, yoginā yogāvacarena imasmiṁ kāye upāsitabbaṁ. </span></div><p><div class=verse-container id=mil7.8.7:3.3><span>Kathaṁ, mahārāja yoginā yogāvacarena imasmiṁ kāye upāsitabbaṁ? </span></div><p><div class=verse-container id=mil7.8.7:3.4><span>Aniccato upāsitabbaṁ, dukkhato upāsitabbaṁ, anattato upāsitabbaṁ, rogato …pe… </span></div><p><div class=verse-container id=mil7.8.7:3.5><span>gaṇḍato … </span></div><p><div class=verse-container id=mil7.8.7:3.6><span>sallato … </span></div><p><div class=verse-container id=mil7.8.7:3.7><span>aghato … </span></div><p><div class=verse-container id=mil7.8.7:3.8><span>ābādhato … </span></div><p><div class=verse-container id=mil7.8.7:3.9><span>parato … </span></div><p><div class=verse-container id=mil7.8.7:3.10><span>palokato … </span></div><p><div class=verse-container id=mil7.8.7:3.11><span>ītito … </span></div><p><div class=verse-container id=mil7.8.7:3.12><span>upaddavato … </span></div><p><div class=verse-container id=mil7.8.7:3.13><span>bhayato … </span></div><p><div class=verse-container id=mil7.8.7:3.14><span>upasaggato … </span></div><p><div class=verse-container id=mil7.8.7:3.15><span>calato … </span></div><p><div class=verse-container id=mil7.8.7:3.16><span>pabhaṅguto … </span></div><p><div class=verse-container id=mil7.8.7:3.17><span>addhuvato … </span></div><p><div class=verse-container id=mil7.8.7:3.18><span>atāṇato … </span></div><p><div class=verse-container id=mil7.8.7:3.19><span>aleṇato … </span></div><p><div class=verse-container id=mil7.8.7:3.20><span>asaraṇato … </span></div><p><div class=verse-container id=mil7.8.7:3.21><span>rittato … </span></div><p><div class=verse-container id=mil7.8.7:3.22><span>tucchato … </span></div><p><div class=verse-container id=mil7.8.7:3.23><span>suññato … </span></div><p><div class=verse-container id=mil7.8.7:3.24><span>ādīnavato … </span></div><p><div class=verse-container id=mil7.8.7:3.25><span>vipariṇāmadhammato … </span></div><p><div class=verse-container id=mil7.8.7:3.26><span>asārato … </span></div><p><div class=verse-container id=mil7.8.7:3.27><span>aghamūlato … </span></div><p><div class=verse-container id=mil7.8.7:3.28><span>vadhakato … </span></div><p><div class=verse-container id=mil7.8.7:3.29><span>vibhavato … </span></div><p><div class=verse-container id=mil7.8.7:3.30><span>sāsavato … </span></div><p><div class=verse-container id=mil7.8.7:3.31><span>saṅkhatato … </span></div><p><div class=verse-container id=mil7.8.7:3.32><span>mārāmisato … </span></div><p><div class=verse-container id=mil7.8.7:3.33><span>jātidhammato … </span></div><p><div class=verse-container id=mil7.8.7:3.34><span>jarādhammato … </span></div><p><div class=verse-container id=mil7.8.7:3.35><span>byādhidhammato … </span></div><p><div class=verse-container id=mil7.8.7:3.36><span>maraṇadhammato … </span></div><p><div class=verse-container id=mil7.8.7:3.37><span>sokadhammato … </span></div><p><div class=verse-container id=mil7.8.7:3.38><span>paridevadhammato … </span></div><p><div class=verse-container id=mil7.8.7:3.39><span>upāyāsadhammato … </span></div><p><div class=verse-container id=mil7.8.7:3.40><span>saṅkilesadhammato … </span></div><p><div class=verse-container id=mil7.8.7:3.41><span>evaṁ kho, mahārāja, yoginā yogāvacarena imasmiṁ kāye upāsitabbaṁ. </span></div><p><div class=verse-container id=mil7.8.7:3.42><span>Idaṁ, mahārāja, issāsassa tatiyaṁ aṅgaṁ gahetabbaṁ. </span></div><p><div class=verse-container id=mil7.8.7:4.1><span>Puna caparaṁ, mahārāja, issāso sāyaṁ pātaṁ upāsati; </span></div><p><div class=verse-container id=mil7.8.7:4.2><span>evameva kho, mahārāja, yoginā yogāvacarena sāyaṁ pātaṁ ārammaṇe upāsitabbaṁ. </span></div><p><div class=verse-container id=mil7.8.7:4.3><span>Idaṁ, mahārāja, issāsassa catutthaṁ aṅgaṁ gahetabbaṁ. </span></div><p><div class=verse-container id=mil7.8.7:4.4><span>Bhāsitampetaṁ, mahārāja, therena sāriputtena dhammasenāpatinā—</span></div><p><div class=verse-container id=mil7.8.7:5.1><span>‘Yathā issāsako nāma, </span></div><p><div class=verse-container id=mil7.8.7:5.2><span>sāyaṁ pātaṁ upāsati; </span></div><p><div class=verse-container id=mil7.8.7:5.3><span>Upāsanaṁ ariñcanto, </span></div><p><div class=verse-container id=mil7.8.7:5.4><span>labhate bhattavetanaṁ. </span></div><p><div class=verse-container id=mil7.8.7:6.1><span>Tatheva buddhaputtopi, </span></div><p><div class=verse-container id=mil7.8.7:6.2><span>Karoti kāyupāsanaṁ; </span></div><p><div class=verse-container id=mil7.8.7:6.3><span>Kāyupāsanaṁ ariñcanto, </span></div><p><div class=verse-container id=mil7.8.7:6.4><span>Arahattamadhigacchatī’”ti. </span></div><p><div class=verse-container id=mil7.8.7:7.1><span>Issāsaṅgapañho sattamo. </span></div><p><div class=verse-container id=mil7.8.7:8.1><span>Kumbhavaggo sattamo. </span></div><p><div class=verse-container id=mil7.8.7:9.1><span>Tassuddānaṁ </span></div><p><div class=verse-container id=mil7.8.7:10.1><span>Kumbho ca kāḷāyaso ca, </span></div><p><div class=verse-container id=mil7.8.7:10.2><span>chattaṁ khettañca agado; </span></div><p><div class=verse-container id=mil7.8.7:10.3><span>Bhojanena ca issāso, </span></div><p><div class=verse-container id=mil7.8.7:10.4><span>vuttaṁ dāni vidūhīti. </span></div><p><div class=verse-container id=mil7.8.7:11.1><span>Opammakathāpañho niṭṭhito. </span></div><div class=flex-between><a href=/canon/en/pli/ms/sutta/kn/mil/mil0007P0008P0006.html>Previous</a><a href=/canon/en/pli/ms/sutta/kn/mil/mil0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>