<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0003.html>Previous</a><a href=/canon/en/pli/ms/sutta/kn/mil/mil0006P0003P0005.html>Next</a></div><p id=mil6.3.4:0.1><span class=root>Milindapañha </span><br><p id=mil6.3.4:0.2><span class=root>Anumānapañha </span><br><p id=mil6.3.4:0.3><span class=root>Vessantaravagga </span><br><p id=mil6.3.4:0.4><span class="root big-bold">4. Pubbapetādisapañha </span><br><p id=mil6.3.4:1.1><span class=root>“Bhante nāgasena, ime dāyakā dānaṁ datvā pubbapetānaṁ ādisanti ‘idaṁ tesaṁ pāpuṇātū’ti, api nu te kiñci tatonidānaṁ vipākaṁ paṭilabhantī”ti? </span><br><p id=mil6.3.4:1.2><span class=root>“Keci, mahārāja, paṭilabhanti, keci nappaṭilabhantī”ti. </span><br><p id=mil6.3.4:1.3><span class=root>“Ke, bhante, paṭilabhanti, ke nappaṭilabhantī”ti? </span><br><p id=mil6.3.4:1.4><span class=root>“Nirayūpapannā, mahārāja, nappaṭilabhanti, saggagatā nappaṭilabhanti, tiracchānayonigatā nappaṭilabhanti, catunnaṁ petānaṁ tayo petā nappaṭilabhanti vantāsikā khuppipāsino nijjhāmataṇhikā, labhanti petā paradattūpajīvino, tepi saramānāyeva labhantī”ti. </span><br><p id=mil6.3.4:2.1><span class=root>“Tena hi, bhante nāgasena, dāyakānaṁ dānaṁ visositaṁ hoti aphalaṁ, yesaṁ uddissa kataṁ yadi te nappaṭilabhantī”ti? </span><br><p id=mil6.3.4:2.2><span class=root>“Na hi taṁ, mahārāja, dānaṁ aphalaṁ hoti avipākaṁ, dāyakāyeva tassa phalaṁ anubhavantī”ti. </span><br><p id=mil6.3.4:2.3><span class=root>“Tena hi, bhante nāgasena, kāraṇena maṁ saññāpehī”ti. </span><br><p id=mil6.3.4:2.4><span class=root>“Idha, mahārāja, keci manussā macchamaṁsasurābhattakhajjakāni paṭiyādetvā ñātikulaṁ gacchanti, yadi te ñātakā taṁ upāyanaṁ na sampaṭiccheyyuṁ, api nu taṁ upāyanaṁ visositaṁ gaccheyya vinasseyya vā”ti? </span><br><p id=mil6.3.4:2.5><span class=root>“Na hi, bhante, sāmikānaṁyeva taṁ hotī”ti. </span><br><p id=mil6.3.4:2.6><span class=root>“Evameva kho, mahārāja, dāyakāyeva tassa phalaṁ anubhavanti. </span><br><p id=mil6.3.4:2.7><span class=root>Yathā pana, mahārāja, puriso gabbhaṁ paviṭṭho asati purato nikkhamanamukhe kena nikkhameyyā”ti. </span><br><p id=mil6.3.4:2.8><span class=root>“Paviṭṭheneva, bhante”ti. </span><br><p id=mil6.3.4:2.9><span class=root>“Evameva kho, mahārāja, dāyakāyeva tassa phalaṁ anubhavantī”ti. </span><br><p id=mil6.3.4:2.10><span class=root>“Hotu, bhante nāgasena, evametaṁ tathā sampaṭicchāmi, dāyakāyeva tassa phalaṁ anubhavanti, na mayaṁ taṁ kāraṇaṁ vilomemāti. </span><br><p id=mil6.3.4:2.11><span class=root>(…) </span><br><p id=mil6.3.4:3.1><span class=root>Bhante nāgasena, yadi imesaṁ dāyakānaṁ dinnadānaṁ pubbapetānaṁ pāpuṇāti, te ca tassa vipākaṁ anubhavanti. </span><br><p id=mil6.3.4:3.2><span class=root>Tena hi yo pāṇātipātī luddo lohitapāṇī paduṭṭhamanasaṅkappo manusse ghātetvā dāruṇaṁ kammaṁ katvā pubbapetānaṁ ādiseyya ‘imassa me kammassa vipāko pubbapetānaṁ pāpuṇātū’ti, api nu tassa vipāko pubbapetānaṁ pāpuṇātī”ti? </span><br><p id=mil6.3.4:3.3><span class=root>“Na hi, mahārājā”ti. </span><br><p id=mil6.3.4:4.1><span class=root>“Bhante nāgasena, ko tattha hetu kiṅkāraṇaṁ, yena kusalaṁ pāpuṇāti akusalaṁ na pāpuṇātī”ti? </span><br><p id=mil6.3.4:4.2><span class=root>“Neso, mahārāja, pañho pucchitabbo, mā ca tvaṁ, mahārāja, ‘visajjako atthī’ti apucchitabbaṁ pucchi, ‘kissa ākāso nirālambo, kissa gaṅgā uddhammukhā na sandati, kissa ime manussā ca dijā ca dvipadā migā catuppadā’ti tampi maṁ tvaṁ pucchissasī”ti. </span><br><p id=mil6.3.4:4.3><span class=root>“Nāhaṁ taṁ, bhante nāgasena, vihesāpekkho pucchāmi, api ca nibbāhanatthāya sandehassa pucchāmi, bahū manussā loke vāmagāmino vicakkhukā, ‘kinti te otāraṁ na labheyyun’ti evāhaṁ taṁ pucchāmī”ti. </span><br><p id=mil6.3.4:4.4><span class=root>“Na sakkā, mahārāja, saha akatena ananumatena saha pāpaṁ kammaṁ saṁvibhajituṁ. </span><br><p id=mil6.3.4:5.1><span class=root>Yathā, mahārāja, manussā udakanibbāhanena udakaṁ suvidūrampi haranti, api nu, mahārāja, sakkā ghanamahāselapabbato nibbāhanena yathicchitaṁ haritun”ti? </span><br><p id=mil6.3.4:5.2><span class=root>“Na hi, bhante”ti. </span><br><p id=mil6.3.4:5.3><span class=root>“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajituṁ. </span><br><p id=mil6.3.4:5.4><span class=root>Yathā vā pana, mahārāja, sakkā telena padīpo jāletuṁ, api nu, mahārāja, sakkā udakena padīpo jāletun”ti? </span><br><p id=mil6.3.4:5.5><span class=root>“Na hi, bhante”ti. </span><br><p id=mil6.3.4:5.6><span class=root>“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajituṁ. </span><br><p id=mil6.3.4:5.7><span class=root>Yathā vā pana, mahārāja, kassakā taḷākato udakaṁ nīharitvā dhaññaṁ paripācenti, api nu kho, mahārāja, sakkā mahāsamuddato udakaṁ nīharitvā dhaññaṁ paripācetun”ti? </span><br><p id=mil6.3.4:5.8><span class=root>“Na hi, bhante”ti. </span><br><p id=mil6.3.4:5.9><span class=root>“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajitun”ti. </span><br><p id=mil6.3.4:6.1><span class=root>“Bhante nāgasena, kena kāraṇena sakkā kusalaṁ saṁvibhajituṁ, na sakkā akusalaṁ saṁvibhajituṁ? </span><br><p id=mil6.3.4:6.2><span class=root>Kāraṇena maṁ saññāpehi, nāhaṁ andho anāloko sutvā vedissāmī”ti. </span><br><p id=mil6.3.4:6.3><span class=root>“Akusalaṁ, mahārāja, thokaṁ, kusalaṁ bahukaṁ, thokattā akusalaṁ kattāraṁyeva pariyādiyati, bahukattā kusalaṁ sadevakaṁ lokaṁ ajjhottharatī”ti. </span><br><p id=mil6.3.4:7.1><span class=root>“Opammaṁ karohī”ti. </span><br><p id=mil6.3.4:7.2><span class=root>“Yathā, mahārāja, parittaṁ ekaṁ udakabindu pathaviyaṁ nipateyya, api nu kho taṁ, mahārāja, udakabindu dasapi dvādasapi yojanāni ajjhotthareyyā”ti? </span><br><p id=mil6.3.4:7.3><span class=root>“Na hi, bhante, yattha taṁ udakabindu nipatitaṁ, tattheva pariyādiyatī”ti. </span><br><p id=mil6.3.4:7.4><span class=root>“Kena kāraṇena, mahārājā”ti? </span><br><p id=mil6.3.4:7.5><span class=root>“Parittattā, bhante, udakabindussā”ti. </span><br><p id=mil6.3.4:7.6><span class=root>“Evameva kho, mahārāja, parittaṁ akusalaṁ parittattā kattāraṁyeva pariyādiyati, na sakkā saṁvibhajituṁ. </span><br><p id=mil6.3.4:8.1><span class=root>Yathā vā pana, mahārāja, mahatimahāmegho abhivasseyya tappayanto dharaṇitalaṁ, api nu kho so, mahārāja, mahāmegho samantato otthareyyā”ti? </span><br><p id=mil6.3.4:8.2><span class=root>“Āma, bhante, pūrayitvā so mahāmegho sobbhasarasaritasākhākandarapadaradahataḷākaudapānapokkharaṇiyo dasapi dvādasapi yojanāni ajjhotthareyyā”ti. </span><br><p id=mil6.3.4:8.3><span class=root>“Kena kāraṇena, mahārājā”ti? </span><br><p id=mil6.3.4:8.4><span class=root>“Mahantattā, bhante, meghassā”ti. </span><br><p id=mil6.3.4:8.5><span class=root>“Evameva kho, mahārāja, kusalaṁ bahukaṁ, bahukattā sakkā devamanussehipi saṁvibhajitun”ti. </span><br><p id=mil6.3.4:9.1><span class=root>“Bhante nāgasena, kena kāraṇena akusalaṁ thokaṁ kusalaṁ bahutaran”ti? </span><br><p id=mil6.3.4:9.2><span class=root>“Idha, mahārāja, yo koci dānaṁ deti, sīlaṁ samādiyati, uposathakammaṁ karoti, so haṭṭho pahaṭṭho hasito pamudito pasannamānaso vedajāto hoti, tassa aparāparaṁ pīti uppajjati, pītimanassa bhiyyo bhiyyo kusalaṁ pavaḍḍhati. </span><br><p id=mil6.3.4:10.1><span class=root>Yathā, mahārāja, udapāne bahusalilasampuṇṇe ekena desena udakaṁ paviseyya, ekena nikkhameyya, nikkhamantepi aparāparaṁ uppajjati, na sakkā hoti khayaṁ pāpetuṁ; </span><br><p id=mil6.3.4:10.2><span class=root>evameva kho, mahārāja, kusalaṁ bhiyyo bhiyyo pavaḍḍhati. </span><br><p id=mil6.3.4:10.3><span class=root>Vassasatepi ce, mahārāja, puriso kataṁ kusalaṁ āvajjeyya, āvajjite āvajjite bhiyyo bhiyyo kusalaṁ pavaḍḍhati. </span><br><p id=mil6.3.4:10.4><span class=root>Tassa taṁ kusalaṁ sakkā hoti yathicchakehi saddhiṁ saṁvibhajituṁ, idamettha, mahārāja, kāraṇaṁ, yena kāraṇena kusalaṁ bahutaraṁ. </span><br><p id=mil6.3.4:11.1><span class=root>Akusalaṁ pana, mahārāja, karonto pacchā vippaṭisārī hoti, vippaṭisārino cittaṁ paṭilīyati paṭikuṭati paṭivattati na sampasārīyati socati tappati hāyati khīyati na parivaḍḍhati tattheva pariyādiyati. </span><br><p id=mil6.3.4:11.2><span class=root>Yathā, mahārāja, sukkhāya nadiyā mahāpuḷināya unnatāvanatāya kuṭilasaṅkuṭilāya uparito parittaṁ udakaṁ āgacchantaṁ hāyati khīyati na parivaḍḍhati tattheva pariyādiyati. </span><br><p id=mil6.3.4:11.3><span class=root>Evameva kho, mahārāja, akusalaṁ karontassa cittaṁ paṭilīyati paṭikuṭati paṭivattati na sampasārīyati socati tappati hāyati khīyati na parivaḍḍhati tattheva pariyādiyati, idamettha, mahārāja, kāraṇaṁ, yena kāraṇena akusalaṁ thokan”ti. </span><br><p id=mil6.3.4:11.4><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil6.3.4:12.1><span class=root>Pubbapetādisapañho catuttho. </span><br></main><footer class="container footer"><small><a href=/about>Contact info</a></small></footer>