<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0002.html>Previous</a><a href=/canon/en/pli/ms/sutta/kn/mil/mil0006P0002P0004.html>Next</a></div><p id=mil6.2.3:0.1><span class=root>Milindapañha </span><br><p id=mil6.2.3:0.2><span class=root>Anumānapañha </span><br><p id=mil6.2.3:0.3><span class=root>Nippapañcavagga </span><br><p id=mil6.2.3:0.4><span class="root big-bold">3. Khīṇāsavasatisammosapañha </span><br><p id=mil6.2.3:1.1><span class=root>“Bhante nāgasena, atthi arahato satisammoso”ti? </span><br><p id=mil6.2.3:1.2><span class=root>“Vigatasatisammosā kho, mahārāja, arahanto, natthi arahantānaṁ satisammoso”ti. </span><br><p id=mil6.2.3:1.3><span class=root>“Āpajjeyya pana, bhante, arahā āpattin”ti? </span><br><p id=mil6.2.3:1.4><span class=root>“Āma, mahārājā”ti. </span><br><p id=mil6.2.3:1.5><span class=root>“Kismiṁ vatthusmin”ti? </span><br><p id=mil6.2.3:1.6><span class=root>“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti. </span><br><p id=mil6.2.3:2.1><span class=root>“Bhante nāgasena, tumhe bhaṇatha—</span><br><p id=mil6.2.3:2.2><span class=root>‘ye āpattiṁ āpajjanti, te dvīhi kāraṇehi āpajjanti anādariyena vā ajānanena vā’ti. </span><br><p id=mil6.2.3:2.3><span class=root>Api nu kho, bhante, arahato anādariyaṁ hoti, yaṁ arahā āpattiṁ āpajjatī”ti? </span><br><p id=mil6.2.3:2.4><span class=root>“Na hi, mahārājā”ti. </span><br><p id=mil6.2.3:3.1><span class=root>“Yadi, bhante nāgasena, arahā āpattiṁ āpajjati, natthi ca arahato anādariyaṁ, tena hi atthi arahato satisammoso”ti? </span><br><p id=mil6.2.3:3.2><span class=root>“Natthi, mahārāja, arahato satisammoso, āpattiñca arahā āpajjatī”ti. </span><br><p id=mil6.2.3:4.1><span class=root>“Tena hi, bhante, kāraṇena maṁ saññāpehi, kiṁ tattha kāraṇan”ti? </span><br><p id=mil6.2.3:4.2><span class=root>“Dveme, mahārāja, kilesā lokavajjaṁ paṇṇattivajjañcāti. </span><br><p id=mil6.2.3:4.3><span class=root>Katamaṁ, mahārāja, lokavajjaṁ? </span><br><p id=mil6.2.3:4.4><span class=root>Dasa akusalakammapathā, idaṁ vuccati lokavajjaṁ. </span><br><p id=mil6.2.3:4.5><span class=root>Katamaṁ paṇṇattivajjaṁ? </span><br><p id=mil6.2.3:4.6><span class=root>Yaṁ loke atthi samaṇānaṁ ananucchavikaṁ ananulomikaṁ, gihīnaṁ anavajjaṁ. </span><br><p id=mil6.2.3:4.7><span class=root>Tattha bhagavā sāvakānaṁ sikkhāpadaṁ paññapeti ‘yāvajīvaṁ anatikkamanīyan’ti. </span><br><p id=mil6.2.3:4.8><span class=root>Vikālabhojanaṁ, mahārāja, lokassa anavajjaṁ, taṁ jinasāsane vajjaṁ. </span><br><p id=mil6.2.3:4.9><span class=root>Bhūtagāmavikopanaṁ, mahārāja, lokassa anavajjaṁ, taṁ jinasāsane vajjaṁ. </span><br><p id=mil6.2.3:4.10><span class=root>Udake hassadhammaṁ, mahārāja, lokassa anavajjaṁ, taṁ jinasāsane vajjaṁ. </span><br><p id=mil6.2.3:4.11><span class=root>Iti evarūpāni evarūpāni, mahārāja, jinasāsane vajjāni, idaṁ vuccati paṇṇattivajjaṁ. </span><br><p id=mil6.2.3:4.12><span class=root>Lokavajjaṁ abhabbo khīṇāsavo taṁ ajjhācarituṁ. </span><br><p id=mil6.2.3:5.1><span class=root>Yaṁ kilesaṁ paṇṇattivajjaṁ, taṁ ajānanto āpajjeyya. </span><br><p id=mil6.2.3:5.2><span class=root>Avisayo, mahārāja, ekaccassa arahato sabbaṁ jānituṁ, na hi tassa balaṁ atthi sabbaṁ jānituṁ. </span><br><p id=mil6.2.3:5.3><span class=root>Anaññātaṁ, mahārāja, arahato itthipurisānaṁ nāmampi gottampi, maggopi tassa mahiyā anaññāto; </span><br><p id=mil6.2.3:5.4><span class=root>vimuttiṁyeva, mahārāja, ekacco arahā jāneyya; </span><br><p id=mil6.2.3:5.5><span class=root>chaḷabhiñño arahā sakavisayaṁ jāneyya; </span><br><p id=mil6.2.3:5.6><span class=root>sabbaññū, mahārāja, tathāgatova sabbaṁ jānātī”ti. </span><br><p id=mil6.2.3:5.7><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil6.2.3:6.1><span class=root>Khīṇāsavasatisammosapañho tatiyo. </span><br></main><footer class="container footer"><small><a href=/about/>Contact info</a></small></footer>