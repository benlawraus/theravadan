<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0002.html>Previous</a><a href=/canon/en/pli/ms/sutta/kn/mil/mil0006P0002P0004.html>Next</a></div><p><div class=verse-container id=mil6.2.3:0.1><span>Milindapañha </span></div><p><div class=verse-container id=mil6.2.3:0.2><span>Anumānapañha </span></div><p><div class=verse-container id=mil6.2.3:0.3><span>Nippapañcavagga </span></div><p><div class=verse-container id=mil6.2.3:0.4><span class=big-bold>3. Khīṇāsavasatisammosapañha </span></div><p><div class=verse-container id=mil6.2.3:1.1><span>“Bhante nāgasena, atthi arahato satisammoso”ti? </span></div><p><div class=verse-container id=mil6.2.3:1.2><span>“Vigatasatisammosā kho, mahārāja, arahanto, natthi arahantānaṁ satisammoso”ti. </span></div><p><div class=verse-container id=mil6.2.3:1.3><span>“Āpajjeyya pana, bhante, arahā āpattin”ti? </span></div><p><div class=verse-container id=mil6.2.3:1.4><span>“Āma, mahārājā”ti. </span></div><p><div class=verse-container id=mil6.2.3:1.5><span>“Kismiṁ vatthusmin”ti? </span></div><p><div class=verse-container id=mil6.2.3:1.6><span>“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti. </span></div><p><div class=verse-container id=mil6.2.3:2.1><span>“Bhante nāgasena, tumhe bhaṇatha—</span></div><p><div class=verse-container id=mil6.2.3:2.2><span>‘ye āpattiṁ āpajjanti, te dvīhi kāraṇehi āpajjanti anādariyena vā ajānanena vā’ti. </span></div><p><div class=verse-container id=mil6.2.3:2.3><span>Api nu kho, bhante, arahato anādariyaṁ hoti, yaṁ arahā āpattiṁ āpajjatī”ti? </span></div><p><div class=verse-container id=mil6.2.3:2.4><span>“Na hi, mahārājā”ti. </span></div><p><div class=verse-container id=mil6.2.3:3.1><span>“Yadi, bhante nāgasena, arahā āpattiṁ āpajjati, natthi ca arahato anādariyaṁ, tena hi atthi arahato satisammoso”ti? </span></div><p><div class=verse-container id=mil6.2.3:3.2><span>“Natthi, mahārāja, arahato satisammoso, āpattiñca arahā āpajjatī”ti. </span></div><p><div class=verse-container id=mil6.2.3:4.1><span>“Tena hi, bhante, kāraṇena maṁ saññāpehi, kiṁ tattha kāraṇan”ti? </span></div><p><div class=verse-container id=mil6.2.3:4.2><span>“Dveme, mahārāja, kilesā lokavajjaṁ paṇṇattivajjañcāti. </span></div><p><div class=verse-container id=mil6.2.3:4.3><span>Katamaṁ, mahārāja, lokavajjaṁ? </span></div><p><div class=verse-container id=mil6.2.3:4.4><span>Dasa akusalakammapathā, idaṁ vuccati lokavajjaṁ. </span></div><p><div class=verse-container id=mil6.2.3:4.5><span>Katamaṁ paṇṇattivajjaṁ? </span></div><p><div class=verse-container id=mil6.2.3:4.6><span>Yaṁ loke atthi samaṇānaṁ ananucchavikaṁ ananulomikaṁ, gihīnaṁ anavajjaṁ. </span></div><p><div class=verse-container id=mil6.2.3:4.7><span>Tattha bhagavā sāvakānaṁ sikkhāpadaṁ paññapeti ‘yāvajīvaṁ anatikkamanīyan’ti. </span></div><p><div class=verse-container id=mil6.2.3:4.8><span>Vikālabhojanaṁ, mahārāja, lokassa anavajjaṁ, taṁ jinasāsane vajjaṁ. </span></div><p><div class=verse-container id=mil6.2.3:4.9><span>Bhūtagāmavikopanaṁ, mahārāja, lokassa anavajjaṁ, taṁ jinasāsane vajjaṁ. </span></div><p><div class=verse-container id=mil6.2.3:4.10><span>Udake hassadhammaṁ, mahārāja, lokassa anavajjaṁ, taṁ jinasāsane vajjaṁ. </span></div><p><div class=verse-container id=mil6.2.3:4.11><span>Iti evarūpāni evarūpāni, mahārāja, jinasāsane vajjāni, idaṁ vuccati paṇṇattivajjaṁ. </span></div><p><div class=verse-container id=mil6.2.3:4.12><span>Lokavajjaṁ abhabbo khīṇāsavo taṁ ajjhācarituṁ. </span></div><p><div class=verse-container id=mil6.2.3:5.1><span>Yaṁ kilesaṁ paṇṇattivajjaṁ, taṁ ajānanto āpajjeyya. </span></div><p><div class=verse-container id=mil6.2.3:5.2><span>Avisayo, mahārāja, ekaccassa arahato sabbaṁ jānituṁ, na hi tassa balaṁ atthi sabbaṁ jānituṁ. </span></div><p><div class=verse-container id=mil6.2.3:5.3><span>Anaññātaṁ, mahārāja, arahato itthipurisānaṁ nāmampi gottampi, maggopi tassa mahiyā anaññāto; </span></div><p><div class=verse-container id=mil6.2.3:5.4><span>vimuttiṁyeva, mahārāja, ekacco arahā jāneyya; </span></div><p><div class=verse-container id=mil6.2.3:5.5><span>chaḷabhiñño arahā sakavisayaṁ jāneyya; </span></div><p><div class=verse-container id=mil6.2.3:5.6><span>sabbaññū, mahārāja, tathāgatova sabbaṁ jānātī”ti. </span></div><p><div class=verse-container id=mil6.2.3:5.7><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.2.3:6.1><span>Khīṇāsavasatisammosapañho tatiyo. </span></div><div class=flex-between><a href=/canon/en/pli/ms/sutta/kn/mil/mil0006P0002P0002.html>Previous</a><a href=/canon/en/pli/ms/sutta/kn/mil/mil0006P0002P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>