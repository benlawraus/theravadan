<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0001.html>Previous</a><a href=/canon/en/pli/ms/sutta/kn/mil/mil0005P0001P0003.html>Next</a></div><p><div class=verse-container id=mil5.1.2:0.1><span>Milindapañha </span></div><p><div class=verse-container id=mil5.1.2:0.2><span>Meṇḍakapañha </span></div><p><div class=verse-container id=mil5.1.2:0.3><span>Iddhibalavagga </span></div><p><div class=verse-container id=mil5.1.2:0.4><span class=big-bold>2 Sabbaññubhāvapañha </span></div><p><div class=verse-container id=mil5.1.2:1.1><span>“Bhante nāgasena, buddho sabbaññū”ti? </span></div><p><div class=verse-container id=mil5.1.2:1.2><span>“Āma, mahārāja, bhagavā sabbaññū, na ca bhagavato satataṁ samitaṁ ñāṇadassanaṁ paccupaṭṭhitaṁ, āvajjanapaṭibaddhaṁ bhagavato sabbaññutañāṇaṁ, āvajjitvā yadicchakaṁ jānātī”ti. </span></div><p><div class=verse-container id=mil5.1.2:1.3><span>“Tena hi, bhante nāgasena, buddho asabbaññūti. </span></div><p><div class=verse-container id=mil5.1.2:1.4><span>Yadi tassa pariyesanāya sabbaññutañāṇaṁ hotī”ti. </span></div><p><div class=verse-container id=mil5.1.2:1.5><span>“Vāhasataṁ kho, mahārāja, vīhīnaṁ aḍḍhacūḷañca vāhā vīhisattambaṇāni dve ca tumbā ekaccharākkhaṇe pavattacittassa ettakā vīhī lakkhaṁ ṭhapīyamānā parikkhayaṁ pariyādānaṁ gaccheyyuṁ? </span></div><p><div class=verse-container id=mil5.1.2:2.1><span>Tatrime sattavidhā cittā pavattanti—</span></div><p><div class=verse-container id=mil5.1.2:2.2><span>ye te, mahārāja, sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā, tesaṁ taṁ cittaṁ garukaṁ uppajjati dandhaṁ pavattati. </span></div><p><div class=verse-container id=mil5.1.2:2.3><span>Kiṁ kāraṇā? </span></div><p><div class=verse-container id=mil5.1.2:2.4><span>Abhāvitattā cittassa. </span></div><p><div class=verse-container id=mil5.1.2:2.5><span>Yathā, mahārāja, vaṁsanāḷassa vitatassa visālassa vitthiṇṇassa saṁsibbitavisibbitassa sākhājaṭājaṭitassa ākaḍḍhiyantassa garukaṁ hoti āgamanaṁ dandhaṁ. </span></div><p><div class=verse-container id=mil5.1.2:2.6><span>Kiṁ kāraṇā? </span></div><p><div class=verse-container id=mil5.1.2:2.7><span>Saṁsibbitavisibbitattā sākhānaṁ. </span></div><p><div class=verse-container id=mil5.1.2:2.8><span>Evameva kho, mahārāja, ye te sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā, tesaṁ taṁ cittaṁ garukaṁ uppajjati dandhaṁ pavattati. </span></div><p><div class=verse-container id=mil5.1.2:2.9><span>Kiṁ kāraṇā? </span></div><p><div class=verse-container id=mil5.1.2:2.10><span>Saṁsibbitavisibbitattā kilesehi, idaṁ paṭhamaṁ cittaṁ. </span></div><p><div class=verse-container id=mil5.1.2:3.1><span>Tatridaṁ dutiyaṁ cittaṁ vibhattamāpajjati—</span></div><p><div class=verse-container id=mil5.1.2:3.2><span>ye te, mahārāja, sotāpannā pihitāpāyā diṭṭhippattā viññātasatthusāsanā, tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati. </span></div><p><div class=verse-container id=mil5.1.2:3.3><span>Uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:3.4><span>Kiṁ kāraṇā? </span></div><p><div class=verse-container id=mil5.1.2:3.5><span>Tīsu ṭhānesu cittassa parisuddhattā upari kilesānaṁ appahīnattā. </span></div><p><div class=verse-container id=mil5.1.2:3.6><span>Yathā, mahārāja, vaṁsanāḷassa tipabbagaṇṭhiparisuddhassa upari sākhājaṭājaṭitassa ākaḍḍhiyantassa yāva tipabbaṁ tāva lahukaṁ eti, tato upari thaddhaṁ. </span></div><p><div class=verse-container id=mil5.1.2:3.7><span>Kiṁ kāraṇā? </span></div><p><div class=verse-container id=mil5.1.2:3.8><span>Heṭṭhā parisuddhattā upari sākhājaṭājaṭitattā. </span></div><p><div class=verse-container id=mil5.1.2:3.9><span>Evameva kho, mahārāja, ye te sotāpannā pihitāpāyā diṭṭhippattā viññātasatthusāsanā, tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:3.10><span>Kiṁ kāraṇā? </span></div><p><div class=verse-container id=mil5.1.2:3.11><span>Tīsu ṭhānesu cittassa parisuddhattā upari kilesānaṁ appahīnattā, idaṁ dutiyaṁ cittaṁ. </span></div><p><div class=verse-container id=mil5.1.2:4.1><span>Tatridaṁ tatiyaṁ cittaṁ vibhattamāpajjati—</span></div><p><div class=verse-container id=mil5.1.2:4.2><span>ye te, mahārāja, sakadāgāmino, yesaṁ rāgadosamohā tanubhūtā, tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:4.3><span>Kiṁ kāraṇā? </span></div><p><div class=verse-container id=mil5.1.2:4.4><span>Pañcasu ṭhānesu cittassa parisuddhattā upari kilesānaṁ appahīnattā. </span></div><p><div class=verse-container id=mil5.1.2:4.5><span>Yathā, mahārāja, vaṁsanāḷassa pañcapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva pañcapabbaṁ tāva lahukaṁ eti, tato upari thaddhaṁ. </span></div><p><div class=verse-container id=mil5.1.2:4.6><span>Kiṁ kāraṇā? </span></div><p><div class=verse-container id=mil5.1.2:4.7><span>Heṭṭhā parisuddhattā upari sākhājaṭājaṭitattā. </span></div><p><div class=verse-container id=mil5.1.2:4.8><span>Evameva kho, mahārāja, ye te sakadāgāmino, yesaṁ rāgadosamohā tanubhūtā, tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:4.9><span>Kiṁ kāraṇā? </span></div><p><div class=verse-container id=mil5.1.2:4.10><span>Pañcasu ṭhānesu cittassa parisuddhattā upari kilesānaṁ appahīnattā, idaṁ tatiyaṁ cittaṁ. </span></div><p><div class=verse-container id=mil5.1.2:5.1><span>Tatridaṁ catutthaṁ cittaṁ vibhattamāpajjati—</span></div><p><div class=verse-container id=mil5.1.2:5.2><span>ye te, mahārāja, anāgāmino, yesaṁ pañcorambhāgiyāni saṁyojanāni pahīnāni, tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:5.3><span>Kiṁ kāraṇā? </span></div><p><div class=verse-container id=mil5.1.2:5.4><span>Dasasu ṭhānesu cittassa parisuddhattā upari kilesānaṁ appahīnattā. </span></div><p><div class=verse-container id=mil5.1.2:5.5><span>Yathā, mahārāja, vaṁsanāḷassa dasapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva dasapabbaṁ tāva lahukaṁ eti, tato upari thaddhaṁ. </span></div><p><div class=verse-container id=mil5.1.2:5.6><span>Kiṁ kāraṇā? </span></div><p><div class=verse-container id=mil5.1.2:5.7><span>Heṭṭhā parisuddhattā upari sākhājaṭājaṭitattā. </span></div><p><div class=verse-container id=mil5.1.2:5.8><span>Evameva kho, mahārāja, ye te anāgāmino, yesaṁ pañcorambhāgiyāni saṁyojanāni pahīnāni, tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati, uparibhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:5.9><span>Kiṁ kāraṇā? </span></div><p><div class=verse-container id=mil5.1.2:5.10><span>Dasasu ṭhānesu cittassa parisuddhattā upari kilesānaṁ appahīnattā, idaṁ catutthaṁ cittaṁ. </span></div><p><div class=verse-container id=mil5.1.2:6.1><span>Tatridaṁ pañcamaṁ cittaṁ vibhattamāpajjati—</span></div><p><div class=verse-container id=mil5.1.2:6.2><span>ye te, mahārāja, arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā, tesaṁ taṁ cittaṁ sāvakavisaye lahukaṁ uppajjati lahukaṁ pavattati, paccekabuddhabhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:6.3><span>Kiṁ kāraṇā? </span></div><p><div class=verse-container id=mil5.1.2:6.4><span>Parisuddhattā sāvakavisaye, aparisuddhattā paccekabuddhavisaye. </span></div><p><div class=verse-container id=mil5.1.2:6.5><span>Yathā, mahārāja, vaṁsanāḷassa sabbapabbagaṇṭhiparisuddhassa ākaḍḍhiyantassa lahukaṁ hoti āgamanaṁ adandhaṁ. </span></div><p><div class=verse-container id=mil5.1.2:6.6><span>Kiṁ kāraṇā? </span></div><p><div class=verse-container id=mil5.1.2:6.7><span>Sabbapabbagaṇṭhiparisuddhattā agahanattā vaṁsassa. </span></div><p><div class=verse-container id=mil5.1.2:6.8><span>Evameva kho, mahārāja, ye te arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā, tesaṁ taṁ cittaṁ sāvakavisaye lahukaṁ uppajjati lahukaṁ pavattati, paccekabuddhabhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:6.9><span>Kiṁ kāraṇā? </span></div><p><div class=verse-container id=mil5.1.2:6.10><span>Parisuddhattā sāvakavisaye, aparisuddhattā paccekabuddhavisaye, idaṁ pañcamaṁ cittaṁ. </span></div><p><div class=verse-container id=mil5.1.2:7.1><span>Tatridaṁ chaṭṭhaṁ cittaṁ vibhattamāpajjati—</span></div><p><div class=verse-container id=mil5.1.2:7.2><span>ye te, mahārāja, paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā, tesaṁ taṁ cittaṁ sakavisaye lahukaṁ uppajjati lahukaṁ pavattati, sabbaññubuddhabhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:7.3><span>Kiṁ kāraṇā? </span></div><p><div class=verse-container id=mil5.1.2:7.4><span>Parisuddhattā sakavisaye mahantattā sabbaññubuddhavisayassa. </span></div><p><div class=verse-container id=mil5.1.2:7.5><span>Yathā, mahārāja, puriso sakavisayaṁ parittaṁ nadiṁ rattimpi divāpi yadicchakaṁ acchambhito otareyya, atha parato mahāsamuddaṁ gambhīraṁ vitthataṁ agādhamapāraṁ disvā bhāyeyya, dandhāyeyya na visaheyya otarituṁ. </span></div><p><div class=verse-container id=mil5.1.2:7.6><span>Kiṁ kāraṇā? </span></div><p><div class=verse-container id=mil5.1.2:7.7><span>Tiṇṇattā sakavisayassa, mahantattā ca mahāsamuddassa. </span></div><p><div class=verse-container id=mil5.1.2:7.8><span>Evameva kho, mahārāja, ye te paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā, tesaṁ taṁ cittaṁ sakavisaye lahukaṁ uppajjati lahukaṁ pavattati, sabbaññubuddhabhūmīsu garukaṁ uppajjati dandhaṁ pavattati. </span></div><p><div class=verse-container id=mil5.1.2:7.9><span>Kiṁ kāraṇā? </span></div><p><div class=verse-container id=mil5.1.2:7.10><span>Parisuddhattā sakavisaye mahantattā sabbaññubuddhavisayassa, idaṁ chaṭṭhaṁ cittaṁ. </span></div><p><div class=verse-container id=mil5.1.2:8.1><span>Tatridaṁ sattamaṁ cittaṁ vibhattamāpajjati—</span></div><p><div class=verse-container id=mil5.1.2:8.2><span>ye te, mahārāja, sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā, tesaṁ taṁ cittaṁ sabbattha lahukaṁ uppajjati lahukaṁ pavattati. </span></div><p><div class=verse-container id=mil5.1.2:8.3><span>Kiṁ kāraṇā? </span></div><p><div class=verse-container id=mil5.1.2:8.4><span>Sabbattha parisuddhattā. </span></div><p><div class=verse-container id=mil5.1.2:8.5><span>Api nu kho, mahārāja, nārācassa sudhotassa vimalassa niggaṇṭhissa sukhumadhārassa ajimhassa avaṅkassa akuṭilassa daḷhacāpasamārūḷhassa khomasukhume vā kappāsasukhume vā kambalasukhume vā balavanipātitassa dandhāyitattaṁ vā lagganaṁ vā hotī”ti? </span></div><p><div class=verse-container id=mil5.1.2:8.6><span>“Na hi, bhante”. </span></div><p><div class=verse-container id=mil5.1.2:8.7><span>“Kiṁ kāraṇā? </span></div><p><div class=verse-container id=mil5.1.2:8.8><span>Sukhumattā vatthānaṁ sudhotattā nārācassa nipātassa ca balavattāti; </span></div><p><div class=verse-container id=mil5.1.2:8.9><span>evameva kho, mahārāja, ye te sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā, tesaṁ taṁ cittaṁ sabbattha lahukaṁ uppajjati lahukaṁ pavattati. </span></div><p><div class=verse-container id=mil5.1.2:8.10><span>Kiṁ kāraṇā? </span></div><p><div class=verse-container id=mil5.1.2:8.11><span>Sabbattha parisuddhattā, idaṁ sattamaṁ cittaṁ. </span></div><p><div class=verse-container id=mil5.1.2:9.1><span>Tatra, mahārāja, yadidaṁ sabbaññubuddhānaṁ cittaṁ, taṁ channampi cittānaṁ gaṇanaṁ atikkamitvā asaṅkhyeyyena guṇena parisuddhañca lahukañca. </span></div><p><div class=verse-container id=mil5.1.2:9.2><span>Yasmā ca bhagavato cittaṁ parisuddhañca lahukañca, tasmā, mahārāja, bhagavā yamakapāṭihīraṁ dasseti. </span></div><p><div class=verse-container id=mil5.1.2:9.3><span>Yamakapāṭihīre, mahārāja, ñātabbaṁ buddhānaṁ bhagavantānaṁ cittaṁ evaṁ lahuparivattanti, na tattha sakkā uttariṁ kāraṇaṁ vattuṁ, tepi, mahārāja, pāṭihīrā sabbaññubuddhānaṁ cittaṁ upādāya gaṇanampi saṅkhampi kalampi kalabhāgampi na upenti, āvajjanapaṭibaddhaṁ, mahārāja, bhagavato sabbaññutañāṇaṁ, āvajjetvā yadicchakaṁ jānāti. </span></div><p><div class=verse-container id=mil5.1.2:10.1><span>Yathā, mahārāja, puriso hatthe ṭhapitaṁ yaṁ kiñci dutiye hatthe ṭhapeyya vivaṭena mukhena vācaṁ nicchāreyya, mukhagataṁ bhojanaṁ gileyya, ummīletvā vā nimīleyya, nimīletvā vā ummīleyya, samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, cirataraṁ etaṁ, mahārāja, lahutaraṁ bhagavato sabbaññutañāṇaṁ, lahutaraṁ āvajjanaṁ, āvajjetvā yadicchakaṁ jānāti, āvajjanavikalamattakena na tāvatā buddhā bhagavanto asabbaññuno nāma hontī”ti. </span></div><p><div class=verse-container id=mil5.1.2:11.1><span>“Āvajjanampi, bhante nāgasena, pariyesanāya kātabbaṁ, iṅgha maṁ tattha kāraṇena saññāpehī”ti. </span></div><p><div class=verse-container id=mil5.1.2:11.2><span>“Yathā, mahārāja, purisassa aḍḍhassa mahaddhanassa mahābhogassa pahūtajātarūparajatassa pahūtavittūpakaraṇassa pahūtadhanadhaññassa sālivīhiyavataṇḍulatilamuggamāsapubbaṇṇāparaṇṇasappitelanavanītakhīradadhimadhuguḷaphāṇitā ca khaḷopikumbhipīṭharakoṭṭhabhājanagatā bhaveyyuṁ, tassa ca purisassa pāhunako āgaccheyya bhattāraho bhattābhikaṅkhī, tassa ca gehe yaṁ randhaṁ bhojanaṁ, taṁ pariniṭṭhitaṁ bhaveyya, kumbhito taṇḍule nīharitvā bhojanaṁ randheyya, api ca kho so, mahārāja, tāvatakena bhojanavekallamattakena adhano nāma kapaṇo nāma bhaveyyā”ti? </span></div><p><div class=verse-container id=mil5.1.2:11.3><span>“Na hi, bhante, cakkavattirañño gharepi, bhante, akāle bhojanavekallaṁ hoti, kiṁ pana gahapatikassā”ti? </span></div><p><div class=verse-container id=mil5.1.2:11.4><span>“Evameva kho, mahārāja, tathāgatassa āvajjanavikalamattakaṁ sabbaññutañāṇaṁ āvajjetvā yadicchakaṁ jānāti. </span></div><p><div class=verse-container id=mil5.1.2:12.1><span>Yathā vā pana, mahārāja, rukkho assa phalito oṇatavinato piṇḍibhārabharito, na kiñci tattha patitaṁ phalaṁ bhaveyya, api nu kho so, mahārāja, rukkho tāvatakena patitaphalavekallamattakena aphalo nāma bhaveyyā”ti? </span></div><p><div class=verse-container id=mil5.1.2:12.2><span>“Na hi, bhante, patanapaṭibaddhāni tāni rukkhaphalāni, patite yadicchakaṁ labhatī”ti. </span></div><p><div class=verse-container id=mil5.1.2:12.3><span>“Evameva kho, mahārāja, tathāgatassa āvajjanapaṭibaddhaṁ sabbaññutañāṇaṁ āvajjetvā yadicchakaṁ jānātī”ti. </span></div><p><div class=verse-container id=mil5.1.2:13.1><span>“Bhante nāgasena, āvajjetvā āvajjetvā buddho yadicchakaṁ jānātī”ti? </span></div><p><div class=verse-container id=mil5.1.2:13.2><span>“Āma, mahārāja, bhagavā āvajjetvā āvajjetvā yadicchakaṁ jānātīti. </span></div><p><div class=verse-container id=mil5.1.2:14.1><span>Yathā, mahārāja, cakkavattī rājā yadā cakkaratanaṁ sarati ‘upetu me cakkaratanan’ti, sarite cakkaratanaṁ upeti; </span></div><p><div class=verse-container id=mil5.1.2:14.2><span>evameva kho, mahārāja, tathāgato āvajjetvā āvajjetvā yadicchakaṁ jānātī”ti. </span></div><p><div class=verse-container id=mil5.1.2:14.3><span>“Daḷhaṁ, bhante nāgasena, kāraṇaṁ, buddho sabbaññū, sampaṭicchāma buddho sabbaññū”ti. </span></div><p><div class=verse-container id=mil5.1.2:15.1><span>Buddhasabbaññubhāvapañho dutiyo. </span></div><div class=flex-between><a href=/canon/en/pli/ms/sutta/kn/mil/mil0005P0001P0001.html>Previous</a><a href=/canon/en/pli/ms/sutta/kn/mil/mil0005P0001P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>