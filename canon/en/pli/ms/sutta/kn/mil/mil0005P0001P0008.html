<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0001P0007.html>Previous</a><a href=/canon/en/pli/ms/sutta/kn/mil/mil0005P0001P0009.html>Next</a></div><p id=mil5.1.8:0.1><span class=root>Milindapañha </span><br><p id=mil5.1.8:0.2><span class=root>Meṇḍakapañha </span><br><p id=mil5.1.8:0.3><span class=root>Iddhibalavagga </span><br><p id=mil5.1.8:0.4><span class="root big-bold">8. Akusalacchedanapañha </span><br><p id=mil5.1.8:1.1><span class=root>“Bhante nāgasena, tathāgato sabbaṁ akusalaṁ jhāpetvā sabbaññutaṁ patto, udāhu sāvasese akusale sabbaññutaṁ patto”ti? </span><br><p id=mil5.1.8:1.2><span class=root>“Sabbaṁ, mahārāja, akusalaṁ jhāpetvā bhagavā sabbaññutaṁ patto, natthi bhagavato sesakaṁ akusalan”ti. </span><br><p id=mil5.1.8:2.1><span class=root>“Kiṁ pana, bhante, dukkhā vedanā tathāgatassa kāye uppannapubbā”ti? </span><br><p id=mil5.1.8:2.2><span class=root>“Āma, mahārāja, rājagahe bhagavato pādo sakalikāya khato, lohitapakkhandikābādho uppanno, kāye abhisanne jīvakena vireko kārito, vātābādhe uppanne upaṭṭhākena therena uṇhodakaṁ pariyiṭṭhan”ti. </span><br><p id=mil5.1.8:3.1><span class=root>“Yadi, bhante nāgasena, tathāgato sabbaṁ akusalaṁ jhāpetvā sabbaññutaṁ patto, tena hi bhagavato pādo sakalikāya khato, lohitapakkhandikā ca ābādho uppannoti yaṁ vacanaṁ, taṁ micchā. </span><br><p id=mil5.1.8:3.2><span class=root>Yadi tathāgatassa pādo sakalikāya khato, lohitapakkhandikā ca ābādho uppanno, tena hi tathāgato sabbaṁ akusalaṁ jhāpetvā sabbaññutaṁ pattoti tampi vacanaṁ micchā. </span><br><p id=mil5.1.8:3.3><span class=root>Natthi, bhante, vinā kammena vedayitaṁ, sabbaṁ taṁ vedayitaṁ kammamūlakaṁ, taṁ kammeneva vedayati, ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.1.8:4.1><span class=root>“Na hi, mahārāja, sabbaṁ taṁ vedayitaṁ kammamūlakaṁ. </span><br><p id=mil5.1.8:4.2><span class=root>Aṭṭhahi, mahārāja, kāraṇehi vedayitāni uppajjanti, yehi kāraṇehi puthū sattā vedanā vediyanti. </span><br><p id=mil5.1.8:4.3><span class=root>Katamehi aṭṭhahi? </span><br><p id=mil5.1.8:4.4><span class=root>Vātasamuṭṭhānānipi kho, mahārāja, idhekaccāni vedayitāni uppajjanti, </span><br><p id=mil5.1.8:4.5><span class=root>pittasamuṭṭhānānipi kho, mahārāja …pe… </span><br><p id=mil5.1.8:4.6><span class=root>semhasamuṭṭhānānipi kho, mahārāja …pe… </span><br><p id=mil5.1.8:4.7><span class=root>sannipātikānipi kho, mahārāja …pe… </span><br><p id=mil5.1.8:4.8><span class=root>utupariṇāmajānipi kho, mahārāja …pe… </span><br><p id=mil5.1.8:4.9><span class=root>visamaparihārajānipi kho, mahārāja …pe… </span><br><p id=mil5.1.8:4.10><span class=root>opakkamikānipi kho, mahārāja …pe… </span><br><p id=mil5.1.8:4.11><span class=root>kammavipākajānipi kho, mahārāja, idhekaccāni vedayitāni uppajjanti. </span><br><p id=mil5.1.8:4.12><span class=root>Imehi kho, mahārāja, aṭṭhahi kāraṇehi puthū sattā vedanā vedayanti. </span><br><p id=mil5.1.8:4.13><span class=root>Tattha ye te puggalā ‘satte kammaṁ vibādhatī’ti vadeyyuṁ, te ime puggalā sattakāraṇaṁ paṭibāhanti. </span><br><p id=mil5.1.8:4.14><span class=root>Tesaṁ taṁ vacanaṁ micchā”ti. </span><br><p id=mil5.1.8:4.15><span class=root>“Bhante nāgasena, yañca vātikaṁ yañca pittikaṁ yañca semhikaṁ yañca sannipātikaṁ yañca utupariṇāmajaṁ yañca visamaparihārajaṁ yañca opakkamikaṁ, sabbete kammasamuṭṭhānāyeva, kammeneva te sabbe sambhavantī”ti. </span><br><p id=mil5.1.8:5.1><span class=root>“Yadi, mahārāja, tepi sabbe kammasamuṭṭhānāva ābādhā bhaveyyuṁ, na tesaṁ koṭṭhāsato lakkhaṇāni bhaveyyuṁ. </span><br><p id=mil5.1.8:5.2><span class=root>Vāto kho, mahārāja, kuppamāno dasavidhena kuppati sītena uṇhena jighacchāya pipāsāya atibhuttena ṭhānena padhānena ādhāvanena upakkamena kammavipākena. </span><br><p id=mil5.1.8:5.3><span class=root>Tatra ye te nava vidhā, na te atīte, na anāgate, vattamānake bhave uppajjanti, tasmā na vattabbā ‘kammasambhavā sabbā vedanā’ti. </span><br><p id=mil5.1.8:5.4><span class=root>Pittaṁ, mahārāja, kuppamānaṁ tividhena kuppati sītena uṇhena visamabhojanena. </span><br><p id=mil5.1.8:5.5><span class=root>Semhaṁ, mahārāja, kuppamānaṁ tividhena kuppati sītena uṇhena annapānena. </span><br><p id=mil5.1.8:5.6><span class=root>Yo ca, mahārāja, vāto yañca pittaṁ yañca semhaṁ, tehi tehi kopehi kuppitvā missī hutvā sakaṁ sakaṁ vedanaṁ ākaḍḍhati. </span><br><p id=mil5.1.8:5.7><span class=root>Utupariṇāmajā, mahārāja, vedanā utupariṇāmena uppajjati. </span><br><p id=mil5.1.8:5.8><span class=root>Visamaparihārajā vedanā visamaparihārena uppajjati. </span><br><p id=mil5.1.8:5.9><span class=root>Opakkamikā, mahārāja, vedanā atthi kiriyā, atthi kammavipākā, kammavipākajā vedanā pubbe katena kammena uppajjati. </span><br><p id=mil5.1.8:5.10><span class=root>Iti kho, mahārāja, appaṁ kammavipākajaṁ, bahutaraṁ avasesaṁ. </span><br><p id=mil5.1.8:5.11><span class=root>Tattha bālā ‘sabbaṁ kammavipākajaṁ yevā’ti atidhāvanti. </span><br><p id=mil5.1.8:5.12><span class=root>Taṁ kammaṁ na sakkā vinā buddhañāṇena vavatthānaṁ kātuṁ. </span><br><p id=mil5.1.8:6.1><span class=root>Yaṁ pana, mahārāja, bhagavato pādo sakalikāya khato, taṁ vedayitaṁ neva vātasamuṭṭhānaṁ, na pittasamuṭṭhānaṁ, na semhasamuṭṭhānaṁ, na sannipātikaṁ, na utupariṇāmajaṁ, na visamaparihārajaṁ, na kammavipākajaṁ, opakkamikaṁyeva. </span><br><p id=mil5.1.8:6.2><span class=root>Devadatto hi, mahārāja, bahūni jātisatasahassāni tathāgate āghātaṁ bandhi, so tena āghātena mahatiṁ garuṁ silaṁ gahetvā ‘matthake pātessāmī’ti muñci, athaññe dve selā āgantvā taṁ silaṁ tathāgataṁ asampattaṁyeva sampaṭicchiṁsu, tāsaṁ pahārena papaṭikā bhijjitvā bhagavato pāde patitvā ruhiraṁ uppādesi, kammavipākato vā, mahārāja, bhagavato esā vedanā nibbattā kiriyato vā, tatuddhaṁ natthaññā vedanā. </span><br><p id=mil5.1.8:7.1><span class=root>Yathā, mahārāja, khettaduṭṭhatāya vā bījaṁ na sambhavati bījaduṭṭhatāya vā; </span><br><p id=mil5.1.8:7.2><span class=root>evameva kho, mahārāja, kammavipākato vā bhagavato esā vedanā nibbattā kiriyato vā, tatuddhaṁ natthaññā vedanā. </span><br><p id=mil5.1.8:8.1><span class=root>Yathā vā pana, mahārāja, koṭṭhaduṭṭhatāya vā bhojanaṁ visamaṁ pariṇamati āhāraduṭṭhatāya vā; </span><br><p id=mil5.1.8:8.2><span class=root>evameva kho, mahārāja, kammavipākato vā bhagavato esā vedanā nibbattā kiriyato vā, tatuddhaṁ natthaññā vedanā. </span><br><p id=mil5.1.8:8.3><span class=root>Api ca, mahārāja, natthi bhagavato kammavipākajā vedanā, natthi visamaparihārajā vedanā, avasesehi samuṭṭhānehi bhagavato vedanā uppajjati, tāya ca pana vedanāya na sakkā bhagavantaṁ jīvitā voropetuṁ. </span><br><p id=mil5.1.8:9.1><span class=root>Nipatanti, mahārāja, imasmiṁ cātumahābhūtike kāye iṭṭhāniṭṭhā subhāsubhavedanā. </span><br><p id=mil5.1.8:9.2><span class=root>Idha, mahārāja, ākāse khitto leḍḍu mahāpathaviyā nipatati, api nu kho so, mahārāja, leḍḍu pubbe katena mahāpathaviyā nipatī”ti? </span><br><p id=mil5.1.8:9.3><span class=root>“Na hi, bhante, natthi so, bhante, hetu mahāpathaviyā, yena hetunā mahāpathavī kusalākusalavipākaṁ paṭisaṁvedeyya, paccuppannena, bhante, akammakena hetunā so leḍḍu mahāpathaviyaṁ nipatati”. </span><br><p id=mil5.1.8:9.4><span class=root>“Yathā, mahārāja, mahāpathavī, evaṁ tathāgato daṭṭhabbo. </span><br><p id=mil5.1.8:9.5><span class=root>Yathā leḍḍu pubbe akatena mahāpathaviyaṁ nipatati; </span><br><p id=mil5.1.8:9.6><span class=root>evameva kho, mahārāja, tathāgatassa pubbe akatena sā sakalikā pāde nipatitā. </span><br><p id=mil5.1.8:10.1><span class=root>Idha pana, mahārāja, manussā mahāpathaviṁ bhindanti ca khaṇanti ca, api nu kho, mahārāja, te manussā pubbe katena mahāpathaviṁ bhindanti ca khaṇanti cā”ti? </span><br><p id=mil5.1.8:10.2><span class=root>“Na hi, bhante”ti. </span><br><p id=mil5.1.8:10.3><span class=root>“Evameva kho, mahārāja, yā sā sakalikā bhagavato pāde nipatitā, na sā sakalikā pubbe katena bhagavato pāde nipatitā. </span><br><p id=mil5.1.8:10.4><span class=root>Yopi, mahārāja, bhagavato lohitapakkhandikābādho uppanno, sopi ābādho na pubbe katena uppanno, sannipātikeneva uppanno, ye keci, mahārāja, bhagavato kāyikā ābādhā uppannā, na te kammābhinibbattā, channaṁ etesaṁ samuṭṭhānānaṁ aññatarato nibbattā. </span><br><p id=mil5.1.8:11.1><span class=root>Bhāsitampetaṁ, mahārāja, bhagavatā devātidevena saṁyuttanikāyavaralañchake moḷiyasīvake veyyākaraṇe—</span><br><p id=mil5.1.8:12.1><span class=root>‘Pittasamuṭṭhānānipi kho, sīvaka, idhekaccāni vedayitāni uppajjanti. </span><br><p id=mil5.1.8:12.2><span class=root>Sāmampi kho etaṁ, sīvaka, veditabbaṁ, yathā pittasamuṭṭhānānipi idhekaccāni vedayitāni uppajjanti. </span><br><p id=mil5.1.8:12.3><span class=root>Lokassapi kho etaṁ, sīvaka, saccasammataṁ, yathā pittasamuṭṭhānānipi idhekaccāni vedayitāni uppajjanti. </span><br><p id=mil5.1.8:12.4><span class=root>Tatra, sīvaka, ye te samaṇabrāhmaṇā evaṁvādino evaṁdiṭṭhino “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ pubbe katahetū”ti. </span><br><p id=mil5.1.8:12.5><span class=root>Yañca sāmaṁ ñātaṁ, tañca atidhāvanti, yañca loke saccasammataṁ, tañca atidhāvanti. </span><br><p id=mil5.1.8:12.6><span class=root>Tasmā tesaṁ samaṇabrāhmaṇānaṁ micchāti vadāmi. </span><br><p id=mil5.1.8:13.1><span class=root>Semhasamuṭṭhānānipi kho, sīvaka, idhekaccāni vedayitāni uppajjanti. </span><br><p id=mil5.1.8:13.2><span class=root>Vātasamuṭṭhānānipi kho, sīvaka …pe… </span><br><p id=mil5.1.8:13.3><span class=root>sannipātikānipi kho, sīvaka …pe… </span><br><p id=mil5.1.8:13.4><span class=root>utupariṇāmajānipi kho, sīvaka …pe… </span><br><p id=mil5.1.8:13.5><span class=root>visamaparihārajānipi kho, sīvaka …pe… </span><br><p id=mil5.1.8:13.6><span class=root>opakkamikānipi kho, sīvaka …pe… </span><br><p id=mil5.1.8:13.7><span class=root>kammavipākajānipi kho, sīvaka, idhekaccāni vedayitāni uppajjanti. </span><br><p id=mil5.1.8:13.8><span class=root>Sāmampi kho etaṁ, sīvaka, veditabbaṁ, yathā kammavipākajānipi idhekaccāni vedayitāni uppajjanti. </span><br><p id=mil5.1.8:13.9><span class=root>Lokassapi kho etaṁ, sīvaka, saccasammataṁ, yathā kammavipākajānipi idhekaccāni vedayitāni uppajjanti. </span><br><p id=mil5.1.8:13.10><span class=root>Tatra, sīvaka, ye te samaṇabrāhmaṇā evaṁvādino evaṁdiṭṭhino “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ pubbe katahetū”ti. </span><br><p id=mil5.1.8:13.11><span class=root>Yañca sāmaṁ ñātaṁ, tañca atidhāvanti, yañca loke saccasammataṁ, tañca atidhāvanti. </span><br><p id=mil5.1.8:13.12><span class=root>Tasmā tesaṁ samaṇabrāhmaṇānaṁ micchāti vadāmī’ti. </span><br><p id=mil5.1.8:14.1><span class=root>Itipi, mahārāja, na sabbā vedanā kammavipākajā, sabbaṁ, mahārāja, akusalaṁ jhāpetvā bhagavā sabbaññutaṁ pattoti evametaṁ dhārehī”ti. </span><br><p id=mil5.1.8:14.2><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.1.8:15.1><span class=root>Akusalacchedanapañho aṭṭhamo. </span><br></main><footer class="container footer"><small><a href=/about/>Contact info</a></small></footer>