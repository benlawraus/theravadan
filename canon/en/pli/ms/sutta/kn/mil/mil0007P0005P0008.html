<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0005P0007.html>Previous</a><a href=/canon/en/pli/ms/sutta/kn/mil/mil0007P0005P0009.html>Next</a></div><p id=mil7.5.8:0.1><span class=root>Milindapañha </span><br><p id=mil7.5.8:0.2><span class=root>Opammakathāpañha </span><br><p id=mil7.5.8:0.3><span class=root>Upacikāvagga </span><br><p id=mil7.5.8:0.4><span class="root big-bold">8. Gorūpaṅgapañha </span><br><p id=mil7.5.8:1.1><span class=root>“Bhante nāgasena, ‘gorūpassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? </span><br><p id=mil7.5.8:1.2><span class=root>“Yathā, mahārāja, gorūpo sakaṁ gehaṁ na vijahati; </span><br><p id=mil7.5.8:1.3><span class=root>evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṁsanadhammo ayaṁ kāyo’ti. </span><br><p id=mil7.5.8:1.4><span class=root>Idaṁ, mahārāja, gorūpassa paṭhamaṁ aṅgaṁ gahetabbaṁ. </span><br><p id=mil7.5.8:2.1><span class=root>Puna caparaṁ, mahārāja, gorūpo ādinnadhuro sukhadukkhena dhuraṁ vahati; </span><br><p id=mil7.5.8:2.2><span class=root>evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṁ brahmacariyaṁ caritabbaṁ. </span><br><p id=mil7.5.8:2.3><span class=root>Idaṁ, mahārāja, gorūpassa dutiyaṁ aṅgaṁ gahetabbaṁ. </span><br><p id=mil7.5.8:3.1><span class=root>Puna caparaṁ, mahārāja, gorūpo chandena ghāyamāno pānīyaṁ pivati; </span><br><p id=mil7.5.8:3.2><span class=root>evameva kho, mahārāja, yoginā yogāvacarena ācariyupajjhāyānaṁ anusiṭṭhi chandena pemena pasādena ghāyamānena paṭiggahetabbā. </span><br><p id=mil7.5.8:3.3><span class=root>Idaṁ, mahārāja, gorūpassa tatiyaṁ aṅgaṁ gahetabbaṁ. </span><br><p id=mil7.5.8:4.1><span class=root>Puna caparaṁ, mahārāja, gorūpo yena kenaci vāhiyamāno vahati; </span><br><p id=mil7.5.8:4.2><span class=root>evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā. </span><br><p id=mil7.5.8:4.3><span class=root>Idaṁ, mahārāja, gorūpassa catutthaṁ aṅgaṁ gahetabbaṁ. </span><br><p id=mil7.5.8:4.4><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil7.5.8:5.1><span class=root>‘Tadahu pabbajito santo, </span><br><p id=mil7.5.8:5.2><span class=root>jātiyā sattavassiko; </span><br><p id=mil7.5.8:5.3><span class=root>Sopi maṁ anusāseyya, </span><br><p id=mil7.5.8:5.4><span class=root>sampaṭicchāmi matthake. </span><br><p id=mil7.5.8:6.1><span class=root>Tibbaṁ chandañca pemañca, </span><br><p id=mil7.5.8:6.2><span class=root>tasmiṁ disvā upaṭṭhape; </span><br><p id=mil7.5.8:6.3><span class=root>Ṭhapeyyācariyaṭṭhāne, </span><br><p id=mil7.5.8:6.4><span class=root>sakkacca naṁ punappunan’”ti. </span><br><p id=mil7.5.8:7.1><span class=root>Gorūpaṅgapañho aṭṭhamo. </span><br></main><footer class="container footer"><small><a href=/about>Contact info</a></small></footer>