<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0006P0009.html>Previous</a><a href=/canon/en/pli/ms/sutta/kn/mil/mil0007P0007P0001.html>Next</a></div><p id=mil7.6.10:0.1><span class=root>Milindapañha </span><br><p id=mil7.6.10:0.2><span class=root>Opammakathāpañha </span><br><p id=mil7.6.10:0.3><span class=root>Sīhavagga </span><br><p id=mil7.6.10:0.4><span class="root big-bold">10. Ajagaraṅgapañha </span><br><p id=mil7.6.10:1.1><span class=root>“Bhante nāgasena, ‘ajagarassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? </span><br><p id=mil7.6.10:1.2><span class=root>“Yathā, mahārāja, ajagaro mahatimahākāyo bahūpi divase ūnūdaro dīnataro kucchipūraṁ āhāraṁ na labhati, aparipuṇṇo yeva yāvadeva sarīrayāpanamattakena yāpeti; </span><br><p id=mil7.6.10:1.3><span class=root>evameva kho, mahārāja, yogino yogāvacarassa bhikkhācariyappasutassa parapiṇḍamupagatassa paradinnappāṭikaṅkhissa sayaṅgāhappaṭiviratassa dullabhaṁ udaraparipūraṁ āhāraṁ, api ca atthavasikena kulaputtena cattāro pañca ālope abhuñjitvā avasesaṁ udakena paripūretabbaṁ. </span><br><p id=mil7.6.10:1.4><span class=root>Idaṁ, mahārāja, ajagarassa ekaṁ aṅgaṁ gahetabbaṁ. </span><br><p id=mil7.6.10:1.5><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil7.6.10:2.1><span class=root>‘Allaṁ sukkhaṁ vā bhuñjanto, </span><br><p id=mil7.6.10:2.2><span class=root>Na bāḷhaṁ suhito siyā; </span><br><p id=mil7.6.10:2.3><span class=root>Ūnūdaro mitāhāro, </span><br><p id=mil7.6.10:2.4><span class=root>Sato bhikkhu paribbaje. </span><br><p id=mil7.6.10:3.1><span class=root>Cattāro pañca ālope, </span><br><p id=mil7.6.10:3.2><span class=root>abhutvā udakaṁ pive; </span><br><p id=mil7.6.10:3.3><span class=root>Alaṁ phāsu vihārāya, </span><br><p id=mil7.6.10:3.4><span class=root>pahitattassa bhikkhuno’”ti. </span><br><p id=mil7.6.10:4.1><span class=root>Ajagaraṅgapañho dasamo. </span><br><p id=mil7.6.10:5.1><span class=root>Sīhavaggo pañcamo. </span><br><p id=mil7.6.10:6.1><span class=root>Tassuddānaṁ </span><br><p id=mil7.6.10:7.1><span class=root>Kesarī cakkavāko ca, </span><br><p id=mil7.6.10:7.2><span class=root>peṇāhi gharakapotako; </span><br><p id=mil7.6.10:7.3><span class=root>Ulūko satapatto ca, </span><br><p id=mil7.6.10:7.4><span class=root>vagguli ca jalūpikā; </span><br><p id=mil7.6.10:7.5><span class=root>Sappo ajagaro ceva, </span><br><p id=mil7.6.10:7.6><span class=root>vaggo tena pavuccatīti. </span><br></main><footer class="container footer"><small><a href=/about/>Contact info</a></small></footer>