<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0001.html>Previous</a><a href=/canon/en/pli/ms/sutta/kn/mil/mil0005P0005P0003.html>Next</a></div><p id=mil5.5.2:0.1><span class=root>Milindapañha </span><br><p id=mil5.5.2:0.2><span class=root>Meṇḍakapañha </span><br><p id=mil5.5.2:0.3><span class=root>Santhavavagga </span><br><p id=mil5.5.2:0.4><span class="root big-bold">2. Udarasaṁyatapañha </span><br><p id=mil5.5.2:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.2:2.1><span class=root>‘Uttiṭṭhe nappamajjeyya, </span><br><p id=mil5.5.2:2.2><span class=root>udare saṁyato siyā’ti. </span><br><p id=mil5.5.2:3.1><span class=root>Puna ca bhagavatā bhaṇitaṁ—</span><br><p id=mil5.5.2:3.2><span class=root>‘ahaṁ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti. </span><br><p id=mil5.5.2:3.3><span class=root>Yadi, bhante nāgasena, bhagavatā bhaṇitaṁ—</span><br><p id=mil5.5.2:3.4><span class=root>‘uttiṭṭhe nappamajjeyya, udare saṁyato siyā’ti, tena hi ‘ahaṁ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti yaṁ vacanaṁ, taṁ micchā. </span><br><p id=mil5.5.2:3.5><span class=root>Yadi tathāgatena bhaṇitaṁ—</span><br><p id=mil5.5.2:3.6><span class=root>‘ahaṁ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti, tena hi ‘uttiṭṭhe nappamajjeyya, udare saṁyato siyā’ti tampi vacanaṁ micchā. </span><br><p id=mil5.5.2:3.7><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.2:4.1><span class=root>“Bhāsitampetaṁ, mahārāja, bhagavatā—</span><br><p id=mil5.5.2:4.2><span class=root>‘uttiṭṭhe nappamajjeyya, udare saṁyato siyā’ti, bhaṇitañca—</span><br><p id=mil5.5.2:4.3><span class=root>‘ahaṁ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti. </span><br><p id=mil5.5.2:4.4><span class=root>Yaṁ, mahārāja, bhagavatā bhaṇitaṁ—</span><br><p id=mil5.5.2:4.5><span class=root>‘uttiṭṭhe nappamajjeyya, udare saṁyato siyā’ti, taṁ sabhāvavacanaṁ asesavacanaṁ nissesavacanaṁ nippariyāyavacanaṁ bhūtavacanaṁ tacchavacanaṁ yāthāvavacanaṁ aviparītavacanaṁ isivacanaṁ munivacanaṁ bhagavantavacanaṁ arahantavacanaṁ paccekabuddhavacanaṁ jinavacanaṁ sabbaññuvacanaṁ tathāgatassa arahato sammāsambuddhassa vacanaṁ. </span><br><p id=mil5.5.2:5.1><span class=root>Udare asaṁyato, mahārāja, pāṇampi hanati, adinnampi ādiyati, paradārampi gacchati, musāpi bhaṇati, majjampi pivati, mātarampi jīvitā voropeti, pitarampi jīvitā voropeti, arahantampi jīvitā voropeti, saṅghampi bhindati, duṭṭhena cittena tathāgatassa lohitampi uppādeti. </span><br><p id=mil5.5.2:5.2><span class=root>Nanu, mahārāja, devadatto udare asaṁyato saṅghaṁ bhinditvā kappaṭṭhiyaṁ kammaṁ āyūhi. </span><br><p id=mil5.5.2:5.3><span class=root>Evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṁ—</span><br><p id=mil5.5.2:5.4><span class=root>‘uttiṭṭhe nappamajjeyya, udare saṁyato siyā’ti. </span><br><p id=mil5.5.2:6.1><span class=root>Udare saṁyato, mahārāja, catusaccābhisamayaṁ abhisameti, cattāri sāmaññaphalāni sacchikaroti, catūsu paṭisambhidāsu aṭṭhasu samāpattīsu chasu abhiññāsu vasībhāvaṁ pāpuṇāti, kevalañca samaṇadhammaṁ pūreti. </span><br><p id=mil5.5.2:6.2><span class=root>Nanu, mahārāja, sukapotako udare saṁyato hutvā yāva tāvatiṁsabhavanaṁ kampetvā sakkaṁ devānamindaṁ upaṭṭhānamupanesi, evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṁ—</span><br><p id=mil5.5.2:6.3><span class=root>‘uttiṭṭhe nappamajjeyya, udare saṁyato siyā’ti. </span><br><p id=mil5.5.2:7.1><span class=root>Yaṁ pana, mahārāja, bhagavatā bhaṇitaṁ—</span><br><p id=mil5.5.2:7.2><span class=root>‘ahaṁ kho panudāyi appekadā iminā pattena samatitthikampi bhuñjāmi, bhiyyopi bhuñjāmī’ti, taṁ katakiccena niṭṭhitakiriyena siddhatthena vusitavosānena nirāvaraṇena sabbaññunā sayambhunā tathāgatena attānaṁ upādāya bhaṇitaṁ. </span><br><p id=mil5.5.2:8.1><span class=root>Yathā, mahārāja, vantassa virittassa anuvāsitassa āturassa sappāyakiriyā icchitabbā hoti; </span><br><p id=mil5.5.2:8.2><span class=root>evameva kho, mahārāja, sakilesassa adiṭṭhasaccassa udare saṁyamo karaṇīyo hoti. </span><br><p id=mil5.5.2:8.3><span class=root>Yathā, mahārāja, maṇiratanassa sappabhāsassa jātimantassa abhijātiparisuddhassa majjananighaṁsanaparisodhanena karaṇīyaṁ na hoti; </span><br><p id=mil5.5.2:8.4><span class=root>evameva kho, mahārāja, tathāgatassa buddhavisaye pāramiṁ gatassa kiriyākaraṇesu āvaraṇaṁ na hotī”ti. </span><br><p id=mil5.5.2:8.5><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.2:9.1><span class=root>Udarasaṁyatapañho dutiyo. </span><br></main><footer class="container footer"><small><a href=/about>Contact info</a></small></footer>