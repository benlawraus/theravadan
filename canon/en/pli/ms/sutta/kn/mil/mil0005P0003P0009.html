<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0008.html>Previous</a><a href=/canon/en/pli/ms/sutta/kn/mil/mil0005P0003P0010.html>Next</a></div><p><div class=verse-container id=mil5.3.9:0.1><span>Milindapañha </span></div><p><div class=verse-container id=mil5.3.9:0.2><span>Meṇḍakapañha </span></div><p><div class=verse-container id=mil5.3.9:0.3><span>Paṇāmitavagga </span></div><p><div class=verse-container id=mil5.3.9:0.4><span class=big-bold>9. Aggaggasamaṇapañha </span></div><p><div class=verse-container id=mil5.3.9:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.3.9:1.2><span>‘āsavānaṁ khayā samaṇo hotī’ti. </span></div><p><div class=verse-container id=mil5.3.9:1.3><span>Puna ca bhaṇitaṁ—</span></div><p><div class=verse-container id=mil5.3.9:2.1><span>‘Catubbhi dhammehi samaṅgibhūtaṁ, </span></div><p><div class=verse-container id=mil5.3.9:2.2><span>Taṁ ve naraṁ samaṇaṁ āhu loke’ti. </span></div><p><div class=verse-container id=mil5.3.9:3.1><span>Tatrime cattāro dhammā khanti appāhāratā rativippahānaṁ ākiñcaññaṁ. </span></div><p><div class=verse-container id=mil5.3.9:3.2><span>Sabbāni panetāni aparikkhīṇāsavassa sakilesasseva honti. </span></div><p><div class=verse-container id=mil5.3.9:3.3><span>Yadi, bhante nāgasena, āsavānaṁ khayā samaṇo hoti, tena hi ‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti yaṁ vacanaṁ, taṁ micchā. </span></div><p><div class=verse-container id=mil5.3.9:3.4><span>Yadi catubbhi dhammehi samaṅgibhūto samaṇo hoti, tena hi ‘āsavānaṁ khayā samaṇo hotī’ti tampi vacanaṁ micchā, ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.9:4.1><span>“Bhāsitampetaṁ, mahārāja, bhagavatā ‘āsavānaṁ khayā samaṇo hotī’ti. </span></div><p><div class=verse-container id=mil5.3.9:4.2><span>Puna ca bhaṇitaṁ—</span></div><p><div class=verse-container id=mil5.3.9:4.3><span>‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti. </span></div><p><div class=verse-container id=mil5.3.9:4.4><span>Tadidaṁ, mahārāja, vacanaṁ tesaṁ tesaṁ puggalānaṁ guṇavasena bhaṇitaṁ—</span></div><p><div class=verse-container id=mil5.3.9:4.5><span>‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti, idaṁ pana niravasesavacanaṁ ‘āsavānaṁ khayā samaṇo hotī’ti. </span></div><p><div class=verse-container id=mil5.3.9:5.1><span>Api ca, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. </span></div><p><div class=verse-container id=mil5.3.9:5.2><span>Yathā, mahārāja, yāni kānici jalajathalajapupphāni, vassikaṁ tesaṁ aggamakkhāyati, avasesāni yāni kānici vividhāni pupphajātāni, sabbāni tāni pupphāniyeva, upādāyupādāya pana vassikaṁyeva pupphaṁ janassa patthitaṁ pihayitaṁ; </span></div><p><div class=verse-container id=mil5.3.9:5.3><span>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. </span></div><p><div class=verse-container id=mil5.3.9:6.1><span>Yathā vā pana, mahārāja, sabbadhaññānaṁ sāli aggamakkhāyati, yā kāci avasesā vividhā dhaññajātiyo, tā sabbā upādāyupādāya bhojanāni sarīrayāpanāya, sāliyeva tesaṁ aggamakkhāyati; </span></div><p><div class=verse-container id=mil5.3.9:6.2><span>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyatī”ti. </span></div><p><div class=verse-container id=mil5.3.9:6.3><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.3.9:7.1><span>Aggaggasamaṇapañho navamo. </span></div><div class=flex-between><a href=/canon/en/pli/ms/sutta/kn/mil/mil0005P0003P0008.html>Previous</a><a href=/canon/en/pli/ms/sutta/kn/mil/mil0005P0003P0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>