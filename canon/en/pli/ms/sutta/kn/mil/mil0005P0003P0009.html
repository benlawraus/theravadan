<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0008.html>Previous</a><a href=/canon/en/pli/ms/sutta/kn/mil/mil0005P0003P0010.html>Next</a></div><p id=mil5.3.9:0.1><span class=root>Milindapañha </span><br><p id=mil5.3.9:0.2><span class=root>Meṇḍakapañha </span><br><p id=mil5.3.9:0.3><span class=root>Paṇāmitavagga </span><br><p id=mil5.3.9:0.4><span class="root big-bold">9. Aggaggasamaṇapañha </span><br><p id=mil5.3.9:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.3.9:1.2><span class=root>‘āsavānaṁ khayā samaṇo hotī’ti. </span><br><p id=mil5.3.9:1.3><span class=root>Puna ca bhaṇitaṁ—</span><br><p id=mil5.3.9:2.1><span class=root>‘Catubbhi dhammehi samaṅgibhūtaṁ, </span><br><p id=mil5.3.9:2.2><span class=root>Taṁ ve naraṁ samaṇaṁ āhu loke’ti. </span><br><p id=mil5.3.9:3.1><span class=root>Tatrime cattāro dhammā khanti appāhāratā rativippahānaṁ ākiñcaññaṁ. </span><br><p id=mil5.3.9:3.2><span class=root>Sabbāni panetāni aparikkhīṇāsavassa sakilesasseva honti. </span><br><p id=mil5.3.9:3.3><span class=root>Yadi, bhante nāgasena, āsavānaṁ khayā samaṇo hoti, tena hi ‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti yaṁ vacanaṁ, taṁ micchā. </span><br><p id=mil5.3.9:3.4><span class=root>Yadi catubbhi dhammehi samaṅgibhūto samaṇo hoti, tena hi ‘āsavānaṁ khayā samaṇo hotī’ti tampi vacanaṁ micchā, ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.9:4.1><span class=root>“Bhāsitampetaṁ, mahārāja, bhagavatā ‘āsavānaṁ khayā samaṇo hotī’ti. </span><br><p id=mil5.3.9:4.2><span class=root>Puna ca bhaṇitaṁ—</span><br><p id=mil5.3.9:4.3><span class=root>‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti. </span><br><p id=mil5.3.9:4.4><span class=root>Tadidaṁ, mahārāja, vacanaṁ tesaṁ tesaṁ puggalānaṁ guṇavasena bhaṇitaṁ—</span><br><p id=mil5.3.9:4.5><span class=root>‘catubbhi dhammehi samaṅgibhūtaṁ, taṁ ve naraṁ samaṇaṁ āhu loke’ti, idaṁ pana niravasesavacanaṁ ‘āsavānaṁ khayā samaṇo hotī’ti. </span><br><p id=mil5.3.9:5.1><span class=root>Api ca, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. </span><br><p id=mil5.3.9:5.2><span class=root>Yathā, mahārāja, yāni kānici jalajathalajapupphāni, vassikaṁ tesaṁ aggamakkhāyati, avasesāni yāni kānici vividhāni pupphajātāni, sabbāni tāni pupphāniyeva, upādāyupādāya pana vassikaṁyeva pupphaṁ janassa patthitaṁ pihayitaṁ; </span><br><p id=mil5.3.9:5.3><span class=root>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. </span><br><p id=mil5.3.9:6.1><span class=root>Yathā vā pana, mahārāja, sabbadhaññānaṁ sāli aggamakkhāyati, yā kāci avasesā vividhā dhaññajātiyo, tā sabbā upādāyupādāya bhojanāni sarīrayāpanāya, sāliyeva tesaṁ aggamakkhāyati; </span><br><p id=mil5.3.9:6.2><span class=root>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyatī”ti. </span><br><p id=mil5.3.9:6.3><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.9:7.1><span class=root>Aggaggasamaṇapañho navamo. </span><br></main><footer class="container footer"><small><a href=/about>Contact info</a></small></footer>