<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0007.html>Previous</a><a href=/canon/en/pli/ms/sutta/kn/mil/mil0007P0004P0009.html>Next</a></div><p id=mil7.4.8:0.1><span class=root>Milindapañha </span><br><p id=mil7.4.8:0.2><span class=root>Opammakathāpañha </span><br><p id=mil7.4.8:0.3><span class=root>Pathavīvagga </span><br><p id=mil7.4.8:0.4><span class="root big-bold">8. Sūriyaṅgapañha </span><br><p id=mil7.4.8:1.1><span class=root>“Bhante nāgasena, ‘sūriyassa satta aṅgāni gahetabbānī’ti yaṁ vadesi, katamāni tāni satta aṅgāni gahetabbānī”ti? </span><br><p id=mil7.4.8:1.2><span class=root>“Yathā, mahārāja, sūriyo sabbaṁ udakaṁ parisoseti; </span><br><p id=mil7.4.8:1.3><span class=root>evameva kho, mahārāja, yoginā yogāvacarena sabbakilesā anavasesaṁ parisosetabbā. </span><br><p id=mil7.4.8:1.4><span class=root>Idaṁ, mahārāja, sūriyassa paṭhamaṁ aṅgaṁ gahetabbaṁ. </span><br><p id=mil7.4.8:2.1><span class=root>Puna caparaṁ, mahārāja, sūriyo tamandhakāraṁ vidhamati; </span><br><p id=mil7.4.8:2.2><span class=root>evameva kho, mahārāja, yoginā yogāvacarena sabbaṁ rāgatamaṁ dosatamaṁ mohatamaṁ mānatamaṁ diṭṭhitamaṁ kilesatamaṁ sabbaṁ duccaritatamaṁ vidhamayitabbaṁ. </span><br><p id=mil7.4.8:2.3><span class=root>Idaṁ, mahārāja, sūriyassa dutiyaṁ aṅgaṁ gahetabbaṁ. </span><br><p id=mil7.4.8:3.1><span class=root>Puna caparaṁ, mahārāja, sūriyo abhikkhaṇaṁ carati; </span><br><p id=mil7.4.8:3.2><span class=root>evameva kho, mahārāja, yoginā yogāvacarena abhikkhaṇaṁ yoniso manasikāro kātabbo. </span><br><p id=mil7.4.8:3.3><span class=root>Idaṁ, mahārāja, sūriyassa tatiyaṁ aṅgaṁ gahetabbaṁ. </span><br><p id=mil7.4.8:4.1><span class=root>Puna caparaṁ, mahārāja, sūriyo raṁsimālī; </span><br><p id=mil7.4.8:4.2><span class=root>evameva kho, mahārāja, yoginā yogāvacarena ārammaṇamālinā bhavitabbaṁ. </span><br><p id=mil7.4.8:4.3><span class=root>Idaṁ, mahārāja, sūriyassa catutthaṁ aṅgaṁ gahetabbaṁ. </span><br><p id=mil7.4.8:5.1><span class=root>Puna caparaṁ, mahārāja, sūriyo mahājanakāyaṁ santāpento carati; </span><br><p id=mil7.4.8:5.2><span class=root>evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo. </span><br><p id=mil7.4.8:5.3><span class=root>Idaṁ, mahārāja, sūriyassa pañcamaṁ aṅgaṁ gahetabbaṁ. </span><br><p id=mil7.4.8:6.1><span class=root>Puna caparaṁ, mahārāja, sūriyo rāhubhayā bhīto carati; </span><br><p id=mil7.4.8:6.2><span class=root>evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande kummaggapaṭipanne satte disvā mahatā saṁvegabhayena mānasaṁ saṁvejetabbaṁ. </span><br><p id=mil7.4.8:6.3><span class=root>Idaṁ, mahārāja, sūriyassa chaṭṭhaṁ aṅgaṁ gahetabbaṁ. </span><br><p id=mil7.4.8:7.1><span class=root>Puna caparaṁ, mahārāja, sūriyo kalyāṇapāpake dasseti; </span><br><p id=mil7.4.8:7.2><span class=root>evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā. </span><br><p id=mil7.4.8:7.3><span class=root>Idaṁ, mahārāja, sūriyassa sattamaṁ aṅgaṁ gahetabbaṁ. </span><br><p id=mil7.4.8:7.4><span class=root>Bhāsitampetaṁ, mahārāja, therena vaṅgīsena—</span><br><p id=mil7.4.8:8.1><span class=root>‘Yathāpi sūriyo udayanto, </span><br><p id=mil7.4.8:8.2><span class=root>Rūpaṁ dasseti pāṇinaṁ; </span><br><p id=mil7.4.8:8.3><span class=root>Suciñca asuciñcāpi, </span><br><p id=mil7.4.8:8.4><span class=root>Kalyāṇañcāpi pāpakaṁ. </span><br><p id=mil7.4.8:9.1><span class=root>Tathā bhikkhu dhammadharo, </span><br><p id=mil7.4.8:9.2><span class=root>avijjāpihitaṁ janaṁ; </span><br><p id=mil7.4.8:9.3><span class=root>Pathaṁ dasseti vividhaṁ, </span><br><p id=mil7.4.8:9.4><span class=root>ādiccovudayaṁ yathā’”ti. </span><br><p id=mil7.4.8:10.1><span class=root>Sūriyaṅgapañho aṭṭhamo. </span><br></main><footer class="container footer"><small><a href=/about/>Contact info</a></small></footer>