<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0004.html>Previous</a><a href=/canon/en/pli/ms/sutta/kn/mil/mil0007P0004P0006.html>Next</a></div><p id=mil7.4.5:0.1><span class=root>Milindapañha </span><br><p id=mil7.4.5:0.2><span class=root>Opammakathāpañha </span><br><p id=mil7.4.5:0.3><span class=root>Pathavīvagga </span><br><p id=mil7.4.5:0.4><span class="root big-bold">5. Pabbataṅgapañha </span><br><p id=mil7.4.5:1.1><span class=root>“Bhante nāgasena, ‘pabbatassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.5:1.2><span class=root>“Yathā, mahārāja, pabbato acalo akampito asampavedhī; </span><br><p id=mil7.4.5:1.3><span class=root>evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṁsāya sukhe dukkhe iṭṭhāniṭṭhesu sabbattha rūpasaddagandharasaphoṭṭhabbadhammesu rajanīyesu na rajjitabbaṁ, dussanīyesu na dussitabbaṁ, muyhanīyesu na muyhitabbaṁ, na kampitabbaṁ na calitabbaṁ, pabbatena viya acalena bhavitabbaṁ. </span><br><p id=mil7.4.5:1.4><span class=root>Idaṁ, mahārāja, pabbatassa paṭhamaṁ aṅgaṁ gahetabbaṁ. </span><br><p id=mil7.4.5:1.5><span class=root>Bhāsitampetaṁ, mahārāja, bhagavatā devātidevena—</span><br><p id=mil7.4.5:2.1><span class=root>‘Selo yathā ekaghano, </span><br><p id=mil7.4.5:2.2><span class=root>vātena na samīrati; </span><br><p id=mil7.4.5:2.3><span class=root>Evaṁ nindāpasaṁsāsu, </span><br><p id=mil7.4.5:2.4><span class=root>na samiñjanti paṇḍitā’ti. </span><br><p id=mil7.4.5:3.1><span class=root>Puna caparaṁ, mahārāja, pabbato thaddho na kenaci saṁsaṭṭho; </span><br><p id=mil7.4.5:3.2><span class=root>evameva kho, mahārāja, yoginā yogāvacarena thaddhena asaṁsaṭṭhena bhavitabbaṁ, na kenaci saṁsaggo karaṇīyo. </span><br><p id=mil7.4.5:3.3><span class=root>Idaṁ, mahārāja, pabbatassa dutiyaṁ aṅgaṁ gahetabbaṁ. </span><br><p id=mil7.4.5:3.4><span class=root>Bhāsitampetaṁ, mahārāja, bhagavatā devātidevena—</span><br><p id=mil7.4.5:4.1><span class=root>‘Asaṁsaṭṭhaṁ gahaṭṭhehi, </span><br><p id=mil7.4.5:4.2><span class=root>anāgārehi cūbhayaṁ; </span><br><p id=mil7.4.5:4.3><span class=root>Anokasārimappicchaṁ, </span><br><p id=mil7.4.5:4.4><span class=root>tamahaṁ brūmi brāhmaṇan’ti. </span><br><p id=mil7.4.5:5.1><span class=root>Puna caparaṁ, mahārāja, pabbate bījaṁ na virūhati; </span><br><p id=mil7.4.5:5.2><span class=root>evameva kho, mahārāja, yoginā yogāvacarena sakamānase kilesā na virūhāpetabbā. </span><br><p id=mil7.4.5:5.3><span class=root>Idaṁ, mahārāja, pabbatassa tatiyaṁ aṅgaṁ gahetabbaṁ. </span><br><p id=mil7.4.5:5.4><span class=root>Bhāsitampetaṁ, mahārāja, therena subhūtinā—</span><br><p id=mil7.4.5:6.1><span class=root>‘Rāgūpasaṁhitaṁ cittaṁ, </span><br><p id=mil7.4.5:6.2><span class=root>yadā uppajjate mama; </span><br><p id=mil7.4.5:6.3><span class=root>Sayaṁva paccavekkhāmi, </span><br><p id=mil7.4.5:6.4><span class=root>ekaggo taṁ damemahaṁ. </span><br><p id=mil7.4.5:7.1><span class=root>Rajjase rajanīye ca, </span><br><p id=mil7.4.5:7.2><span class=root>dussanīye ca dussase; </span><br><p id=mil7.4.5:7.3><span class=root>Muyhase mohanīye ca, </span><br><p id=mil7.4.5:7.4><span class=root>nikkhamassu vanā tuvaṁ. </span><br><p id=mil7.4.5:8.1><span class=root>Visuddhānaṁ ayaṁ vāso, </span><br><p id=mil7.4.5:8.2><span class=root>nimmalānaṁ tapassinaṁ; </span><br><p id=mil7.4.5:8.3><span class=root>Mā kho visuddhaṁ dūsesi, </span><br><p id=mil7.4.5:8.4><span class=root>nikkhamassu vanā tuvan’ti. </span><br><p id=mil7.4.5:9.1><span class=root>Puna caparaṁ, mahārāja, pabbato accuggato; </span><br><p id=mil7.4.5:9.2><span class=root>evameva kho, mahārāja, yoginā yogāvacarena ñāṇaccuggatena bhavitabbaṁ. </span><br><p id=mil7.4.5:9.3><span class=root>Idaṁ, mahārāja, pabbatassa catutthaṁ aṅgaṁ gahetabbaṁ. </span><br><p id=mil7.4.5:9.4><span class=root>Bhāsitampetaṁ, mahārāja, bhagavatā devātidevena—</span><br><p id=mil7.4.5:10.1><span class=root>‘Pamādaṁ appamādena, </span><br><p id=mil7.4.5:10.2><span class=root>yadā nudati paṇḍito; </span><br><p id=mil7.4.5:10.3><span class=root>Paññāpāsādamāruyha, </span><br><p id=mil7.4.5:10.4><span class=root>asoko sokiniṁ pajaṁ; </span><br><p id=mil7.4.5:10.5><span class=root>Pabbataṭṭhova bhūmaṭṭhe, </span><br><p id=mil7.4.5:10.6><span class=root>dhīro bāle avekkhatī’ti. </span><br><p id=mil7.4.5:11.1><span class=root>Puna caparaṁ, mahārāja, pabbato anunnato anonato; </span><br><p id=mil7.4.5:11.2><span class=root>evameva kho, mahārāja, yoginā yogāvacarena unnatāvanati na karaṇīyā. </span><br><p id=mil7.4.5:11.3><span class=root>Idaṁ, mahārāja, pabbatassa pañcamaṁ aṅgaṁ gahetabbaṁ. </span><br><p id=mil7.4.5:11.4><span class=root>Bhāsitampetaṁ, mahārāja, upāsikāya cūḷasubhaddāya sakasamaṇe parikittayamānāya—</span><br><p id=mil7.4.5:12.1><span class=root>‘Lābhena unnato loko, </span><br><p id=mil7.4.5:12.2><span class=root>alābhena ca onato; </span><br><p id=mil7.4.5:12.3><span class=root>Lābhālābhena ekaṭṭhā, </span><br><p id=mil7.4.5:12.4><span class=root>tādisā samaṇā mamā’”ti. </span><br><p id=mil7.4.5:13.1><span class=root>Pabbataṅgapañho pañcamo. </span><br></main><footer class="container footer"><small><a href=/about>Contact info</a></small></footer>