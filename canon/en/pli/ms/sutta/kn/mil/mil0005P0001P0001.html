<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0004P0006.html>Previous</a><a href=/canon/en/pli/ms/sutta/kn/mil/mil0005P0001P0002.html>Next</a></div><p><div class=verse-container id=mil5.1.1:0.1><span>Milindapañha </span></div><p><div class=verse-container id=mil5.1.1:0.2><span>Meṇḍakapañha </span></div><p><div class=verse-container id=mil5.1.1:0.3><span>Iddhibalavagga </span></div><p><div class=verse-container id=mil5.1.1:0.4><span class=big-bold>1. Katādhikārasaphalapañha </span></div><p><div class=verse-container id=mil5.1.1:1.1><span>Atha kho milindo rājā katāvakāso nipacca garuno pāde sirasi añjaliṁ katvā etadavoca—</span></div><p><div class=verse-container id=mil5.1.1:1.2><span>“bhante nāgasena, ime titthiyā evaṁ bhaṇanti—</span></div><p><div class=verse-container id=mil5.1.1:1.3><span>‘yadi buddho pūjaṁ sādiyati, na parinibbuto buddho saṁyutto lokena antobhaviko lokasmiṁ lokasādhāraṇo, tasmā tassa kato adhikāro avañjho bhavati saphalo. </span></div><p><div class=verse-container id=mil5.1.1:1.4><span>Yadi parinibbuto visaṁyutto lokena nissaṭo sabbabhavehi, tassa pūjā nuppajjati, parinibbuto na kiñci sādiyati, asādiyantassa kato adhikāro vañjho bhavati aphalo’ti ubhato koṭiko eso pañho, neso visayo appattamānasānaṁ, mahantānaṁ yeveso visayo, bhindetaṁ diṭṭhijālaṁ ekaṁse ṭhapaya, taveso pañho anuppatto, anāgatānaṁ jinaputtānaṁ cakkhuṁ dehi paravādaniggahāyā”ti. </span></div><p><div class=verse-container id=mil5.1.1:2.1><span>Thero āha—</span></div><p><div class=verse-container id=mil5.1.1:2.2><span>“parinibbuto, mahārāja, bhagavā, na ca bhagavā pūjaṁ sādiyati, bodhimūleyeva tathāgatassa sādiyanā pahīnā, kiṁ pana anupādisesāya nibbānadhātuyā parinibbutassa. </span></div><p><div class=verse-container id=mil5.1.1:2.3><span>Bhāsitampetaṁ, mahārāja, therena sāriputtena dhammasenāpatinā—</span></div><p><div class=verse-container id=mil5.1.1:3.1><span>‘Pūjiyantā asamasamā, </span></div><p><div class=verse-container id=mil5.1.1:3.2><span>sadevamānusehi te; </span></div><p><div class=verse-container id=mil5.1.1:3.3><span>Na sādiyanti sakkāraṁ, </span></div><p><div class=verse-container id=mil5.1.1:3.4><span>buddhānaṁ esa dhammatā’”ti. </span></div><p><div class=verse-container id=mil5.1.1:4.1><span>Rājā āha—</span></div><p><div class=verse-container id=mil5.1.1:4.2><span>“bhante nāgasena, putto vā pituno vaṇṇaṁ bhāsati, pitā vā puttassa vaṇṇaṁ bhāsati, na cetaṁ kāraṇaṁ paravādānaṁ niggahāya, pasādappakāsanaṁ nāmetaṁ, iṅgha me tvaṁ tattha kāraṇaṁ sammā brūhi sakavādassa patiṭṭhāpanāya diṭṭhijālaviniveṭhanāyā”ti. </span></div><p><div class=verse-container id=mil5.1.1:5.1><span>Thero āha—</span></div><p><div class=verse-container id=mil5.1.1:5.2><span>“parinibbuto, mahārāja, bhagavā, na ca bhagavā pūjaṁ sādiyati, asādiyantasseva tathāgatassa devamanussā dhāturatanaṁ vatthuṁ karitvā tathāgatassa ñāṇaratanārammaṇena sammāpaṭipattiṁ sevantā tisso sampattiyo paṭilabhanti. </span></div><p><div class=verse-container id=mil5.1.1:6.1><span>Yathā, mahārāja, mahatimahāaggikkhandho pajjalitvā nibbāyeyya, api nu kho so, mahārāja, mahāaggikkhandho sādiyati tiṇakaṭṭhupādānan”ti? </span></div><p><div class=verse-container id=mil5.1.1:6.2><span>“Jalamānopi so, bhante, mahāaggikkhandho tiṇakaṭṭhupādānaṁ na sādiyati, kiṁ pana nibbuto upasanto acetano sādiya”ti? </span></div><p><div class=verse-container id=mil5.1.1:6.3><span>“Tasmiṁ pana, mahārāja, aggikkhandhe uparate upasante loke aggi suñño hotī”ti. </span></div><p><div class=verse-container id=mil5.1.1:6.4><span>“Na hi, bhante, kaṭṭhaṁ aggissa vatthu hoti upādānaṁ, ye keci manussā aggikāmā, te attano thāmabalavīriyena paccattapurisakārena kaṭṭhaṁ manthayitvā aggiṁ nibbattetvā tena agginā aggikaraṇīyāni kammāni karontī”ti. </span></div><p><div class=verse-container id=mil5.1.1:6.5><span>“Tena hi, mahārāja, titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti. </span></div><p><div class=verse-container id=mil5.1.1:7.1><span>Yathā, mahārāja, mahatimahāaggikkhandho pajjali; </span></div><p><div class=verse-container id=mil5.1.1:7.2><span>evameva bhagavā dasasahassiyā lokadhātuyā buddhasiriyā pajjali. </span></div><p><div class=verse-container id=mil5.1.1:7.3><span>Yathā, mahārāja, mahatimahāaggikkhandho pajjalitvā nibbuto; </span></div><p><div class=verse-container id=mil5.1.1:7.4><span>evameva bhagavā dasasahassiyā lokadhātuyā buddhasiriyā pajjalitvā anupādisesāya nibbānadhātuyā parinibbuto. </span></div><p><div class=verse-container id=mil5.1.1:7.5><span>Yathā, mahārāja, nibbuto aggikkhandho tiṇakaṭṭhupādānaṁ na sādiyati; </span></div><p><div class=verse-container id=mil5.1.1:7.6><span>evameva kho lokahitassa sādiyanā pahīnā upasantā. </span></div><p><div class=verse-container id=mil5.1.1:7.7><span>Yathā, mahārāja, manussā nibbute aggikkhandhe anupādāne attano thāmabalavīriyena paccattapurisakārena kaṭṭhaṁ manthayitvā aggiṁ nibbattetvā tena agginā aggikaraṇīyāni kammāni karonti; </span></div><p><div class=verse-container id=mil5.1.1:7.8><span>evameva kho devamanussā tathāgatassa parinibbutassa asādiyantasseva dhāturatanaṁ vatthuṁ karitvā tathāgatassa ñāṇaratanārammaṇena sammāpaṭipattiṁ sevantā tisso sampattiyo paṭilabhanti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span></div><p><div class=verse-container id=mil5.1.1:8.1><span>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span></div><p><div class=verse-container id=mil5.1.1:8.2><span>Yathā, mahārāja, mahatimahāvāto vāyitvā uparameyya, api nu kho so, mahārāja, uparato vāto sādiyati puna nibbattāpanan”ti? </span></div><p><div class=verse-container id=mil5.1.1:8.3><span>“Na hi, bhante, uparatassa vātassa ābhogo vā manasikāro vā puna nibbattāpanāya”. </span></div><p><div class=verse-container id=mil5.1.1:8.4><span>“Kiṅkāraṇaṁ”? </span></div><p><div class=verse-container id=mil5.1.1:8.5><span>“Acetanā sā vāyodhātū”ti. </span></div><p><div class=verse-container id=mil5.1.1:8.6><span>“Api nu tassa, mahārāja, uparatassa vātassa vātoti samaññā apagacchatī”ti? </span></div><p><div class=verse-container id=mil5.1.1:8.7><span>“Na hi, bhante, tālavaṇṭavidhūpanāni vātassa uppattiyā paccayā, ye keci manussā uṇhābhitattā pariḷāhaparipīḷitā, te tālavaṇṭena vā vidhūpanena vā attano thāmabalavīriyena paccattapurisakārena taṁ nibbattetvā tena vātena uṇhaṁ nibbāpenti pariḷāhaṁ vūpasamentī”ti. </span></div><p><div class=verse-container id=mil5.1.1:8.8><span>“Tena hi, mahārāja, titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti. </span></div><p><div class=verse-container id=mil5.1.1:9.1><span>Yathā, mahārāja, mahatimahāvāto vāyi; </span></div><p><div class=verse-container id=mil5.1.1:9.2><span>evameva bhagavā dasasahassiyā lokadhātuyā sītalamadhurasantasukhumamettāvātena upavāyi. </span></div><p><div class=verse-container id=mil5.1.1:9.3><span>Yathā, mahārāja, mahatimahāvāto vāyitvā uparato; </span></div><p><div class=verse-container id=mil5.1.1:9.4><span>evameva bhagavā sītalamadhurasantasukhumamettāvātena upavāyitvā anupādisesāya nibbānadhātuyā parinibbuto. </span></div><p><div class=verse-container id=mil5.1.1:9.5><span>Yathā, mahārāja, uparato vāto puna nibbattāpanaṁ na sādiyati; </span></div><p><div class=verse-container id=mil5.1.1:9.6><span>evameva lokahitassa sādiyanā pahīnā upasantā. </span></div><p><div class=verse-container id=mil5.1.1:9.7><span>Yathā, mahārāja, te manussā uṇhābhitattā pariḷāhaparipīḷitā; </span></div><p><div class=verse-container id=mil5.1.1:9.8><span>evameva devamanussā tividhaggisantāpapariḷāhaparipīḷitā. </span></div><p><div class=verse-container id=mil5.1.1:9.9><span>Yathā tālavaṇṭavidhūpanāni vātassa nibbattiyā paccayā honti; </span></div><p><div class=verse-container id=mil5.1.1:9.10><span>evameva tathāgatassa dhātu ca ñāṇaratanañca paccayo hoti tissannaṁ sampattīnaṁ paṭilābhāya. </span></div><p><div class=verse-container id=mil5.1.1:9.11><span>Yathā manussā uṇhābhitattā pariḷāhaparipīḷitā tālavaṇṭena vā vidhūpanena vā vātaṁ nibbattetvā uṇhaṁ nibbāpenti pariḷāhaṁ vūpasamenti; </span></div><p><div class=verse-container id=mil5.1.1:9.12><span>evameva devamanussā tathāgatassa parinibbutassa asādiyantasseva dhātuñca ñāṇaratanañca pūjetvā kusalaṁ nibbattetvā tena kusalena tividhaggisantāpapariḷāhaṁ nibbāpenti vūpasamenti. </span></div><p><div class=verse-container id=mil5.1.1:9.13><span>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span></div><p><div class=verse-container id=mil5.1.1:10.1><span>Aparampi, mahārāja, uttariṁ kāraṇaṁ suṇohi paravādānaṁ niggahāya. </span></div><p><div class=verse-container id=mil5.1.1:10.2><span>Yathā, mahārāja, puriso bheriṁ ākoṭetvā saddaṁ nibbatteyya, yo so bherisaddo purisena nibbattito, so saddo antaradhāyeyya, api nu kho so, mahārāja, saddo sādiyati puna nibbattāpanan”ti? </span></div><p><div class=verse-container id=mil5.1.1:10.3><span>“Na hi, bhante, antarahito so saddo, natthi tassa puna uppādāya ābhogo vā manasikāro vā, sakiṁ nibbatte bherisadde antarahite so bherisaddo samucchinno hoti. </span></div><p><div class=verse-container id=mil5.1.1:10.4><span>Bherī pana, bhante, paccayo hoti saddassa nibbattiyā, atha puriso paccaye sati attajena vāyāmena bheriṁ akoṭetvā saddaṁ nibbattetī”ti. </span></div><p><div class=verse-container id=mil5.1.1:11.1><span>“Evameva kho, mahārāja, bhagavā sīlasamādhipaññāvimuttivimuttiñāṇadassanaparibhāvitaṁ dhāturatanañca dhammañca vinayañca anusiṭṭhañca satthāraṁ ṭhapayitvā sayaṁ anupādisesāya nibbānadhātuyā parinibbuto, na ca parinibbute bhagavati sampattilābho upacchinno hoti, bhavadukkhapaṭipīḷitā sattā dhāturatanañca dhammañca vinayañca anusiṭṭhañca paccayaṁ karitvā sampattikāmā sampattiyo paṭilabhanti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span></div><p><div class=verse-container id=mil5.1.1:12.1><span>Diṭṭhañcetaṁ, mahārāja, bhagavatā anāgatamaddhānaṁ. </span></div><p><div class=verse-container id=mil5.1.1:12.2><span>Kathitañca bhaṇitañca ācikkhitañca ‘siyā kho panānanda, tumhākaṁ evamassa atītasatthukaṁ pāvacanaṁ natthi no satthāti, na kho panetaṁ, ānanda, evaṁ daṭṭhabbaṁ, yo vo, ānanda, mayā dhammo ca vinayo ca desito paññatto, so vo mamaccayena satthā’ti. </span></div><p><div class=verse-container id=mil5.1.1:12.3><span>Parinibbutassa tathāgatassa asādiyantassa kato adhikāro vañjho bhavati aphaloti, taṁ tesaṁ titthiyānaṁ vacanaṁ micchā abhūtaṁ vitathaṁ alikaṁ viruddhaṁ viparītaṁ dukkhadāyakaṁ dukkhavipākaṁ apāyagamanīyanti. </span></div><p><div class=verse-container id=mil5.1.1:13.1><span>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span></div><p><div class=verse-container id=mil5.1.1:13.2><span>Sādiyati nu kho, mahārāja, ayaṁ mahāpathavī ‘sabbabījāni mayi saṁviruhantū’”ti? </span></div><p><div class=verse-container id=mil5.1.1:13.3><span>“Na hi, bhante”ti. </span></div><p><div class=verse-container id=mil5.1.1:13.4><span>“Kissa pana tāni, mahārāja, bījāni asādiyantiyā mahāpathaviyā saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti? </span></div><p><div class=verse-container id=mil5.1.1:13.5><span>“Asādiyantīpi, bhante, mahāpathavī tesaṁ bījānaṁ vatthu hoti paccayaṁ deti viruhanāya, tāni bījāni taṁ vatthuṁ nissāya tena paccayena saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti. </span></div><p><div class=verse-container id=mil5.1.1:13.6><span>“Tena hi, mahārāja, titthiyā sake vāde naṭṭhā honti hatā viruddhā, sace te bhaṇanti—</span></div><p><div class=verse-container id=mil5.1.1:13.7><span>‘asādiyantassa kato adhikāro vañjho bhavati aphalo’ti. </span></div><p><div class=verse-container id=mil5.1.1:14.1><span>Yathā, mahārāja, mahāpathavī, evaṁ tathāgato arahaṁ sammāsambuddho. </span></div><p><div class=verse-container id=mil5.1.1:14.2><span>Yathā, mahārāja, mahāpathavī na kiñci sādiyati, evaṁ tathāgato na kiñci sādiyati. </span></div><p><div class=verse-container id=mil5.1.1:14.3><span>Yathā, mahārāja, tāni bījāni pathaviṁ nissāya saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā honti, evaṁ devamanussā tathāgatassa parinibbutassa asādiyantasseva dhātuñca ñāṇaratanañca nissāya daḷhakusalamūlapatiṭṭhitā samādhikkhandhadhammasārasīlasākhāparivitthiṇṇā vimuttipupphasāmaññaphaladharā honti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span></div><p><div class=verse-container id=mil5.1.1:15.1><span>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span></div><p><div class=verse-container id=mil5.1.1:15.2><span>Sādiyanti nu kho, mahārāja, ime oṭṭhā goṇā gadrabhā ajā pasū manussā antokucchismiṁ kimikulānaṁ sambhavan”ti? </span></div><p><div class=verse-container id=mil5.1.1:15.3><span>“Na hi, bhante”ti. </span></div><p><div class=verse-container id=mil5.1.1:15.4><span>“Kissa pana te, mahārāja, kimayo tesaṁ asādiyantānaṁ antokucchismiṁ sambhavitvā bahuputtanattā vepullataṁ pāpuṇantī”ti? </span></div><p><div class=verse-container id=mil5.1.1:15.5><span>“Pāpassa, bhante, kammassa balavatāya asādiyantānaṁyeva tesaṁ sattānaṁ antokucchismiṁ kimayo sambhavitvā bahuputtanattā vepullataṁ pāpuṇantī”ti. </span></div><p><div class=verse-container id=mil5.1.1:15.6><span>“Evameva kho, mahārāja, tathāgatassa parinibbutassa asādiyantasseva dhātussa ca ñāṇārammaṇassa ca balavatāya tathāgate kato adhikāro avañjho bhavati saphaloti. </span></div><p><div class=verse-container id=mil5.1.1:16.1><span>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span></div><p><div class=verse-container id=mil5.1.1:16.2><span>Sādiyanti nu kho, mahārāja, ime manussā ime aṭṭhanavuti rogā kāye nibbattantū”ti? </span></div><p><div class=verse-container id=mil5.1.1:16.3><span>“Na hi, bhante”ti. </span></div><p><div class=verse-container id=mil5.1.1:16.4><span>“Kissa pana te, mahārāja, rogā asādiyantānaṁ kāye nipatantī”ti? </span></div><p><div class=verse-container id=mil5.1.1:16.5><span>“Pubbe katena, bhante, duccaritenā”ti. </span></div><p><div class=verse-container id=mil5.1.1:16.6><span>“Yadi, mahārāja, pubbe kataṁ akusalaṁ idha vedanīyaṁ hoti, tena hi, mahārāja, pubbe katampi idha katampi kusalākusalaṁ kammaṁ avañjhaṁ bhavati saphalanti. </span></div><p><div class=verse-container id=mil5.1.1:16.7><span>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span></div><p><div class=verse-container id=mil5.1.1:17.1><span>Sutapubbaṁ pana tayā, mahārāja, nandako nāma yakkho theraṁ sāriputtaṁ āsādayitvā pathaviṁ paviṭṭho”ti? </span></div><p><div class=verse-container id=mil5.1.1:17.2><span>“Āma, bhante, suyyati, loke pākaṭo eso”ti. </span></div><p><div class=verse-container id=mil5.1.1:17.3><span>“Api nu kho, mahārāja, thero sāriputto sādiyi nandakassa yakkhassa mahāpathavigilanan”ti. </span></div><p><div class=verse-container id=mil5.1.1:17.4><span>“Ubbattiyantepi, bhante, sadevake loke patamānepi chamāyaṁ candimasūriye vikirantepi sinerupabbatarāje thero sāriputto na parassa dukkhaṁ sādiyeyya. </span></div><p><div class=verse-container id=mil5.1.1:17.5><span>Taṁ kissa hetu? </span></div><p><div class=verse-container id=mil5.1.1:17.6><span>Yena hetunā thero sāriputto kujjheyya vā dusseyya vā, so hetu therassa sāriputtassa samūhato samucchinno, hetuno samugghātitattā, bhante, thero sāriputto jīvitahārakepi kopaṁ na kareyyā”ti. </span></div><p><div class=verse-container id=mil5.1.1:17.7><span>“Yadi, mahārāja, thero sāriputto nandakassa yakkhassa pathavigilanaṁ na sādiyi, kissa pana nandako yakkho pathaviṁ paviṭṭho”ti? </span></div><p><div class=verse-container id=mil5.1.1:17.8><span>“Akusalassa, bhante, kammassa balavatāyā”ti. </span></div><p><div class=verse-container id=mil5.1.1:17.9><span>“Yadi, mahārāja, akusalassa kammassa balavatāya nandako yakkho pathaviṁ paviṭṭho, asādiyantassāpi kato aparādho avañjho bhavati saphalo. </span></div><p><div class=verse-container id=mil5.1.1:17.10><span>Tena hi, mahārāja, akusalassapi kammassa balavatāya asādiyantassa kato adhikāro avañjho bhavati saphaloti. </span></div><p><div class=verse-container id=mil5.1.1:17.11><span>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span></div><p><div class=verse-container id=mil5.1.1:18.1><span>Kati nu kho te, mahārāja, manussā, ye etarahi mahāpathaviṁ paviṭṭhā, atthi te tattha savaṇan”ti? </span></div><p><div class=verse-container id=mil5.1.1:18.2><span>“Āma, bhante, suyyatī”ti. </span></div><p><div class=verse-container id=mil5.1.1:18.3><span>“Iṅgha tvaṁ, mahārāja, sāvehī”ti? </span></div><p><div class=verse-container id=mil5.1.1:18.4><span>“Ciñcamāṇavikā, bhante, suppabuddho ca sakko, devadatto ca thero, nandako ca yakkho, nando ca māṇavakoti. </span></div><p><div class=verse-container id=mil5.1.1:18.5><span>Sutametaṁ, bhante, ime pañca janā mahāpathaviṁ paviṭṭhā”ti. </span></div><p><div class=verse-container id=mil5.1.1:18.6><span>“Kismiṁ te, mahārāja, aparaddhā”ti? </span></div><p><div class=verse-container id=mil5.1.1:18.7><span>“Bhagavati ca, bhante, sāvakesu cā”ti. </span></div><p><div class=verse-container id=mil5.1.1:18.8><span>“Api nu kho, mahārāja, bhagavā vā sāvakā vā sādiyiṁsu imesaṁ mahāpathavipavisanan”ti? </span></div><p><div class=verse-container id=mil5.1.1:18.9><span>“Na hi, bhante”ti. </span></div><p><div class=verse-container id=mil5.1.1:18.10><span>“Tena hi, mahārāja, tathāgatassa parinibbutassa asādiyantasseva kato adhikāro avañjho bhavati saphalo”ti. </span></div><p><div class=verse-container id=mil5.1.1:18.11><span>“Suviññāpito, bhante nāgasena, pañho gambhīro uttānīkato, guyhaṁ vidaṁsitaṁ, gaṇṭhi bhinno, gahanaṁ agahanaṁ kataṁ, naṭṭhā paravādā, bhaggā kudiṭṭhī, nippabhā jātā kutitthiyā, tvaṁ gaṇivarapavaramāsajjā”ti. </span></div><p><div class=verse-container id=mil5.1.1:19.1><span>Katādhikārasaphalapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0004P0006.html>Previous</a><a href=/canon/en/pli/ms/sutta/kn/mil/mil0005P0001P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>