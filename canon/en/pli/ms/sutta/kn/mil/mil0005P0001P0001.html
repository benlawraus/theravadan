<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0004P0006.html>Previous</a><a href=/canon/en/pli/ms/sutta/kn/mil/mil0005P0001P0002.html>Next</a></div><p id=mil5.1.1:0.1><span class=root>Milindapañha </span><br><p id=mil5.1.1:0.2><span class=root>Meṇḍakapañha </span><br><p id=mil5.1.1:0.3><span class=root>Iddhibalavagga </span><br><p id=mil5.1.1:0.4><span class="root big-bold">1. Katādhikārasaphalapañha </span><br><p id=mil5.1.1:1.1><span class=root>Atha kho milindo rājā katāvakāso nipacca garuno pāde sirasi añjaliṁ katvā etadavoca—</span><br><p id=mil5.1.1:1.2><span class=root>“bhante nāgasena, ime titthiyā evaṁ bhaṇanti—</span><br><p id=mil5.1.1:1.3><span class=root>‘yadi buddho pūjaṁ sādiyati, na parinibbuto buddho saṁyutto lokena antobhaviko lokasmiṁ lokasādhāraṇo, tasmā tassa kato adhikāro avañjho bhavati saphalo. </span><br><p id=mil5.1.1:1.4><span class=root>Yadi parinibbuto visaṁyutto lokena nissaṭo sabbabhavehi, tassa pūjā nuppajjati, parinibbuto na kiñci sādiyati, asādiyantassa kato adhikāro vañjho bhavati aphalo’ti ubhato koṭiko eso pañho, neso visayo appattamānasānaṁ, mahantānaṁ yeveso visayo, bhindetaṁ diṭṭhijālaṁ ekaṁse ṭhapaya, taveso pañho anuppatto, anāgatānaṁ jinaputtānaṁ cakkhuṁ dehi paravādaniggahāyā”ti. </span><br><p id=mil5.1.1:2.1><span class=root>Thero āha—</span><br><p id=mil5.1.1:2.2><span class=root>“parinibbuto, mahārāja, bhagavā, na ca bhagavā pūjaṁ sādiyati, bodhimūleyeva tathāgatassa sādiyanā pahīnā, kiṁ pana anupādisesāya nibbānadhātuyā parinibbutassa. </span><br><p id=mil5.1.1:2.3><span class=root>Bhāsitampetaṁ, mahārāja, therena sāriputtena dhammasenāpatinā—</span><br><p id=mil5.1.1:3.1><span class=root>‘Pūjiyantā asamasamā, </span><br><p id=mil5.1.1:3.2><span class=root>sadevamānusehi te; </span><br><p id=mil5.1.1:3.3><span class=root>Na sādiyanti sakkāraṁ, </span><br><p id=mil5.1.1:3.4><span class=root>buddhānaṁ esa dhammatā’”ti. </span><br><p id=mil5.1.1:4.1><span class=root>Rājā āha—</span><br><p id=mil5.1.1:4.2><span class=root>“bhante nāgasena, putto vā pituno vaṇṇaṁ bhāsati, pitā vā puttassa vaṇṇaṁ bhāsati, na cetaṁ kāraṇaṁ paravādānaṁ niggahāya, pasādappakāsanaṁ nāmetaṁ, iṅgha me tvaṁ tattha kāraṇaṁ sammā brūhi sakavādassa patiṭṭhāpanāya diṭṭhijālaviniveṭhanāyā”ti. </span><br><p id=mil5.1.1:5.1><span class=root>Thero āha—</span><br><p id=mil5.1.1:5.2><span class=root>“parinibbuto, mahārāja, bhagavā, na ca bhagavā pūjaṁ sādiyati, asādiyantasseva tathāgatassa devamanussā dhāturatanaṁ vatthuṁ karitvā tathāgatassa ñāṇaratanārammaṇena sammāpaṭipattiṁ sevantā tisso sampattiyo paṭilabhanti. </span><br><p id=mil5.1.1:6.1><span class=root>Yathā, mahārāja, mahatimahāaggikkhandho pajjalitvā nibbāyeyya, api nu kho so, mahārāja, mahāaggikkhandho sādiyati tiṇakaṭṭhupādānan”ti? </span><br><p id=mil5.1.1:6.2><span class=root>“Jalamānopi so, bhante, mahāaggikkhandho tiṇakaṭṭhupādānaṁ na sādiyati, kiṁ pana nibbuto upasanto acetano sādiya”ti? </span><br><p id=mil5.1.1:6.3><span class=root>“Tasmiṁ pana, mahārāja, aggikkhandhe uparate upasante loke aggi suñño hotī”ti. </span><br><p id=mil5.1.1:6.4><span class=root>“Na hi, bhante, kaṭṭhaṁ aggissa vatthu hoti upādānaṁ, ye keci manussā aggikāmā, te attano thāmabalavīriyena paccattapurisakārena kaṭṭhaṁ manthayitvā aggiṁ nibbattetvā tena agginā aggikaraṇīyāni kammāni karontī”ti. </span><br><p id=mil5.1.1:6.5><span class=root>“Tena hi, mahārāja, titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti. </span><br><p id=mil5.1.1:7.1><span class=root>Yathā, mahārāja, mahatimahāaggikkhandho pajjali; </span><br><p id=mil5.1.1:7.2><span class=root>evameva bhagavā dasasahassiyā lokadhātuyā buddhasiriyā pajjali. </span><br><p id=mil5.1.1:7.3><span class=root>Yathā, mahārāja, mahatimahāaggikkhandho pajjalitvā nibbuto; </span><br><p id=mil5.1.1:7.4><span class=root>evameva bhagavā dasasahassiyā lokadhātuyā buddhasiriyā pajjalitvā anupādisesāya nibbānadhātuyā parinibbuto. </span><br><p id=mil5.1.1:7.5><span class=root>Yathā, mahārāja, nibbuto aggikkhandho tiṇakaṭṭhupādānaṁ na sādiyati; </span><br><p id=mil5.1.1:7.6><span class=root>evameva kho lokahitassa sādiyanā pahīnā upasantā. </span><br><p id=mil5.1.1:7.7><span class=root>Yathā, mahārāja, manussā nibbute aggikkhandhe anupādāne attano thāmabalavīriyena paccattapurisakārena kaṭṭhaṁ manthayitvā aggiṁ nibbattetvā tena agginā aggikaraṇīyāni kammāni karonti; </span><br><p id=mil5.1.1:7.8><span class=root>evameva kho devamanussā tathāgatassa parinibbutassa asādiyantasseva dhāturatanaṁ vatthuṁ karitvā tathāgatassa ñāṇaratanārammaṇena sammāpaṭipattiṁ sevantā tisso sampattiyo paṭilabhanti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span><br><p id=mil5.1.1:8.1><span class=root>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span><br><p id=mil5.1.1:8.2><span class=root>Yathā, mahārāja, mahatimahāvāto vāyitvā uparameyya, api nu kho so, mahārāja, uparato vāto sādiyati puna nibbattāpanan”ti? </span><br><p id=mil5.1.1:8.3><span class=root>“Na hi, bhante, uparatassa vātassa ābhogo vā manasikāro vā puna nibbattāpanāya”. </span><br><p id=mil5.1.1:8.4><span class=root>“Kiṅkāraṇaṁ”? </span><br><p id=mil5.1.1:8.5><span class=root>“Acetanā sā vāyodhātū”ti. </span><br><p id=mil5.1.1:8.6><span class=root>“Api nu tassa, mahārāja, uparatassa vātassa vātoti samaññā apagacchatī”ti? </span><br><p id=mil5.1.1:8.7><span class=root>“Na hi, bhante, tālavaṇṭavidhūpanāni vātassa uppattiyā paccayā, ye keci manussā uṇhābhitattā pariḷāhaparipīḷitā, te tālavaṇṭena vā vidhūpanena vā attano thāmabalavīriyena paccattapurisakārena taṁ nibbattetvā tena vātena uṇhaṁ nibbāpenti pariḷāhaṁ vūpasamentī”ti. </span><br><p id=mil5.1.1:8.8><span class=root>“Tena hi, mahārāja, titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti. </span><br><p id=mil5.1.1:9.1><span class=root>Yathā, mahārāja, mahatimahāvāto vāyi; </span><br><p id=mil5.1.1:9.2><span class=root>evameva bhagavā dasasahassiyā lokadhātuyā sītalamadhurasantasukhumamettāvātena upavāyi. </span><br><p id=mil5.1.1:9.3><span class=root>Yathā, mahārāja, mahatimahāvāto vāyitvā uparato; </span><br><p id=mil5.1.1:9.4><span class=root>evameva bhagavā sītalamadhurasantasukhumamettāvātena upavāyitvā anupādisesāya nibbānadhātuyā parinibbuto. </span><br><p id=mil5.1.1:9.5><span class=root>Yathā, mahārāja, uparato vāto puna nibbattāpanaṁ na sādiyati; </span><br><p id=mil5.1.1:9.6><span class=root>evameva lokahitassa sādiyanā pahīnā upasantā. </span><br><p id=mil5.1.1:9.7><span class=root>Yathā, mahārāja, te manussā uṇhābhitattā pariḷāhaparipīḷitā; </span><br><p id=mil5.1.1:9.8><span class=root>evameva devamanussā tividhaggisantāpapariḷāhaparipīḷitā. </span><br><p id=mil5.1.1:9.9><span class=root>Yathā tālavaṇṭavidhūpanāni vātassa nibbattiyā paccayā honti; </span><br><p id=mil5.1.1:9.10><span class=root>evameva tathāgatassa dhātu ca ñāṇaratanañca paccayo hoti tissannaṁ sampattīnaṁ paṭilābhāya. </span><br><p id=mil5.1.1:9.11><span class=root>Yathā manussā uṇhābhitattā pariḷāhaparipīḷitā tālavaṇṭena vā vidhūpanena vā vātaṁ nibbattetvā uṇhaṁ nibbāpenti pariḷāhaṁ vūpasamenti; </span><br><p id=mil5.1.1:9.12><span class=root>evameva devamanussā tathāgatassa parinibbutassa asādiyantasseva dhātuñca ñāṇaratanañca pūjetvā kusalaṁ nibbattetvā tena kusalena tividhaggisantāpapariḷāhaṁ nibbāpenti vūpasamenti. </span><br><p id=mil5.1.1:9.13><span class=root>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span><br><p id=mil5.1.1:10.1><span class=root>Aparampi, mahārāja, uttariṁ kāraṇaṁ suṇohi paravādānaṁ niggahāya. </span><br><p id=mil5.1.1:10.2><span class=root>Yathā, mahārāja, puriso bheriṁ ākoṭetvā saddaṁ nibbatteyya, yo so bherisaddo purisena nibbattito, so saddo antaradhāyeyya, api nu kho so, mahārāja, saddo sādiyati puna nibbattāpanan”ti? </span><br><p id=mil5.1.1:10.3><span class=root>“Na hi, bhante, antarahito so saddo, natthi tassa puna uppādāya ābhogo vā manasikāro vā, sakiṁ nibbatte bherisadde antarahite so bherisaddo samucchinno hoti. </span><br><p id=mil5.1.1:10.4><span class=root>Bherī pana, bhante, paccayo hoti saddassa nibbattiyā, atha puriso paccaye sati attajena vāyāmena bheriṁ akoṭetvā saddaṁ nibbattetī”ti. </span><br><p id=mil5.1.1:11.1><span class=root>“Evameva kho, mahārāja, bhagavā sīlasamādhipaññāvimuttivimuttiñāṇadassanaparibhāvitaṁ dhāturatanañca dhammañca vinayañca anusiṭṭhañca satthāraṁ ṭhapayitvā sayaṁ anupādisesāya nibbānadhātuyā parinibbuto, na ca parinibbute bhagavati sampattilābho upacchinno hoti, bhavadukkhapaṭipīḷitā sattā dhāturatanañca dhammañca vinayañca anusiṭṭhañca paccayaṁ karitvā sampattikāmā sampattiyo paṭilabhanti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span><br><p id=mil5.1.1:12.1><span class=root>Diṭṭhañcetaṁ, mahārāja, bhagavatā anāgatamaddhānaṁ. </span><br><p id=mil5.1.1:12.2><span class=root>Kathitañca bhaṇitañca ācikkhitañca ‘siyā kho panānanda, tumhākaṁ evamassa atītasatthukaṁ pāvacanaṁ natthi no satthāti, na kho panetaṁ, ānanda, evaṁ daṭṭhabbaṁ, yo vo, ānanda, mayā dhammo ca vinayo ca desito paññatto, so vo mamaccayena satthā’ti. </span><br><p id=mil5.1.1:12.3><span class=root>Parinibbutassa tathāgatassa asādiyantassa kato adhikāro vañjho bhavati aphaloti, taṁ tesaṁ titthiyānaṁ vacanaṁ micchā abhūtaṁ vitathaṁ alikaṁ viruddhaṁ viparītaṁ dukkhadāyakaṁ dukkhavipākaṁ apāyagamanīyanti. </span><br><p id=mil5.1.1:13.1><span class=root>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span><br><p id=mil5.1.1:13.2><span class=root>Sādiyati nu kho, mahārāja, ayaṁ mahāpathavī ‘sabbabījāni mayi saṁviruhantū’”ti? </span><br><p id=mil5.1.1:13.3><span class=root>“Na hi, bhante”ti. </span><br><p id=mil5.1.1:13.4><span class=root>“Kissa pana tāni, mahārāja, bījāni asādiyantiyā mahāpathaviyā saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti? </span><br><p id=mil5.1.1:13.5><span class=root>“Asādiyantīpi, bhante, mahāpathavī tesaṁ bījānaṁ vatthu hoti paccayaṁ deti viruhanāya, tāni bījāni taṁ vatthuṁ nissāya tena paccayena saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti. </span><br><p id=mil5.1.1:13.6><span class=root>“Tena hi, mahārāja, titthiyā sake vāde naṭṭhā honti hatā viruddhā, sace te bhaṇanti—</span><br><p id=mil5.1.1:13.7><span class=root>‘asādiyantassa kato adhikāro vañjho bhavati aphalo’ti. </span><br><p id=mil5.1.1:14.1><span class=root>Yathā, mahārāja, mahāpathavī, evaṁ tathāgato arahaṁ sammāsambuddho. </span><br><p id=mil5.1.1:14.2><span class=root>Yathā, mahārāja, mahāpathavī na kiñci sādiyati, evaṁ tathāgato na kiñci sādiyati. </span><br><p id=mil5.1.1:14.3><span class=root>Yathā, mahārāja, tāni bījāni pathaviṁ nissāya saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā honti, evaṁ devamanussā tathāgatassa parinibbutassa asādiyantasseva dhātuñca ñāṇaratanañca nissāya daḷhakusalamūlapatiṭṭhitā samādhikkhandhadhammasārasīlasākhāparivitthiṇṇā vimuttipupphasāmaññaphaladharā honti, imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span><br><p id=mil5.1.1:15.1><span class=root>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span><br><p id=mil5.1.1:15.2><span class=root>Sādiyanti nu kho, mahārāja, ime oṭṭhā goṇā gadrabhā ajā pasū manussā antokucchismiṁ kimikulānaṁ sambhavan”ti? </span><br><p id=mil5.1.1:15.3><span class=root>“Na hi, bhante”ti. </span><br><p id=mil5.1.1:15.4><span class=root>“Kissa pana te, mahārāja, kimayo tesaṁ asādiyantānaṁ antokucchismiṁ sambhavitvā bahuputtanattā vepullataṁ pāpuṇantī”ti? </span><br><p id=mil5.1.1:15.5><span class=root>“Pāpassa, bhante, kammassa balavatāya asādiyantānaṁyeva tesaṁ sattānaṁ antokucchismiṁ kimayo sambhavitvā bahuputtanattā vepullataṁ pāpuṇantī”ti. </span><br><p id=mil5.1.1:15.6><span class=root>“Evameva kho, mahārāja, tathāgatassa parinibbutassa asādiyantasseva dhātussa ca ñāṇārammaṇassa ca balavatāya tathāgate kato adhikāro avañjho bhavati saphaloti. </span><br><p id=mil5.1.1:16.1><span class=root>Aparampi, mahārāja, uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo. </span><br><p id=mil5.1.1:16.2><span class=root>Sādiyanti nu kho, mahārāja, ime manussā ime aṭṭhanavuti rogā kāye nibbattantū”ti? </span><br><p id=mil5.1.1:16.3><span class=root>“Na hi, bhante”ti. </span><br><p id=mil5.1.1:16.4><span class=root>“Kissa pana te, mahārāja, rogā asādiyantānaṁ kāye nipatantī”ti? </span><br><p id=mil5.1.1:16.5><span class=root>“Pubbe katena, bhante, duccaritenā”ti. </span><br><p id=mil5.1.1:16.6><span class=root>“Yadi, mahārāja, pubbe kataṁ akusalaṁ idha vedanīyaṁ hoti, tena hi, mahārāja, pubbe katampi idha katampi kusalākusalaṁ kammaṁ avañjhaṁ bhavati saphalanti. </span><br><p id=mil5.1.1:16.7><span class=root>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span><br><p id=mil5.1.1:17.1><span class=root>Sutapubbaṁ pana tayā, mahārāja, nandako nāma yakkho theraṁ sāriputtaṁ āsādayitvā pathaviṁ paviṭṭho”ti? </span><br><p id=mil5.1.1:17.2><span class=root>“Āma, bhante, suyyati, loke pākaṭo eso”ti. </span><br><p id=mil5.1.1:17.3><span class=root>“Api nu kho, mahārāja, thero sāriputto sādiyi nandakassa yakkhassa mahāpathavigilanan”ti. </span><br><p id=mil5.1.1:17.4><span class=root>“Ubbattiyantepi, bhante, sadevake loke patamānepi chamāyaṁ candimasūriye vikirantepi sinerupabbatarāje thero sāriputto na parassa dukkhaṁ sādiyeyya. </span><br><p id=mil5.1.1:17.5><span class=root>Taṁ kissa hetu? </span><br><p id=mil5.1.1:17.6><span class=root>Yena hetunā thero sāriputto kujjheyya vā dusseyya vā, so hetu therassa sāriputtassa samūhato samucchinno, hetuno samugghātitattā, bhante, thero sāriputto jīvitahārakepi kopaṁ na kareyyā”ti. </span><br><p id=mil5.1.1:17.7><span class=root>“Yadi, mahārāja, thero sāriputto nandakassa yakkhassa pathavigilanaṁ na sādiyi, kissa pana nandako yakkho pathaviṁ paviṭṭho”ti? </span><br><p id=mil5.1.1:17.8><span class=root>“Akusalassa, bhante, kammassa balavatāyā”ti. </span><br><p id=mil5.1.1:17.9><span class=root>“Yadi, mahārāja, akusalassa kammassa balavatāya nandako yakkho pathaviṁ paviṭṭho, asādiyantassāpi kato aparādho avañjho bhavati saphalo. </span><br><p id=mil5.1.1:17.10><span class=root>Tena hi, mahārāja, akusalassapi kammassa balavatāya asādiyantassa kato adhikāro avañjho bhavati saphaloti. </span><br><p id=mil5.1.1:17.11><span class=root>Imināpi, mahārāja, kāraṇena tathāgatassa parinibbutassa asādiyantasseva kato adhikāro avañjho bhavati saphaloti. </span><br><p id=mil5.1.1:18.1><span class=root>Kati nu kho te, mahārāja, manussā, ye etarahi mahāpathaviṁ paviṭṭhā, atthi te tattha savaṇan”ti? </span><br><p id=mil5.1.1:18.2><span class=root>“Āma, bhante, suyyatī”ti. </span><br><p id=mil5.1.1:18.3><span class=root>“Iṅgha tvaṁ, mahārāja, sāvehī”ti? </span><br><p id=mil5.1.1:18.4><span class=root>“Ciñcamāṇavikā, bhante, suppabuddho ca sakko, devadatto ca thero, nandako ca yakkho, nando ca māṇavakoti. </span><br><p id=mil5.1.1:18.5><span class=root>Sutametaṁ, bhante, ime pañca janā mahāpathaviṁ paviṭṭhā”ti. </span><br><p id=mil5.1.1:18.6><span class=root>“Kismiṁ te, mahārāja, aparaddhā”ti? </span><br><p id=mil5.1.1:18.7><span class=root>“Bhagavati ca, bhante, sāvakesu cā”ti. </span><br><p id=mil5.1.1:18.8><span class=root>“Api nu kho, mahārāja, bhagavā vā sāvakā vā sādiyiṁsu imesaṁ mahāpathavipavisanan”ti? </span><br><p id=mil5.1.1:18.9><span class=root>“Na hi, bhante”ti. </span><br><p id=mil5.1.1:18.10><span class=root>“Tena hi, mahārāja, tathāgatassa parinibbutassa asādiyantasseva kato adhikāro avañjho bhavati saphalo”ti. </span><br><p id=mil5.1.1:18.11><span class=root>“Suviññāpito, bhante nāgasena, pañho gambhīro uttānīkato, guyhaṁ vidaṁsitaṁ, gaṇṭhi bhinno, gahanaṁ agahanaṁ kataṁ, naṭṭhā paravādā, bhaggā kudiṭṭhī, nippabhā jātā kutitthiyā, tvaṁ gaṇivarapavaramāsajjā”ti. </span><br><p id=mil5.1.1:19.1><span class=root>Katādhikārasaphalapañho paṭhamo. </span><br></main><footer class="container footer"><small><a href=/about/>Contact info</a></small></footer>