<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0008.html>Previous</a><a href=/canon/en/pli/ms/sutta/kn/mil/mil0006P0002P0010.html>Next</a></div><p id=mil6.2.9:0.1><span class=root>Milindapañha </span><br><p id=mil6.2.9:0.2><span class=root>Anumānapañha </span><br><p id=mil6.2.9:0.3><span class=root>Nippapañcavagga </span><br><p id=mil6.2.9:0.4><span class="root big-bold">9. Sūriyatapanapañha </span><br><p id=mil6.2.9:1.1><span class=root>“Bhante nāgasena, ayaṁ sūriyo sabbakālaṁ kaṭhinaṁ tapati, udāhu kiñcikālaṁ mandaṁ tapatī”ti? </span><br><p id=mil6.2.9:1.2><span class=root>“Sabbakālaṁ, mahārāja, sūriyo kaṭhinaṁ tapati, na kiñcikālaṁ mandaṁ tapatī”ti. </span><br><p id=mil6.2.9:1.3><span class=root>“Yadi, bhante nāgasena, sūriyo sabbakālaṁ kaṭhinaṁ tapati, kissa pana appekadā sūriyo kaṭhinaṁ tapati, appekadā mandaṁ tapatī”ti? </span><br><p id=mil6.2.9:1.4><span class=root>“Cattārome, mahārāja, sūriyassa rogā, yesaṁ aññatarena rogena paṭipīḷito sūriyo mandaṁ tapati. </span><br><p id=mil6.2.9:1.5><span class=root>Katame cattāro? </span><br><p id=mil6.2.9:1.6><span class=root>Abbhaṁ, mahārāja, sūriyassa rogo, tena rogena paṭipīḷito sūriyo mandaṁ tapati. </span><br><p id=mil6.2.9:1.7><span class=root>Mahikā, mahārāja, sūriyassa rogo, tena rogena paṭipīḷito sūriyo mandaṁ tapati. </span><br><p id=mil6.2.9:1.8><span class=root>Megho, mahārāja, sūriyassa rogo, tena rogena paṭipīḷito sūriyo mandaṁ tapati. </span><br><p id=mil6.2.9:1.9><span class=root>Rāhu, mahārāja, sūriyassa rogo, tena rogena paṭipīḷito sūriyo mandaṁ tapati. </span><br><p id=mil6.2.9:1.10><span class=root>Ime kho, mahārāja, cattāro sūriyassa rogā, yesaṁ aññatarena rogena paṭipīḷito sūriyo mandaṁ tapatī”ti. </span><br><p id=mil6.2.9:1.11><span class=root>“Acchariyaṁ, bhante nāgasena, abbhutaṁ, bhante nāgasena, sūriyassapi tāva tejosampannassa rogo uppajjissati, kimaṅgaṁ pana aññesaṁ sattānaṁ, natthi, bhante, esā vibhatti aññassa aññatra tavādisena buddhimatā”ti. </span><br><p id=mil6.2.9:2.1><span class=root>Sūriyatapanapañho navamo. </span><br></main><footer class="container footer"><small><a href=/about/>Contact info</a></small></footer>