<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0009.html>Previous</a><a href=/canon/en/pli/ms/sutta/kn/mil/mil0007P0005P0001.html>Next</a></div><p id=mil7.4.10:0.1><span class=root>Milindapañha </span><br><p id=mil7.4.10:0.2><span class=root>Opammakathāpañha </span><br><p id=mil7.4.10:0.3><span class=root>Pathavīvagga </span><br><p id=mil7.4.10:0.4><span class="root big-bold">10. Cakkavattiṅgapañha </span><br><p id=mil7.4.10:1.1><span class=root>“Bhante nāgasena, ‘cakkavattissa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? </span><br><p id=mil7.4.10:1.2><span class=root>“Yathā, mahārāja, cakkavattī catūhi saṅgahavatthūhi janaṁ saṅgaṇhāti; </span><br><p id=mil7.4.10:1.3><span class=root>evameva kho, mahārāja, yoginā yogāvacarena catassannaṁ parisānaṁ mānasaṁ saṅgahetabbaṁ anuggahetabbaṁ sampahaṁsetabbaṁ. </span><br><p id=mil7.4.10:1.4><span class=root>Idaṁ, mahārāja, cakkavattissa paṭhamaṁ aṅgaṁ gahetabbaṁ. </span><br><p id=mil7.4.10:2.1><span class=root>Puna caparaṁ, mahārāja, cakkavattissa vijite corā na uṭṭhahanti; </span><br><p id=mil7.4.10:2.2><span class=root>evameva kho, mahārāja, yoginā yogāvacarena kāmarāgabyāpādavihiṁsāvitakkā na uppādetabbā. </span><br><p id=mil7.4.10:2.3><span class=root>Idaṁ, mahārāja, cakkavattissa dutiyaṁ aṅgaṁ gahetabbaṁ. </span><br><p id=mil7.4.10:2.4><span class=root>Bhāsitampetaṁ, mahārāja, bhagavatā devātidevena—</span><br><p id=mil7.4.10:3.1><span class=root>‘Vitakkūpasame ca yo rato, </span><br><p id=mil7.4.10:3.2><span class=root>Asubhaṁ bhāvayate sadā sato; </span><br><p id=mil7.4.10:3.3><span class=root>Esa kho byanti kāhiti, </span><br><p id=mil7.4.10:3.4><span class=root>Esa checchati mārabandhanan’ti. </span><br><p id=mil7.4.10:4.1><span class=root>Puna caparaṁ, mahārāja, cakkavattī divase divase samuddapariyantaṁ mahāpathaviṁ anuyāyati kalyāṇapāpakāni vicinamāno; </span><br><p id=mil7.4.10:4.2><span class=root>evameva kho, mahārāja, yoginā yogāvacarena kāyakammaṁ vacīkammaṁ manokammaṁ divase divase paccavekkhitabbaṁ ‘kiṁ nu kho me imehi tīhi ṭhānehi anupavajjassa divaso vītivattatī’ti. </span><br><p id=mil7.4.10:4.3><span class=root>Idaṁ, mahārāja, cakkavattissa tatiyaṁ aṅgaṁ gahetabbaṁ. </span><br><p id=mil7.4.10:4.4><span class=root>Bhāsitampetaṁ, mahārāja, bhagavatā devātidevena aṅguttaranikāyavare—</span><br><p id=mil7.4.10:5.1><span class=root>‘Kathambhūtassa me rattindivā vītivattantīti pabbajitena abhiṇhaṁ paccavekkhitabban’ti. </span><br><p id=mil7.4.10:6.1><span class=root>Puna caparaṁ, mahārāja, cakkavattissa abbhantarabāhirārakkhā susaṁvihitā hoti; </span><br><p id=mil7.4.10:6.2><span class=root>evameva kho, mahārāja, yoginā yogāvacarena abbhantarānaṁ bāhirānaṁ kilesānaṁ ārakkhāya satidovāriko ṭhapetabbo. </span><br><p id=mil7.4.10:6.3><span class=root>Idaṁ, mahārāja, cakkavattissa catutthaṁ aṅgaṁ gahetabbaṁ. </span><br><p id=mil7.4.10:6.4><span class=root>Bhāsitampetaṁ, mahārāja, bhagavatā devātidevena—</span><br><p id=mil7.4.10:7.1><span class=root>‘Satidovāriko, bhikkhave, ariyasāvako akusalaṁ pajahati kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī’”ti. </span><br><p id=mil7.4.10:8.1><span class=root>Cakkavattiṅgapañho dasamo. </span><br><p id=mil7.4.10:9.1><span class=root>Pathavīvaggo tatiyo. </span><br><p id=mil7.4.10:10.1><span class=root>Tassuddānaṁ </span><br><p id=mil7.4.10:11.1><span class=root>Pathavī āpo ca tejo ca, </span><br><p id=mil7.4.10:11.2><span class=root>vāyo ca pabbatena ca; </span><br><p id=mil7.4.10:11.3><span class=root>Ākāso candasūriyo ca, </span><br><p id=mil7.4.10:11.4><span class=root>sakko ca cakkavattināti. </span><br></main><footer class="container footer"><small><a href=/about/>Contact info</a></small></footer>