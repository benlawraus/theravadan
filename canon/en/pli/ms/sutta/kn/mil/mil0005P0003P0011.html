<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0010.html>Previous</a><a href=/canon/en/pli/ms/sutta/kn/mil/mil0005P0003P0012.html>Next</a></div><p><div class=verse-container id=mil5.3.11:0.1><span>Milindapañha </span></div><p><div class=verse-container id=mil5.3.11:0.2><span>Meṇḍakapañha </span></div><p><div class=verse-container id=mil5.3.11:0.3><span>Paṇāmitavagga </span></div><p><div class=verse-container id=mil5.3.11:0.4><span class=big-bold>11. Ahiṁsāniggahapañha </span></div><p><div class=verse-container id=mil5.3.11:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.3.11:1.2><span>‘ahiṁsāya cara loke, piyo hohisi maṁmivā’ti. </span></div><p><div class=verse-container id=mil5.3.11:1.3><span>Puna ca bhaṇitaṁ—</span></div><p><div class=verse-container id=mil5.3.11:1.4><span>‘niggaṇhe niggahārahaṁ, paggaṇhe paggahārahan’ti. </span></div><p><div class=verse-container id=mil5.3.11:1.5><span>Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na ca bhagavā arahati etaṁ vacanaṁ vattuṁ. </span></div><p><div class=verse-container id=mil5.3.11:1.6><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.3.11:1.7><span>‘ahiṁsāya cara loke, piyo hohisi maṁmivā’ti, tena hi ‘niggaṇhe niggahārahaṁ, paggaṇhe paggahārahan’ti yaṁ vacanaṁ, taṁ micchā. </span></div><p><div class=verse-container id=mil5.3.11:1.8><span>Yadi tathāgatena bhaṇitaṁ—</span></div><p><div class=verse-container id=mil5.3.11:1.9><span>‘niggaṇhe niggahārahaṁ, paggaṇhe paggahārahan’ti, tena hi ‘ahiṁsāya cara loke, piyo hohisi maṁmivā’ti tampi vacanaṁ micchā. </span></div><p><div class=verse-container id=mil5.3.11:1.10><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.11:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.3.11:2.2><span>‘ahiṁsāya cara loke, piyo hohisi maṁmivā’ti, bhaṇitañca—</span></div><p><div class=verse-container id=mil5.3.11:2.3><span>‘niggaṇhe niggahārahaṁ, paggaṇhe paggahārahan’ti. </span></div><p><div class=verse-container id=mil5.3.11:2.4><span>‘Ahiṁsāya cara loke, piyo hohisi maṁmivā’ti sabbesaṁ, mahārāja, tathāgatānaṁ anumataṁ etaṁ, esā anusiṭṭhi, esā dhammadesanā, dhammo hi, mahārāja, ahiṁsālakkhaṇo, sabhāvavacanaṁ etaṁ. </span></div><p><div class=verse-container id=mil5.3.11:2.5><span>Yaṁ pana, mahārāja, tathāgato āha—</span></div><p><div class=verse-container id=mil5.3.11:2.6><span>‘niggaṇhe niggahārahaṁ, paggaṇhe paggahārahan’ti, bhāsā esā, uddhataṁ, mahārāja, cittaṁ niggahetabbaṁ, līnaṁ cittaṁ paggahetabbaṁ. </span></div><p><div class=verse-container id=mil5.3.11:2.7><span>Akusalaṁ cittaṁ niggahetabbaṁ, kusalaṁ cittaṁ paggahetabbaṁ. </span></div><p><div class=verse-container id=mil5.3.11:2.8><span>Ayoniso manasikāro niggahetabbo, yoniso manasikāro paggahetabbo. </span></div><p><div class=verse-container id=mil5.3.11:2.9><span>Micchāpaṭipanno niggahetabbo, sammāpaṭipanno paggahetabbo. </span></div><p><div class=verse-container id=mil5.3.11:2.10><span>Anariyo niggahetabbo ariyo paggahetabbo. </span></div><p><div class=verse-container id=mil5.3.11:2.11><span>Coro niggahetabbo, acoro paggahetabbo”ti. </span></div><p><div class=verse-container id=mil5.3.11:3.1><span>“Hotu, bhante nāgasena, idāni tvaṁ paccāgatosi mama visayaṁ, yamahaṁ pucchāmi, so me attho upagato. </span></div><p><div class=verse-container id=mil5.3.11:3.2><span>Coro pana, bhante nāgasena, niggaṇhantena kathaṁ niggahetabbo”ti? </span></div><p><div class=verse-container id=mil5.3.11:3.3><span>“Coro, mahārāja, niggaṇhantena evaṁ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti. </span></div><p><div class=verse-container id=mil5.3.11:3.4><span>“Yaṁ pana, bhante nāgasena, corānaṁ ghātanaṁ, taṁ tathāgatānaṁ anumatan”ti? </span></div><p><div class=verse-container id=mil5.3.11:3.5><span>“Na hi, mahārājā”ti. </span></div><p><div class=verse-container id=mil5.3.11:3.6><span>“Kissa pana coro anusāsanīyo anumato tathāgatānan”ti? </span></div><p><div class=verse-container id=mil5.3.11:3.7><span>“Yo so, mahārāja, ghātīyati, na so tathāgatānaṁ anumatiyā ghātīyati, sayaṅkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṁ akārakaṁ anaparādhaṁ vīthiyaṁ carantaṁ gahetvā ghātayitun”ti? </span></div><p><div class=verse-container id=mil5.3.11:3.8><span>“Na sakkā, bhante”ti. </span></div><p><div class=verse-container id=mil5.3.11:3.9><span>“Kena kāraṇena, mahārājā”ti? </span></div><p><div class=verse-container id=mil5.3.11:3.10><span>“Akārakattā, bhante”ti. </span></div><p><div class=verse-container id=mil5.3.11:3.11><span>“Evameva kho, mahārāja, na coro tathāgatānaṁ anumatiyā haññati, sayaṅkatena so haññati, kiṁ panettha anusāsako kiñci dosaṁ āpajjatī”ti? </span></div><p><div class=verse-container id=mil5.3.11:3.12><span>“Na hi, bhante”ti. </span></div><p><div class=verse-container id=mil5.3.11:3.13><span>“Tena hi, mahārāja, tathāgatānaṁ anusiṭṭhi sammānusiṭṭhi hotī”ti. </span></div><p><div class=verse-container id=mil5.3.11:3.14><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.3.11:4.1><span>Ahiṁsāniggahapañho ekādasamo. </span></div><div class=flex-between><a href=/canon/en/pli/ms/sutta/kn/mil/mil0005P0003P0010.html>Previous</a><a href=/canon/en/pli/ms/sutta/kn/mil/mil0005P0003P0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>