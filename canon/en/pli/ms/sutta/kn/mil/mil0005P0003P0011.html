<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0010.html>Previous</a><a href=/canon/en/pli/ms/sutta/kn/mil/mil0005P0003P0012.html>Next</a></div><p id=mil5.3.11:0.1><span class=root>Milindapañha </span><br><p id=mil5.3.11:0.2><span class=root>Meṇḍakapañha </span><br><p id=mil5.3.11:0.3><span class=root>Paṇāmitavagga </span><br><p id=mil5.3.11:0.4><span class="root big-bold">11. Ahiṁsāniggahapañha </span><br><p id=mil5.3.11:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.3.11:1.2><span class=root>‘ahiṁsāya cara loke, piyo hohisi maṁmivā’ti. </span><br><p id=mil5.3.11:1.3><span class=root>Puna ca bhaṇitaṁ—</span><br><p id=mil5.3.11:1.4><span class=root>‘niggaṇhe niggahārahaṁ, paggaṇhe paggahārahan’ti. </span><br><p id=mil5.3.11:1.5><span class=root>Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na ca bhagavā arahati etaṁ vacanaṁ vattuṁ. </span><br><p id=mil5.3.11:1.6><span class=root>Yadi, bhante nāgasena, bhagavatā bhaṇitaṁ—</span><br><p id=mil5.3.11:1.7><span class=root>‘ahiṁsāya cara loke, piyo hohisi maṁmivā’ti, tena hi ‘niggaṇhe niggahārahaṁ, paggaṇhe paggahārahan’ti yaṁ vacanaṁ, taṁ micchā. </span><br><p id=mil5.3.11:1.8><span class=root>Yadi tathāgatena bhaṇitaṁ—</span><br><p id=mil5.3.11:1.9><span class=root>‘niggaṇhe niggahārahaṁ, paggaṇhe paggahārahan’ti, tena hi ‘ahiṁsāya cara loke, piyo hohisi maṁmivā’ti tampi vacanaṁ micchā. </span><br><p id=mil5.3.11:1.10><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.11:2.1><span class=root>“Bhāsitampetaṁ, mahārāja, bhagavatā—</span><br><p id=mil5.3.11:2.2><span class=root>‘ahiṁsāya cara loke, piyo hohisi maṁmivā’ti, bhaṇitañca—</span><br><p id=mil5.3.11:2.3><span class=root>‘niggaṇhe niggahārahaṁ, paggaṇhe paggahārahan’ti. </span><br><p id=mil5.3.11:2.4><span class=root>‘Ahiṁsāya cara loke, piyo hohisi maṁmivā’ti sabbesaṁ, mahārāja, tathāgatānaṁ anumataṁ etaṁ, esā anusiṭṭhi, esā dhammadesanā, dhammo hi, mahārāja, ahiṁsālakkhaṇo, sabhāvavacanaṁ etaṁ. </span><br><p id=mil5.3.11:2.5><span class=root>Yaṁ pana, mahārāja, tathāgato āha—</span><br><p id=mil5.3.11:2.6><span class=root>‘niggaṇhe niggahārahaṁ, paggaṇhe paggahārahan’ti, bhāsā esā, uddhataṁ, mahārāja, cittaṁ niggahetabbaṁ, līnaṁ cittaṁ paggahetabbaṁ. </span><br><p id=mil5.3.11:2.7><span class=root>Akusalaṁ cittaṁ niggahetabbaṁ, kusalaṁ cittaṁ paggahetabbaṁ. </span><br><p id=mil5.3.11:2.8><span class=root>Ayoniso manasikāro niggahetabbo, yoniso manasikāro paggahetabbo. </span><br><p id=mil5.3.11:2.9><span class=root>Micchāpaṭipanno niggahetabbo, sammāpaṭipanno paggahetabbo. </span><br><p id=mil5.3.11:2.10><span class=root>Anariyo niggahetabbo ariyo paggahetabbo. </span><br><p id=mil5.3.11:2.11><span class=root>Coro niggahetabbo, acoro paggahetabbo”ti. </span><br><p id=mil5.3.11:3.1><span class=root>“Hotu, bhante nāgasena, idāni tvaṁ paccāgatosi mama visayaṁ, yamahaṁ pucchāmi, so me attho upagato. </span><br><p id=mil5.3.11:3.2><span class=root>Coro pana, bhante nāgasena, niggaṇhantena kathaṁ niggahetabbo”ti? </span><br><p id=mil5.3.11:3.3><span class=root>“Coro, mahārāja, niggaṇhantena evaṁ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti. </span><br><p id=mil5.3.11:3.4><span class=root>“Yaṁ pana, bhante nāgasena, corānaṁ ghātanaṁ, taṁ tathāgatānaṁ anumatan”ti? </span><br><p id=mil5.3.11:3.5><span class=root>“Na hi, mahārājā”ti. </span><br><p id=mil5.3.11:3.6><span class=root>“Kissa pana coro anusāsanīyo anumato tathāgatānan”ti? </span><br><p id=mil5.3.11:3.7><span class=root>“Yo so, mahārāja, ghātīyati, na so tathāgatānaṁ anumatiyā ghātīyati, sayaṅkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṁ akārakaṁ anaparādhaṁ vīthiyaṁ carantaṁ gahetvā ghātayitun”ti? </span><br><p id=mil5.3.11:3.8><span class=root>“Na sakkā, bhante”ti. </span><br><p id=mil5.3.11:3.9><span class=root>“Kena kāraṇena, mahārājā”ti? </span><br><p id=mil5.3.11:3.10><span class=root>“Akārakattā, bhante”ti. </span><br><p id=mil5.3.11:3.11><span class=root>“Evameva kho, mahārāja, na coro tathāgatānaṁ anumatiyā haññati, sayaṅkatena so haññati, kiṁ panettha anusāsako kiñci dosaṁ āpajjatī”ti? </span><br><p id=mil5.3.11:3.12><span class=root>“Na hi, bhante”ti. </span><br><p id=mil5.3.11:3.13><span class=root>“Tena hi, mahārāja, tathāgatānaṁ anusiṭṭhi sammānusiṭṭhi hotī”ti. </span><br><p id=mil5.3.11:3.14><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.11:4.1><span class=root>Ahiṁsāniggahapañho ekādasamo. </span><br></main><footer class="container footer"><small><a href=/about/>Contact info</a></small></footer>