<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0006.html>Previous</a><a href=/canon/en/pli/ms/sutta/kn/mil/mil0006P0002P0008.html>Next</a></div><p id=mil6.2.7:0.1><span class=root>Milindapañha </span><br><p id=mil6.2.7:0.2><span class=root>Anumānapañha </span><br><p id=mil6.2.7:0.3><span class=root>Nippapañcavagga </span><br><p id=mil6.2.7:0.4><span class="root big-bold">7. Yakkhapañha </span><br><p id=mil6.2.7:1.1><span class=root>“Bhante nāgasena, atthi loke yakkhā nāmā”ti? </span><br><p id=mil6.2.7:1.2><span class=root>“Āma, mahārāja, atthi loke yakkhā nāmā”ti. </span><br><p id=mil6.2.7:1.3><span class=root>“Cavanti pana te, bhante, yakkhā tamhā yoniyā”ti? </span><br><p id=mil6.2.7:1.4><span class=root>“Āma, mahārāja, cavanti te yakkhā tamhā yoniyā”ti. </span><br><p id=mil6.2.7:1.5><span class=root>“Kissa pana, bhante nāgasena, tesaṁ matānaṁ yakkhānaṁ sarīraṁ na dissati, kuṇapagandhopi na vāyatī”ti? </span><br><p id=mil6.2.7:1.6><span class=root>“Dissati, mahārāja, matānaṁ yakkhānaṁ sarīraṁ, kuṇapagandhopi tesaṁ vāyati, matānaṁ, mahārāja, yakkhānaṁ sarīraṁ kīṭavaṇṇena vā dissati, kimivaṇṇena vā dissati, kipillikavaṇṇena vā dissati, paṭaṅgavaṇṇena vā dissati, ahivaṇṇena vā dissati, vicchikavaṇṇena vā dissati, satapadivaṇṇena vā dissati, dijavaṇṇena vā dissati, migavaṇṇena vā dissatī”ti. </span><br><p id=mil6.2.7:1.7><span class=root>“Ko hi, bhante nāgasena, añño idaṁ pañhaṁ puṭṭho visajjeyya aññatra tavādisena buddhimatā”ti. </span><br><p id=mil6.2.7:2.1><span class=root>Yakkhapañho sattamo. </span><br></main><footer class="container footer"><small><a href=/about>Contact info</a></small></footer>