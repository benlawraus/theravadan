<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0010.html>Previous</a><a href=/canon/en/pli/ms/sutta/kn/mil/mil0005P0005P0002.html>Next</a></div><p id=mil5.5.1:0.1><span class=root>Milindapañha </span><br><p id=mil5.5.1:0.2><span class=root>Meṇḍakapañha </span><br><p id=mil5.5.1:0.3><span class=root>Santhavavagga </span><br><p id=mil5.5.1:0.4><span class="root big-bold">1. Santhavapañha </span><br><p id=mil5.5.1:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.5.1:2.1><span class=root>‘Santhavato bhayaṁ jātaṁ, </span><br><p id=mil5.5.1:2.2><span class=root>niketā jāyate rajo; </span><br><p id=mil5.5.1:2.3><span class=root>Aniketamasanthavaṁ, </span><br><p id=mil5.5.1:2.4><span class=root>etaṁ ve munidassanan’ti. </span><br><p id=mil5.5.1:3.1><span class=root>Puna ca bhagavatā bhaṇitaṁ—</span><br><p id=mil5.5.1:3.2><span class=root>‘vihāre kāraye ramme, vāsayettha bahussute’ti. </span><br><p id=mil5.5.1:3.3><span class=root>Yadi, bhante nāgasena, tathāgatena bhaṇitaṁ—</span><br><p id=mil5.5.1:3.4><span class=root>‘santhavato bhayaṁ jātaṁ, niketā jāyate rajo. </span><br><p id=mil5.5.1:3.5><span class=root>Aniketamasanthavaṁ, etaṁ ve munidassanan’ti, tena hi ‘vihāre kāraye ramme, vāsayettha bahussute’ti yaṁ vacanaṁ, taṁ micchā. </span><br><p id=mil5.5.1:3.6><span class=root>Yadi tathāgatena bhaṇitaṁ—</span><br><p id=mil5.5.1:3.7><span class=root>‘vihāre kāraye ramme, vāsayettha bahussute’ti, tena hi ‘santhavato bhayaṁ jātaṁ, niketā jāyate rajo. </span><br><p id=mil5.5.1:3.8><span class=root>Aniketamasanthavaṁ, etaṁ ve munidassanan’ti tampi vacanaṁ micchā. </span><br><p id=mil5.5.1:3.9><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.5.1:4.1><span class=root>“Bhāsitampetaṁ, mahārāja, bhagavatā—</span><br><p id=mil5.5.1:4.2><span class=root>‘santhavato bhayaṁ jātaṁ, niketā jāyate rajo. </span><br><p id=mil5.5.1:4.3><span class=root>Aniketamasanthavaṁ, etaṁ ve munidassanan’ti. </span><br><p id=mil5.5.1:4.4><span class=root>Bhaṇitañca—</span><br><p id=mil5.5.1:4.5><span class=root>‘vihāre kāraye ramme, vāsayettha bahussute’ti. </span><br><p id=mil5.5.1:4.6><span class=root>Yaṁ, mahārāja, bhagavatā bhaṇitaṁ—</span><br><p id=mil5.5.1:4.7><span class=root>‘santhavato bhayaṁ jātaṁ, niketā jāyate rajo. </span><br><p id=mil5.5.1:4.8><span class=root>Aniketamasanthavaṁ, etaṁ ve munidassanan’ti, taṁ sabhāvavacanaṁ asesavacanaṁ nissesavacanaṁ nippariyāyavacanaṁ samaṇānucchavaṁ samaṇasāruppaṁ samaṇappatirūpaṁ samaṇārahaṁ samaṇagocaraṁ samaṇappaṭipadā samaṇappaṭipatti. </span><br><p id=mil5.5.1:4.9><span class=root>Yathā, mahārāja, āraññako migo araññe pavane caramāno nirālayo aniketo yathicchakaṁ sayati; </span><br><p id=mil5.5.1:4.10><span class=root>evameva kho, mahārāja, bhikkhunā ‘santhavato bhayaṁ jātaṁ, niketā jāyate rajo. </span><br><p id=mil5.5.1:4.11><span class=root>Aniketamasanthavaṁ, etaṁ ve munidassanan’ti cintetabbaṁ. </span><br><p id=mil5.5.1:5.1><span class=root>Yaṁ pana, mahārāja, bhagavatā bhaṇitaṁ—</span><br><p id=mil5.5.1:5.2><span class=root>‘vihāre kāraye ramme, vāsayettha bahussute’ti, taṁ dve atthavase sampassamānena bhagavatā bhaṇitaṁ. </span><br><p id=mil5.5.1:5.3><span class=root>Katame dve? </span><br><p id=mil5.5.1:5.4><span class=root>Vihāradānaṁ nāma sabbabuddhehi vaṇṇitaṁ anumataṁ thomitaṁ pasatthaṁ, taṁ te vihāradānaṁ datvā jātijarāmaraṇā parimuccissantīti. </span><br><p id=mil5.5.1:5.5><span class=root>Ayaṁ tāva paṭhamo ānisaṁso vihāradāne. </span><br><p id=mil5.5.1:6.1><span class=root>Puna caparaṁ vihāre vijjamāne bhikkhuniyo byattasaṅketā bhavissanti, sulabhaṁ dassanaṁ dassanakāmānaṁ, anikete duddassanā bhavissantīti. </span><br><p id=mil5.5.1:6.2><span class=root>Ayaṁ dutiyo ānisaṁso vihāradāne. </span><br><p id=mil5.5.1:6.3><span class=root>Ime dve atthavase sampassamānena bhagavatā bhaṇitaṁ—</span><br><p id=mil5.5.1:6.4><span class=root>‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti. </span><br><p id=mil5.5.1:6.5><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.1:7.1><span class=root>Santhavapañho paṭhamo. </span><br></main><footer class="container footer"><small><a href=/about/>Contact info</a></small></footer>