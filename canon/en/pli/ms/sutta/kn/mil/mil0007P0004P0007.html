<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0006.html>Previous</a><a href=/canon/en/pli/ms/sutta/kn/mil/mil0007P0004P0008.html>Next</a></div><p id=mil7.4.7:0.1><span class=root>Milindapañha </span><br><p id=mil7.4.7:0.2><span class=root>Opammakathāpañha </span><br><p id=mil7.4.7:0.3><span class=root>Pathavīvagga </span><br><p id=mil7.4.7:0.4><span class="root big-bold">7. Candaṅgapañha </span><br><p id=mil7.4.7:1.1><span class=root>“Bhante nāgasena, ‘candassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.7:1.2><span class=root>“Yathā, mahārāja, cando sukkapakkhe udayanto uttaruttariṁ vaḍḍhati; </span><br><p id=mil7.4.7:1.3><span class=root>evameva kho, mahārāja, yoginā yogāvacarena ācārasīlaguṇavattappaṭipattiyā āgamādhigame paṭisallāne satipaṭṭhāne indriyesu guttadvāratāya bhojane mattaññutāya jāgariyānuyoge uttaruttariṁ vaḍḍhitabbaṁ. </span><br><p id=mil7.4.7:1.4><span class=root>Idaṁ, mahārāja, candassa paṭhamaṁ aṅgaṁ gahetabbaṁ. </span><br><p id=mil7.4.7:2.1><span class=root>Puna caparaṁ, mahārāja, cando uḷārādhipati; </span><br><p id=mil7.4.7:2.2><span class=root>evameva kho, mahārāja, yoginā yogāvacarena uḷārena chandādhipatinā bhavitabbaṁ. </span><br><p id=mil7.4.7:2.3><span class=root>Idaṁ, mahārāja, candassa dutiyaṁ aṅgaṁ gahetabbaṁ. </span><br><p id=mil7.4.7:3.1><span class=root>Puna caparaṁ, mahārāja, cando nisāya carati; </span><br><p id=mil7.4.7:3.2><span class=root>evameva kho, mahārāja, yoginā yogāvacarena pavivittena bhavitabbaṁ. </span><br><p id=mil7.4.7:3.3><span class=root>Idaṁ, mahārāja, candassa tatiyaṁ aṅgaṁ gahetabbaṁ. </span><br><p id=mil7.4.7:4.1><span class=root>Puna caparaṁ, mahārāja, cando vimānaketu; </span><br><p id=mil7.4.7:4.2><span class=root>evameva kho, mahārāja, yoginā yogāvacarena sīlaketunā bhavitabbaṁ. </span><br><p id=mil7.4.7:4.3><span class=root>Idaṁ, mahārāja, candassa catutthaṁ aṅgaṁ gahetabbaṁ. </span><br><p id=mil7.4.7:5.1><span class=root>Puna caparaṁ, mahārāja, cando āyācitapatthito udeti; </span><br><p id=mil7.4.7:5.2><span class=root>evameva kho, mahārāja, yoginā yogāvacarena āyācitapatthitena kulāni upasaṅkamitabbāni. </span><br><p id=mil7.4.7:5.3><span class=root>Idaṁ, mahārāja, candassa pañcamaṁ aṅgaṁ gahetabbaṁ. </span><br><p id=mil7.4.7:5.4><span class=root>Bhāsitampetaṁ, mahārāja, bhagavatā devātidevena saṁyuttanikāyavare ‘candūpamā, bhikkhave, kulāni upasaṅkamatha, apakasseva kāyaṁ apakassa cittaṁ niccanavakā kulesu appagabbhā’”ti. </span><br><p id=mil7.4.7:6.1><span class=root>Candaṅgapañho sattamo. </span><br></main><footer class="container footer"><small><a href=/about>Contact info</a></small></footer>