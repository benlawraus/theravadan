<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0001.html>Previous</a><a href=/canon/en/pli/ms/sutta/kn/mil/mil0005P0003P0003.html>Next</a></div><p><div class=verse-container id=mil5.3.2:0.1><span>Milindapañha </span></div><p><div class=verse-container id=mil5.3.2:0.2><span>Meṇḍakapañha </span></div><p><div class=verse-container id=mil5.3.2:0.3><span>Paṇāmitavagga </span></div><p><div class=verse-container id=mil5.3.2:0.4><span class=big-bold>2. Sabbasattahitapharaṇapañha </span></div><p><div class=verse-container id=mil5.3.2:1.1><span>“Bhante nāgasena, tumhe bhaṇatha—</span></div><p><div class=verse-container id=mil5.3.2:1.2><span>‘tathāgato sabbasattānaṁ ahitamapanetvā hitamupadahatī’ti. </span></div><p><div class=verse-container id=mil5.3.2:1.3><span>Puna ca bhaṇatha aggikkhandhūpame dhammapariyāye bhaññamāne ‘saṭṭhimattānaṁ bhikkhūnaṁ uṇhaṁ lohitaṁ mukhato uggatan’ti. </span></div><p><div class=verse-container id=mil5.3.2:1.4><span>Aggikkhandhūpamaṁ, bhante, dhammapariyāyaṁ desentena tathāgatena saṭṭhimattānaṁ bhikkhūnaṁ hitamapanetvā ahitamupadahitaṁ. </span></div><p><div class=verse-container id=mil5.3.2:1.5><span>Yadi, bhante nāgasena, tathāgato sabbasattānaṁ ahitamapanetvā hitamupadahati, tena hi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggatanti yaṁ vacanaṁ, taṁ micchā. </span></div><p><div class=verse-container id=mil5.3.2:1.6><span>Yadi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tena hi tathāgato sabbasattānaṁ ahitamapanetvā hitamupadahatīti tampi vacanaṁ micchā. </span></div><p><div class=verse-container id=mil5.3.2:1.7><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.3.2:2.1><span>“Tathāgato, mahārāja, sabbasattānaṁ ahitamapanetvā hitamupadahati, aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tañca pana na tathāgatassa katena, tesaṁyeva attano katenā”ti. </span></div><p><div class=verse-container id=mil5.3.2:3.1><span>“Yadi, bhante nāgasena, tathāgato aggikkhandhūpamaṁ dhammapariyāyaṁ na bhāseyya, api nu tesaṁ uṇhaṁ lohitaṁ mukhato uggaccheyyā”ti. </span></div><p><div class=verse-container id=mil5.3.2:3.2><span>“Na hi, mahārāja, micchāpaṭipannānaṁ tesaṁ bhagavato dhammapariyāyaṁ sutvā pariḷāho kāye uppajji, tena tesaṁ pariḷāhena uṇhaṁ lohitaṁ mukhato uggatan”ti. </span></div><p><div class=verse-container id=mil5.3.2:3.3><span>“Tena hi, bhante nāgasena, tathāgatasseva katena tesaṁ uṇhaṁ lohitaṁ mukhato uggataṁ, tathāgatoyeva tattha adhikāro tesaṁ nāsanāya, yathā nāma, bhante nāgasena, ahi vammikaṁ paviseyya, athaññataro paṁsukāmo puriso vammikaṁ bhinditvā paṁsuṁ hareyya, tassa paṁsuharaṇena vammikassa susiraṁ pidaheyya, atha tattheva so assāsaṁ alabhamāno mareyya, nanu so, bhante, ahi tassa purisassa katena maraṇappatto”ti. </span></div><p><div class=verse-container id=mil5.3.2:3.4><span>“Āma, mahārājā”ti. </span></div><p><div class=verse-container id=mil5.3.2:3.5><span>“Evameva kho, bhante nāgasena, tathāgatoyeva tattha adhikāro tesaṁ nāsanāyā”ti. </span></div><p><div class=verse-container id=mil5.3.2:4.1><span>“Tathāgato, mahārāja, dhammaṁ desayamāno anunayappaṭighaṁ na karoti, anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span></div><p><div class=verse-container id=mil5.3.2:4.2><span>Ye pana micchāpaṭipannā, te patanti. </span></div><p><div class=verse-container id=mil5.3.2:4.3><span>Yathā, mahārāja, purisassa ambaṁ vā jambuṁ vā madhukaṁ vā cālayamānassa yāni tattha phalāni sārāni daḷhabandhanāni, tāni tattheva accutāni tiṭṭhanti, yāni tattha phalāni pūtivaṇṭamūlāni dubbalabandhanāni, tāni patanti; </span></div><p><div class=verse-container id=mil5.3.2:4.4><span>evameva kho, mahārāja, tathāgato dhammaṁ desayamāno anunayappaṭighaṁ na karoti, anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span></div><p><div class=verse-container id=mil5.3.2:4.5><span>Ye pana micchāpaṭipannā, te patanti. </span></div><p><div class=verse-container id=mil5.3.2:5.1><span>Yathā vā pana, mahārāja, kassako dhaññaṁ ropetukāmo khettaṁ kasati, tassa kasantassa anekasatasahassāni tiṇāni maranti; </span></div><p><div class=verse-container id=mil5.3.2:5.2><span>evameva kho, mahārāja, tathāgato paripakkamānase satte bodhento anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span></div><p><div class=verse-container id=mil5.3.2:5.3><span>Ye pana micchāpaṭipannā, te tiṇāni viya maranti. </span></div><p><div class=verse-container id=mil5.3.2:6.1><span>Yathā vā pana, mahārāja, manussā rasahetu yantena ucchuṁ pīḷayanti, tesaṁ ucchuṁ pīḷayamānānaṁ ye tattha yantamukhagatā kimayo, te pīḷiyanti; </span></div><p><div class=verse-container id=mil5.3.2:6.2><span>evameva kho, mahārāja, tathāgato paripakkamānase satte bodhento dhammayantamabhipīḷayati, ye tattha micchāpaṭipannā, te kimī viya marantī”ti. </span></div><p><div class=verse-container id=mil5.3.2:7.1><span>“Nanu, bhante nāgasena, te bhikkhū tāya dhammadesanāya patitā”ti? </span></div><p><div class=verse-container id=mil5.3.2:7.2><span>“Api nu kho, mahārāja, tacchako rukkhaṁ tacchanto ujukaṁ parisuddhaṁ karotī”ti? </span></div><p><div class=verse-container id=mil5.3.2:7.3><span>“Na hi, bhante, vajjanīyaṁ apanetvā tacchako rukkhaṁ ujukaṁ parisuddhaṁ karotī”ti. </span></div><p><div class=verse-container id=mil5.3.2:7.4><span>“Evameva kho, mahārāja, tathāgato parisaṁ rakkhanto na sakkoti bodhaneyye satte bodhetuṁ, micchāpaṭipanne pana satte apanetvā bodhaneyye satte bodheti, attakatena pana te, mahārāja, micchāpaṭipannā patanti. </span></div><p><div class=verse-container id=mil5.3.2:8.1><span>Yathā, mahārāja, kadalī veḷu assatarī attajena haññati; </span></div><p><div class=verse-container id=mil5.3.2:8.2><span>evameva kho, mahārāja, ye te micchāpaṭipannā, te attakatena haññanti patanti. </span></div><p><div class=verse-container id=mil5.3.2:9.1><span>Yathā, mahārāja, corā attakatena cakkhuppāṭanaṁ sūlāropanaṁ sīsacchedanaṁ pāpuṇanti; </span></div><p><div class=verse-container id=mil5.3.2:9.2><span>evameva kho, mahārāja, ye te micchāpaṭipannā, te attakatena haññanti patanti. </span></div><p><div class=verse-container id=mil5.3.2:9.3><span>Yesaṁ, mahārāja, saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tesaṁ taṁ neva bhagavato katena, na paresaṁ katena, atha kho attanoyeva katena. </span></div><p><div class=verse-container id=mil5.3.2:10.1><span>Yathā, mahārāja, puriso sabbajanassa amataṁ dadeyya, te taṁ amataṁ asitvā arogā dīghāyukā sabbītito parimucceyyuṁ, athaññataro puriso durupacārena taṁ asitvā maraṇaṁ pāpuṇeyya, api nu kho so, mahārāja, amatadāyako puriso tatonidānaṁ kiñci apuññaṁ āpajjeyyā”ti? </span></div><p><div class=verse-container id=mil5.3.2:10.2><span>“Na hi, bhante”ti. </span></div><p><div class=verse-container id=mil5.3.2:10.3><span>“Evameva kho, mahārāja, tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti. </span></div><p><div class=verse-container id=mil5.3.2:10.4><span>Ye pana te sattā abhabbā, te dhammāmatena haññanti patanti. </span></div><p><div class=verse-container id=mil5.3.2:10.5><span>Bhojanaṁ, mahārāja, sabbasattānaṁ jīvitaṁ rakkhati, tamekacce bhuñjitvā visūcikāya maranti, api nu kho so, mahārāja, bhojanadāyako puriso tatonidānaṁ kiñci apuññaṁ āpajjeyyā”ti? </span></div><p><div class=verse-container id=mil5.3.2:10.6><span>“Na hi, bhante”ti. </span></div><p><div class=verse-container id=mil5.3.2:10.7><span>“Evameva kho, mahārāja, tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti. </span></div><p><div class=verse-container id=mil5.3.2:10.8><span>Ye pana te sattā abhabbā, te dhammāmatena haññanti patantī”ti. </span></div><p><div class=verse-container id=mil5.3.2:10.9><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.3.2:11.1><span>Sabbasattahitapharaṇapañho dutiyo. </span></div><div class=flex-between><a href=/canon/en/pli/ms/sutta/kn/mil/mil0005P0003P0001.html>Previous</a><a href=/canon/en/pli/ms/sutta/kn/mil/mil0005P0003P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>