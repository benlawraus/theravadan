<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0001.html>Previous</a><a href=/canon/en/pli/ms/sutta/kn/mil/mil0005P0003P0003.html>Next</a></div><p id=mil5.3.2:0.1><span class=root>Milindapañha </span><br><p id=mil5.3.2:0.2><span class=root>Meṇḍakapañha </span><br><p id=mil5.3.2:0.3><span class=root>Paṇāmitavagga </span><br><p id=mil5.3.2:0.4><span class="root big-bold">2. Sabbasattahitapharaṇapañha </span><br><p id=mil5.3.2:1.1><span class=root>“Bhante nāgasena, tumhe bhaṇatha—</span><br><p id=mil5.3.2:1.2><span class=root>‘tathāgato sabbasattānaṁ ahitamapanetvā hitamupadahatī’ti. </span><br><p id=mil5.3.2:1.3><span class=root>Puna ca bhaṇatha aggikkhandhūpame dhammapariyāye bhaññamāne ‘saṭṭhimattānaṁ bhikkhūnaṁ uṇhaṁ lohitaṁ mukhato uggatan’ti. </span><br><p id=mil5.3.2:1.4><span class=root>Aggikkhandhūpamaṁ, bhante, dhammapariyāyaṁ desentena tathāgatena saṭṭhimattānaṁ bhikkhūnaṁ hitamapanetvā ahitamupadahitaṁ. </span><br><p id=mil5.3.2:1.5><span class=root>Yadi, bhante nāgasena, tathāgato sabbasattānaṁ ahitamapanetvā hitamupadahati, tena hi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggatanti yaṁ vacanaṁ, taṁ micchā. </span><br><p id=mil5.3.2:1.6><span class=root>Yadi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tena hi tathāgato sabbasattānaṁ ahitamapanetvā hitamupadahatīti tampi vacanaṁ micchā. </span><br><p id=mil5.3.2:1.7><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.3.2:2.1><span class=root>“Tathāgato, mahārāja, sabbasattānaṁ ahitamapanetvā hitamupadahati, aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tañca pana na tathāgatassa katena, tesaṁyeva attano katenā”ti. </span><br><p id=mil5.3.2:3.1><span class=root>“Yadi, bhante nāgasena, tathāgato aggikkhandhūpamaṁ dhammapariyāyaṁ na bhāseyya, api nu tesaṁ uṇhaṁ lohitaṁ mukhato uggaccheyyā”ti. </span><br><p id=mil5.3.2:3.2><span class=root>“Na hi, mahārāja, micchāpaṭipannānaṁ tesaṁ bhagavato dhammapariyāyaṁ sutvā pariḷāho kāye uppajji, tena tesaṁ pariḷāhena uṇhaṁ lohitaṁ mukhato uggatan”ti. </span><br><p id=mil5.3.2:3.3><span class=root>“Tena hi, bhante nāgasena, tathāgatasseva katena tesaṁ uṇhaṁ lohitaṁ mukhato uggataṁ, tathāgatoyeva tattha adhikāro tesaṁ nāsanāya, yathā nāma, bhante nāgasena, ahi vammikaṁ paviseyya, athaññataro paṁsukāmo puriso vammikaṁ bhinditvā paṁsuṁ hareyya, tassa paṁsuharaṇena vammikassa susiraṁ pidaheyya, atha tattheva so assāsaṁ alabhamāno mareyya, nanu so, bhante, ahi tassa purisassa katena maraṇappatto”ti. </span><br><p id=mil5.3.2:3.4><span class=root>“Āma, mahārājā”ti. </span><br><p id=mil5.3.2:3.5><span class=root>“Evameva kho, bhante nāgasena, tathāgatoyeva tattha adhikāro tesaṁ nāsanāyā”ti. </span><br><p id=mil5.3.2:4.1><span class=root>“Tathāgato, mahārāja, dhammaṁ desayamāno anunayappaṭighaṁ na karoti, anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span><br><p id=mil5.3.2:4.2><span class=root>Ye pana micchāpaṭipannā, te patanti. </span><br><p id=mil5.3.2:4.3><span class=root>Yathā, mahārāja, purisassa ambaṁ vā jambuṁ vā madhukaṁ vā cālayamānassa yāni tattha phalāni sārāni daḷhabandhanāni, tāni tattheva accutāni tiṭṭhanti, yāni tattha phalāni pūtivaṇṭamūlāni dubbalabandhanāni, tāni patanti; </span><br><p id=mil5.3.2:4.4><span class=root>evameva kho, mahārāja, tathāgato dhammaṁ desayamāno anunayappaṭighaṁ na karoti, anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span><br><p id=mil5.3.2:4.5><span class=root>Ye pana micchāpaṭipannā, te patanti. </span><br><p id=mil5.3.2:5.1><span class=root>Yathā vā pana, mahārāja, kassako dhaññaṁ ropetukāmo khettaṁ kasati, tassa kasantassa anekasatasahassāni tiṇāni maranti; </span><br><p id=mil5.3.2:5.2><span class=root>evameva kho, mahārāja, tathāgato paripakkamānase satte bodhento anunayappaṭighavippamutto dhammaṁ deseti, evaṁ dhamme desīyamāne ye tattha sammāpaṭipannā, te bujjhanti. </span><br><p id=mil5.3.2:5.3><span class=root>Ye pana micchāpaṭipannā, te tiṇāni viya maranti. </span><br><p id=mil5.3.2:6.1><span class=root>Yathā vā pana, mahārāja, manussā rasahetu yantena ucchuṁ pīḷayanti, tesaṁ ucchuṁ pīḷayamānānaṁ ye tattha yantamukhagatā kimayo, te pīḷiyanti; </span><br><p id=mil5.3.2:6.2><span class=root>evameva kho, mahārāja, tathāgato paripakkamānase satte bodhento dhammayantamabhipīḷayati, ye tattha micchāpaṭipannā, te kimī viya marantī”ti. </span><br><p id=mil5.3.2:7.1><span class=root>“Nanu, bhante nāgasena, te bhikkhū tāya dhammadesanāya patitā”ti? </span><br><p id=mil5.3.2:7.2><span class=root>“Api nu kho, mahārāja, tacchako rukkhaṁ tacchanto ujukaṁ parisuddhaṁ karotī”ti? </span><br><p id=mil5.3.2:7.3><span class=root>“Na hi, bhante, vajjanīyaṁ apanetvā tacchako rukkhaṁ ujukaṁ parisuddhaṁ karotī”ti. </span><br><p id=mil5.3.2:7.4><span class=root>“Evameva kho, mahārāja, tathāgato parisaṁ rakkhanto na sakkoti bodhaneyye satte bodhetuṁ, micchāpaṭipanne pana satte apanetvā bodhaneyye satte bodheti, attakatena pana te, mahārāja, micchāpaṭipannā patanti. </span><br><p id=mil5.3.2:8.1><span class=root>Yathā, mahārāja, kadalī veḷu assatarī attajena haññati; </span><br><p id=mil5.3.2:8.2><span class=root>evameva kho, mahārāja, ye te micchāpaṭipannā, te attakatena haññanti patanti. </span><br><p id=mil5.3.2:9.1><span class=root>Yathā, mahārāja, corā attakatena cakkhuppāṭanaṁ sūlāropanaṁ sīsacchedanaṁ pāpuṇanti; </span><br><p id=mil5.3.2:9.2><span class=root>evameva kho, mahārāja, ye te micchāpaṭipannā, te attakatena haññanti patanti. </span><br><p id=mil5.3.2:9.3><span class=root>Yesaṁ, mahārāja, saṭṭhimattānaṁ bhikkhūnaṁ uṇhaṁ lohitaṁ mukhato uggataṁ, tesaṁ taṁ neva bhagavato katena, na paresaṁ katena, atha kho attanoyeva katena. </span><br><p id=mil5.3.2:10.1><span class=root>Yathā, mahārāja, puriso sabbajanassa amataṁ dadeyya, te taṁ amataṁ asitvā arogā dīghāyukā sabbītito parimucceyyuṁ, athaññataro puriso durupacārena taṁ asitvā maraṇaṁ pāpuṇeyya, api nu kho so, mahārāja, amatadāyako puriso tatonidānaṁ kiñci apuññaṁ āpajjeyyā”ti? </span><br><p id=mil5.3.2:10.2><span class=root>“Na hi, bhante”ti. </span><br><p id=mil5.3.2:10.3><span class=root>“Evameva kho, mahārāja, tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti. </span><br><p id=mil5.3.2:10.4><span class=root>Ye pana te sattā abhabbā, te dhammāmatena haññanti patanti. </span><br><p id=mil5.3.2:10.5><span class=root>Bhojanaṁ, mahārāja, sabbasattānaṁ jīvitaṁ rakkhati, tamekacce bhuñjitvā visūcikāya maranti, api nu kho so, mahārāja, bhojanadāyako puriso tatonidānaṁ kiñci apuññaṁ āpajjeyyā”ti? </span><br><p id=mil5.3.2:10.6><span class=root>“Na hi, bhante”ti. </span><br><p id=mil5.3.2:10.7><span class=root>“Evameva kho, mahārāja, tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti. </span><br><p id=mil5.3.2:10.8><span class=root>Ye pana te sattā abhabbā, te dhammāmatena haññanti patantī”ti. </span><br><p id=mil5.3.2:10.9><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.3.2:11.1><span class=root>Sabbasattahitapharaṇapañho dutiyo. </span><br></main><footer class="container footer"><small><a href=/about>Contact info</a></small></footer>