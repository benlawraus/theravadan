<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0005.html>Previous</a><a href=/canon/en/pli/ms/sutta/kn/mil/mil0005P0005P0007.html>Next</a></div><p id=mil5.5.6:0.1><span class=root>Milindapañha </span><br><p id=mil5.5.6:0.2><span class=root>Meṇḍakapañha </span><br><p id=mil5.5.6:0.3><span class=root>Santhavavagga </span><br><p id=mil5.5.6:0.4><span class="root big-bold">6. Chaddantajotipālārabbhapañha </span><br><p id=mil5.5.6:1.1><span class=root>“Bhante nāgasena, bhāsitampetaṁ bhagavatā chaddanto nāgarājā—</span><br><p id=mil5.5.6:2.1><span class=root>‘Vadhissametanti parāmasanto, </span><br><p id=mil5.5.6:2.2><span class=root>Kāsāvamaddakkhi dhajaṁ isīnaṁ; </span><br><p id=mil5.5.6:2.3><span class=root>Dukkhena phuṭṭhassudapādi saññā, </span><br><p id=mil5.5.6:2.4><span class=root>Arahaddhajo sabbhi avajjharūpo’ti. </span><br><p id=mil5.5.6:3.1><span class=root>Puna ca bhaṇitaṁ—</span><br><p id=mil5.5.6:3.2><span class=root>‘jotipālamāṇavo samāno kassapaṁ bhagavantaṁ arahantaṁ sammāsambuddhaṁ muṇḍakavādena samaṇakavādena asabbhāhi pharusāhi vācāhi akkosi paribhāsī’ti. </span><br><p id=mil5.5.6:3.3><span class=root>Yadi, bhante nāgasena, bodhisatto tiracchānagato samāno kāsāvaṁ abhipūjayi, tena hi ‘jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito’ti yaṁ vacanaṁ, taṁ micchā. </span><br><p id=mil5.5.6:3.4><span class=root>Yadi jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito, tena hi ‘chaddantena nāgarājena kāsāvaṁ pūjitan’ti tampi vacanaṁ micchā. </span><br><p id=mil5.5.6:3.5><span class=root>Yadi tiracchānagatena bodhisattena kakkhaḷakharakaṭukavedanaṁ vedayamānena luddakena nivatthaṁ kāsāvaṁ pūjitaṁ, kiṁ manussabhūto samāno paripakkañāṇo paripakkāya bodhiyā kassapaṁ bhagavantaṁ arahantaṁ sammāsambuddhaṁ dasabalaṁ lokanāyakaṁ uditoditaṁ jalitabyāmobhāsaṁ pavaruttamaṁ pavararucirakāsikakāsāvamabhipārutaṁ disvā na pūjayi? </span><br><p id=mil5.5.6:3.6><span class=root>Ayampi ubhato koṭiko pañho tavānuppatto, so tayā nibbāhitabboti. </span><br><p id=mil5.5.6:4.1><span class=root>Bhāsitampetaṁ, mahārāja, bhagavatā chaddanto nāgarājā ‘vadhissametanti …pe… </span><br><p id=mil5.5.6:4.2><span class=root>avajjharūpo’ti. </span><br><p id=mil5.5.6:4.3><span class=root>Jotipālena ca māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito, tañca pana jātivasena kulavasena. </span><br><p id=mil5.5.6:4.4><span class=root>Jotipālo, mahārāja, māṇavo assaddhe appasanne kule paccājāto, tassa mātāpitaro bhaginibhātaro dāsidāsaceṭakaparivārakamanussā brahmadevatā brahmagarukā, te ‘brāhmaṇā eva uttamā pavarā’ti avasese pabbajite garahanti jigucchanti, tesaṁ taṁ vacanaṁ sutvā jotipālo māṇavo ghaṭikārena kumbhakārena satthāraṁ dassanāya pakkosito evamāha—</span><br><p id=mil5.5.6:4.5><span class=root>‘kiṁ pana tena muṇḍakena samaṇakena diṭṭhenā’ti. </span><br><p id=mil5.5.6:5.1><span class=root>Yathā, mahārāja, amataṁ visamāsajja tittakaṁ hoti, yathā ca sītodakaṁ aggimāsajja uṇhaṁ hoti; </span><br><p id=mil5.5.6:5.2><span class=root>evameva kho, mahārāja, jotipālo māṇavo assaddhe appasanne kule paccājāto, so kulavasena andho hutvā tathāgataṁ akkosi paribhāsi. </span><br><p id=mil5.5.6:6.1><span class=root>Yathā, mahārāja, jalitapajjalito mahāaggikkhandho sappabhāso udakamāsajja upahatappabhātejo sītalo kāḷako bhavati paripakkanigguṇḍiphalasadiso; </span><br><p id=mil5.5.6:6.2><span class=root>evameva kho, mahārāja, jotipālo māṇavo puññavā saddho ñāṇavipulasappabhāso assaddhe appasanne kule paccājāto, so kulavasena andho hutvā tathāgataṁ akkosi paribhāsi, upagantvā ca buddhaguṇamaññāya ceṭakabhūto viya ahosi, jinasāsane pabbajitvā abhiññā ca samāpattiyo ca nibbattetvā brahmalokūpago ahosī”ti. </span><br><p id=mil5.5.6:6.3><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.5.6:7.1><span class=root>Chaddantajotipālārabbhapañho chaṭṭho. </span><br></main><footer class="container footer"><small><a href=/about>Contact info</a></small></footer>