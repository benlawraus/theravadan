<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0005.html>Previous</a><a href=/canon/en/pli/ms/sutta/kn/mil/mil0005P0005P0007.html>Next</a></div><p><div class=verse-container id=mil5.5.6:0.1><span>Milindapañha </span></div><p><div class=verse-container id=mil5.5.6:0.2><span>Meṇḍakapañha </span></div><p><div class=verse-container id=mil5.5.6:0.3><span>Santhavavagga </span></div><p><div class=verse-container id=mil5.5.6:0.4><span class=big-bold>6. Chaddantajotipālārabbhapañha </span></div><p><div class=verse-container id=mil5.5.6:1.1><span>“Bhante nāgasena, bhāsitampetaṁ bhagavatā chaddanto nāgarājā—</span></div><p><div class=verse-container id=mil5.5.6:2.1><span>‘Vadhissametanti parāmasanto, </span></div><p><div class=verse-container id=mil5.5.6:2.2><span>Kāsāvamaddakkhi dhajaṁ isīnaṁ; </span></div><p><div class=verse-container id=mil5.5.6:2.3><span>Dukkhena phuṭṭhassudapādi saññā, </span></div><p><div class=verse-container id=mil5.5.6:2.4><span>Arahaddhajo sabbhi avajjharūpo’ti. </span></div><p><div class=verse-container id=mil5.5.6:3.1><span>Puna ca bhaṇitaṁ—</span></div><p><div class=verse-container id=mil5.5.6:3.2><span>‘jotipālamāṇavo samāno kassapaṁ bhagavantaṁ arahantaṁ sammāsambuddhaṁ muṇḍakavādena samaṇakavādena asabbhāhi pharusāhi vācāhi akkosi paribhāsī’ti. </span></div><p><div class=verse-container id=mil5.5.6:3.3><span>Yadi, bhante nāgasena, bodhisatto tiracchānagato samāno kāsāvaṁ abhipūjayi, tena hi ‘jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito’ti yaṁ vacanaṁ, taṁ micchā. </span></div><p><div class=verse-container id=mil5.5.6:3.4><span>Yadi jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito, tena hi ‘chaddantena nāgarājena kāsāvaṁ pūjitan’ti tampi vacanaṁ micchā. </span></div><p><div class=verse-container id=mil5.5.6:3.5><span>Yadi tiracchānagatena bodhisattena kakkhaḷakharakaṭukavedanaṁ vedayamānena luddakena nivatthaṁ kāsāvaṁ pūjitaṁ, kiṁ manussabhūto samāno paripakkañāṇo paripakkāya bodhiyā kassapaṁ bhagavantaṁ arahantaṁ sammāsambuddhaṁ dasabalaṁ lokanāyakaṁ uditoditaṁ jalitabyāmobhāsaṁ pavaruttamaṁ pavararucirakāsikakāsāvamabhipārutaṁ disvā na pūjayi? </span></div><p><div class=verse-container id=mil5.5.6:3.6><span>Ayampi ubhato koṭiko pañho tavānuppatto, so tayā nibbāhitabboti. </span></div><p><div class=verse-container id=mil5.5.6:4.1><span>Bhāsitampetaṁ, mahārāja, bhagavatā chaddanto nāgarājā ‘vadhissametanti …pe… </span></div><p><div class=verse-container id=mil5.5.6:4.2><span>avajjharūpo’ti. </span></div><p><div class=verse-container id=mil5.5.6:4.3><span>Jotipālena ca māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito, tañca pana jātivasena kulavasena. </span></div><p><div class=verse-container id=mil5.5.6:4.4><span>Jotipālo, mahārāja, māṇavo assaddhe appasanne kule paccājāto, tassa mātāpitaro bhaginibhātaro dāsidāsaceṭakaparivārakamanussā brahmadevatā brahmagarukā, te ‘brāhmaṇā eva uttamā pavarā’ti avasese pabbajite garahanti jigucchanti, tesaṁ taṁ vacanaṁ sutvā jotipālo māṇavo ghaṭikārena kumbhakārena satthāraṁ dassanāya pakkosito evamāha—</span></div><p><div class=verse-container id=mil5.5.6:4.5><span>‘kiṁ pana tena muṇḍakena samaṇakena diṭṭhenā’ti. </span></div><p><div class=verse-container id=mil5.5.6:5.1><span>Yathā, mahārāja, amataṁ visamāsajja tittakaṁ hoti, yathā ca sītodakaṁ aggimāsajja uṇhaṁ hoti; </span></div><p><div class=verse-container id=mil5.5.6:5.2><span>evameva kho, mahārāja, jotipālo māṇavo assaddhe appasanne kule paccājāto, so kulavasena andho hutvā tathāgataṁ akkosi paribhāsi. </span></div><p><div class=verse-container id=mil5.5.6:6.1><span>Yathā, mahārāja, jalitapajjalito mahāaggikkhandho sappabhāso udakamāsajja upahatappabhātejo sītalo kāḷako bhavati paripakkanigguṇḍiphalasadiso; </span></div><p><div class=verse-container id=mil5.5.6:6.2><span>evameva kho, mahārāja, jotipālo māṇavo puññavā saddho ñāṇavipulasappabhāso assaddhe appasanne kule paccājāto, so kulavasena andho hutvā tathāgataṁ akkosi paribhāsi, upagantvā ca buddhaguṇamaññāya ceṭakabhūto viya ahosi, jinasāsane pabbajitvā abhiññā ca samāpattiyo ca nibbattetvā brahmalokūpago ahosī”ti. </span></div><p><div class=verse-container id=mil5.5.6:6.3><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.5.6:7.1><span>Chaddantajotipālārabbhapañho chaṭṭho. </span></div><div class=flex-between><a href=/canon/en/pli/ms/sutta/kn/mil/mil0005P0005P0005.html>Previous</a><a href=/canon/en/pli/ms/sutta/kn/mil/mil0005P0005P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>