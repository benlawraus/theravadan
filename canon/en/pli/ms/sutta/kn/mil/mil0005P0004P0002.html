<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0001.html>Previous</a><a href=/canon/en/pli/ms/sutta/kn/mil/mil0005P0004P0003.html>Next</a></div><p><div class=verse-container id=mil5.4.2:0.1><span>Milindapañha </span></div><p><div class=verse-container id=mil5.4.2:0.2><span>Meṇḍakapañha </span></div><p><div class=verse-container id=mil5.4.2:0.3><span>Sabbaññutañāṇavagga </span></div><p><div class=verse-container id=mil5.4.2:0.4><span class=big-bold>2. Dhammavinayapaṭicchannāpaṭicchannapañha </span></div><p><div class=verse-container id=mil5.4.2:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.4.2:1.2><span>‘tathāgatappavedito, bhikkhave, dhammavinayo vivaṭo virocati no paṭicchanno’ti. </span></div><p><div class=verse-container id=mil5.4.2:1.3><span>Puna ca pātimokkhuddeso kevalañca vinayapiṭakaṁ pihitaṁ paṭicchannaṁ. </span></div><p><div class=verse-container id=mil5.4.2:1.4><span>Yadi, bhante nāgasena, jinasāsane yuttaṁ vā pattaṁ vā samayaṁ labhetha, vinayapaṇṇatti vivaṭā sobheyya. </span></div><p><div class=verse-container id=mil5.4.2:1.5><span>Kena kāraṇena? </span></div><p><div class=verse-container id=mil5.4.2:1.6><span>Kevalaṁ tattha sikkhā saṁyamo niyamo sīlaguṇaācārapaṇṇatti attharaso dhammaraso vimuttiraso. </span></div><p><div class=verse-container id=mil5.4.2:1.7><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.4.2:1.8><span>‘tathāgatappavedito, bhikkhave, dhammavinayo vivaṭo virocati no paṭicchanno’ti, tena hi ‘pātimokkhuddeso kevalañca vinayapiṭakaṁ pihitaṁ paṭicchannan’ti yaṁ vacanaṁ, taṁ micchā. </span></div><p><div class=verse-container id=mil5.4.2:1.9><span>Yadi pātimokkhuddeso kevalañca vinayapiṭakaṁ pihitaṁ paṭicchannaṁ, tena hi ‘tathāgatappavedito, bhikkhave, dhammavinayo vivaṭo virocati no paṭicchanno’ti tampi vacanaṁ micchā. </span></div><p><div class=verse-container id=mil5.4.2:1.10><span>Ayampi ubhato koṭiko pañho tavānuppatto, so tayā nibbāhitabbo”ti. </span></div><p><div class=verse-container id=mil5.4.2:2.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.4.2:2.2><span>‘tathāgatappavedito, bhikkhave, dhammavinayo vivaṭo virocati no paṭicchanno’ti. </span></div><p><div class=verse-container id=mil5.4.2:2.3><span>Puna ca pātimokkhuddeso kevalañca vinayapiṭakaṁ pihitaṁ paṭicchannaṁ, tañca pana na sabbesaṁ, sīmaṁ katvā pihitaṁ. </span></div><p><div class=verse-container id=mil5.4.2:3.1><span>Tividhena, mahārāja, bhagavatā pātimokkhuddeso sīmaṁ katvā pihito, pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito, dhammassa garukattā pihito, bhikkhubhūmiyā garukattā pihito. </span></div><p><div class=verse-container id=mil5.4.2:4.1><span>Kathaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito? </span></div><p><div class=verse-container id=mil5.4.2:4.2><span>Eso vaṁso, mahārāja, sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span></div><p><div class=verse-container id=mil5.4.2:4.3><span>Yathā, mahārāja, khattiyānaṁ khattiyamāyā khattiyesuyeva carati, evametaṁ khattiyānaṁ lokassa paveṇī avasesānaṁ pihitā; </span></div><p><div class=verse-container id=mil5.4.2:4.4><span>evameva kho, mahārāja, eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span></div><p><div class=verse-container id=mil5.4.2:5.1><span>Yathā vā pana, mahārāja, mahiyā gaṇā vattanti, seyyathidaṁ—</span></div><p><div class=verse-container id=mil5.4.2:5.2><span>mallā atoṇā pabbatā dhammagiriyā brahmagiriyā naṭakā naccakā laṅghakā pisācā maṇibhaddā puṇṇabaddhā candimasūriyā siridevatā kālidevatā, sivā vasudevā ghanikā asipāsā bhaddiputtāti, tesaṁ tesaṁ rahassaṁ tesu tesu gaṇesuyeva carati, avasesānaṁ pihitaṁ; </span></div><p><div class=verse-container id=mil5.4.2:5.3><span>evameva kho, mahārāja, eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span></div><p><div class=verse-container id=mil5.4.2:5.4><span>Evaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito. </span></div><p><div class=verse-container id=mil5.4.2:6.1><span>Kathaṁ dhammassa garukattā pātimokkhuddeso sīmaṁ katvā pihito? </span></div><p><div class=verse-container id=mil5.4.2:6.2><span>Dhammo, mahārāja, garuko bhāriyo, tattha sammattakārī aññaṁ ārādheti, taṁ tattha paramparāsammattakāritāya pāpuṇāti, na taṁ tattha paramparāsammattakāritāya pāpuṇāti, mā cāyaṁ sāradhammo varadhammo asammattakārīnaṁ hatthagato oññāto avaññāto hīḷito khīḷito garahito bhavatu, mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti. </span></div><p><div class=verse-container id=mil5.4.2:6.3><span>Evaṁ dhammassa garukattā pātimokkhuddeso sīmaṁ katvā pihito. </span></div><p><div class=verse-container id=mil5.4.2:7.1><span>Yathā, mahārāja, sāravarapavaraabhijātajātimantarattalohitacandanaṁ nāma savarapuramanugataṁ oññātaṁ avaññātaṁ hīḷitaṁ khīḷitaṁ garahitaṁ bhavati; </span></div><p><div class=verse-container id=mil5.4.2:7.2><span>evameva kho, mahārāja, mā cāyaṁ sāradhammo varadhammo paramparāasammattakārīnaṁ hatthagato oññāto avaññāto hīḷito khīḷito garahito bhavatu, mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti. </span></div><p><div class=verse-container id=mil5.4.2:7.3><span>Evaṁ dhammassa garukattā pātimokkhuddeso sīmaṁ katvā pihito. </span></div><p><div class=verse-container id=mil5.4.2:8.1><span>Kathaṁ bhikkhubhūmiyā garukattā pātimokkhuddeso sīmaṁ katvā pihito? </span></div><p><div class=verse-container id=mil5.4.2:8.2><span>Bhikkhubhāvo kho, mahārāja, loke atuliyo appamāṇo anagghiyo, na sakkā kenaci agghāpetuṁ tuletuṁ parimetuṁ, māyaṁ evarūpe bhikkhubhāve ṭhito lokena samasamo bhavatūti bhikkhūnaṁyeva antare pātimokkhuddeso carati. </span></div><p><div class=verse-container id=mil5.4.2:8.3><span>Yathā, mahārāja, loke varapavarabhaṇḍaṁ vatthaṁ vā attharaṇaṁ vā gajaturaṅgarathasuvaṇṇarajatamaṇimuttāitthiratanādīni vā vijitakammasūrā vā sabbe te rājānamupagacchanti; </span></div><p><div class=verse-container id=mil5.4.2:8.4><span>evameva kho, mahārāja, yāvatā loke sugatāgamapariyattiācārasaṁyamasīlasaṁvaraguṇā, sabbe te bhikkhusaṅghamupagatā bhavanti. </span></div><p><div class=verse-container id=mil5.4.2:8.5><span>Evaṁ bhikkhubhūmiyā garukattā pātimokkhuddeso sīmaṁ katvā pihito”ti. </span></div><p><div class=verse-container id=mil5.4.2:8.6><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.4.2:9.1><span>Dhammavinayapaṭicchannāpaṭicchannapañho dutiyo. </span></div><div class=flex-between><a href=/canon/en/pli/ms/sutta/kn/mil/mil0005P0004P0001.html>Previous</a><a href=/canon/en/pli/ms/sutta/kn/mil/mil0005P0004P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>