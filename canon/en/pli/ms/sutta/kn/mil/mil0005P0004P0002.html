<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0004P0001.html>Previous</a><a href=/canon/en/pli/ms/sutta/kn/mil/mil0005P0004P0003.html>Next</a></div><p id=mil5.4.2:0.1><span class=root>Milindapañha </span><br><p id=mil5.4.2:0.2><span class=root>Meṇḍakapañha </span><br><p id=mil5.4.2:0.3><span class=root>Sabbaññutañāṇavagga </span><br><p id=mil5.4.2:0.4><span class="root big-bold">2. Dhammavinayapaṭicchannāpaṭicchannapañha </span><br><p id=mil5.4.2:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.4.2:1.2><span class=root>‘tathāgatappavedito, bhikkhave, dhammavinayo vivaṭo virocati no paṭicchanno’ti. </span><br><p id=mil5.4.2:1.3><span class=root>Puna ca pātimokkhuddeso kevalañca vinayapiṭakaṁ pihitaṁ paṭicchannaṁ. </span><br><p id=mil5.4.2:1.4><span class=root>Yadi, bhante nāgasena, jinasāsane yuttaṁ vā pattaṁ vā samayaṁ labhetha, vinayapaṇṇatti vivaṭā sobheyya. </span><br><p id=mil5.4.2:1.5><span class=root>Kena kāraṇena? </span><br><p id=mil5.4.2:1.6><span class=root>Kevalaṁ tattha sikkhā saṁyamo niyamo sīlaguṇaācārapaṇṇatti attharaso dhammaraso vimuttiraso. </span><br><p id=mil5.4.2:1.7><span class=root>Yadi, bhante nāgasena, bhagavatā bhaṇitaṁ—</span><br><p id=mil5.4.2:1.8><span class=root>‘tathāgatappavedito, bhikkhave, dhammavinayo vivaṭo virocati no paṭicchanno’ti, tena hi ‘pātimokkhuddeso kevalañca vinayapiṭakaṁ pihitaṁ paṭicchannan’ti yaṁ vacanaṁ, taṁ micchā. </span><br><p id=mil5.4.2:1.9><span class=root>Yadi pātimokkhuddeso kevalañca vinayapiṭakaṁ pihitaṁ paṭicchannaṁ, tena hi ‘tathāgatappavedito, bhikkhave, dhammavinayo vivaṭo virocati no paṭicchanno’ti tampi vacanaṁ micchā. </span><br><p id=mil5.4.2:1.10><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.4.2:2.1><span class=root>“Bhāsitampetaṁ, mahārāja, bhagavatā—</span><br><p id=mil5.4.2:2.2><span class=root>‘tathāgatappavedito, bhikkhave, dhammavinayo vivaṭo virocati no paṭicchanno’ti. </span><br><p id=mil5.4.2:2.3><span class=root>Puna ca pātimokkhuddeso kevalañca vinayapiṭakaṁ pihitaṁ paṭicchannaṁ, tañca pana na sabbesaṁ, sīmaṁ katvā pihitaṁ. </span><br><p id=mil5.4.2:3.1><span class=root>Tividhena, mahārāja, bhagavatā pātimokkhuddeso sīmaṁ katvā pihito, pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito, dhammassa garukattā pihito, bhikkhubhūmiyā garukattā pihito. </span><br><p id=mil5.4.2:4.1><span class=root>Kathaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito? </span><br><p id=mil5.4.2:4.2><span class=root>Eso vaṁso, mahārāja, sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span><br><p id=mil5.4.2:4.3><span class=root>Yathā, mahārāja, khattiyānaṁ khattiyamāyā khattiyesuyeva carati, evametaṁ khattiyānaṁ lokassa paveṇī avasesānaṁ pihitā; </span><br><p id=mil5.4.2:4.4><span class=root>evameva kho, mahārāja, eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span><br><p id=mil5.4.2:5.1><span class=root>Yathā vā pana, mahārāja, mahiyā gaṇā vattanti, seyyathidaṁ—</span><br><p id=mil5.4.2:5.2><span class=root>mallā atoṇā pabbatā dhammagiriyā brahmagiriyā naṭakā naccakā laṅghakā pisācā maṇibhaddā puṇṇabaddhā candimasūriyā siridevatā kālidevatā, sivā vasudevā ghanikā asipāsā bhaddiputtāti, tesaṁ tesaṁ rahassaṁ tesu tesu gaṇesuyeva carati, avasesānaṁ pihitaṁ; </span><br><p id=mil5.4.2:5.3><span class=root>evameva kho, mahārāja, eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito. </span><br><p id=mil5.4.2:5.4><span class=root>Evaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito. </span><br><p id=mil5.4.2:6.1><span class=root>Kathaṁ dhammassa garukattā pātimokkhuddeso sīmaṁ katvā pihito? </span><br><p id=mil5.4.2:6.2><span class=root>Dhammo, mahārāja, garuko bhāriyo, tattha sammattakārī aññaṁ ārādheti, taṁ tattha paramparāsammattakāritāya pāpuṇāti, na taṁ tattha paramparāsammattakāritāya pāpuṇāti, mā cāyaṁ sāradhammo varadhammo asammattakārīnaṁ hatthagato oññāto avaññāto hīḷito khīḷito garahito bhavatu, mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti. </span><br><p id=mil5.4.2:6.3><span class=root>Evaṁ dhammassa garukattā pātimokkhuddeso sīmaṁ katvā pihito. </span><br><p id=mil5.4.2:7.1><span class=root>Yathā, mahārāja, sāravarapavaraabhijātajātimantarattalohitacandanaṁ nāma savarapuramanugataṁ oññātaṁ avaññātaṁ hīḷitaṁ khīḷitaṁ garahitaṁ bhavati; </span><br><p id=mil5.4.2:7.2><span class=root>evameva kho, mahārāja, mā cāyaṁ sāradhammo varadhammo paramparāasammattakārīnaṁ hatthagato oññāto avaññāto hīḷito khīḷito garahito bhavatu, mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti. </span><br><p id=mil5.4.2:7.3><span class=root>Evaṁ dhammassa garukattā pātimokkhuddeso sīmaṁ katvā pihito. </span><br><p id=mil5.4.2:8.1><span class=root>Kathaṁ bhikkhubhūmiyā garukattā pātimokkhuddeso sīmaṁ katvā pihito? </span><br><p id=mil5.4.2:8.2><span class=root>Bhikkhubhāvo kho, mahārāja, loke atuliyo appamāṇo anagghiyo, na sakkā kenaci agghāpetuṁ tuletuṁ parimetuṁ, māyaṁ evarūpe bhikkhubhāve ṭhito lokena samasamo bhavatūti bhikkhūnaṁyeva antare pātimokkhuddeso carati. </span><br><p id=mil5.4.2:8.3><span class=root>Yathā, mahārāja, loke varapavarabhaṇḍaṁ vatthaṁ vā attharaṇaṁ vā gajaturaṅgarathasuvaṇṇarajatamaṇimuttāitthiratanādīni vā vijitakammasūrā vā sabbe te rājānamupagacchanti; </span><br><p id=mil5.4.2:8.4><span class=root>evameva kho, mahārāja, yāvatā loke sugatāgamapariyattiācārasaṁyamasīlasaṁvaraguṇā, sabbe te bhikkhusaṅghamupagatā bhavanti. </span><br><p id=mil5.4.2:8.5><span class=root>Evaṁ bhikkhubhūmiyā garukattā pātimokkhuddeso sīmaṁ katvā pihito”ti. </span><br><p id=mil5.4.2:8.6><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.4.2:9.1><span class=root>Dhammavinayapaṭicchannāpaṭicchannapañho dutiyo. </span><br></main><footer class="container footer"><small><a href=/about>Contact info</a></small></footer>