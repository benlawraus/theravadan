<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0004.html>Previous</a><a href=/canon/en/pli/ms/sutta/kn/mil/mil0005P0002P0006.html>Next</a></div><p><div class=verse-container id=mil5.2.5:0.1><span>Milindapañha </span></div><p><div class=verse-container id=mil5.2.5:0.2><span>Meṇḍakapañha </span></div><p><div class=verse-container id=mil5.2.5:0.3><span>Abhejjavagga </span></div><p><div class=verse-container id=mil5.2.5:0.4><span class=big-bold>5. Buddhalābhantarāyapañha </span></div><p><div class=verse-container id=mil5.2.5:1.1><span>“Bhante nāgasena, tumhe bhaṇatha—</span></div><p><div class=verse-container id=mil5.2.5:1.2><span>‘lābhī tathāgato cīvarapiṇḍapātasenāsanagilānappaccayabhesajjaparikkhārānan’ti. </span></div><p><div class=verse-container id=mil5.2.5:1.3><span>Puna ca tathāgato pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti. </span></div><p><div class=verse-container id=mil5.2.5:1.4><span>Yadi, bhante nāgasena, tathāgato lābhī cīvarapiṇḍapātasenāsanagilānappaccayabhesajjaparikkhārānaṁ, tena hi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti yaṁ vacanaṁ, taṁ micchā. </span></div><p><div class=verse-container id=mil5.2.5:1.5><span>Yadi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto, tena hi lābhī tathāgato cīvarapiṇḍapātasenāsanagilānappaccayabhesajjaparikkhārānanti tampi vacanaṁ micchā. </span></div><p><div class=verse-container id=mil5.2.5:1.6><span>Ayampi ubhato koṭiko pañho sumahanto dunnibbeṭho tavānuppatto, so tayā nibbāhitabbo”ti. </span></div><p><div class=verse-container id=mil5.2.5:2.1><span>“Lābhī, mahārāja, tathāgato cīvarapiṇḍapātasenāsanagilānappaccayabhesajjaparikkhārānaṁ, pañcasālañca brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto, tañca pana mārassa pāpimato kāraṇā”ti. </span></div><p><div class=verse-container id=mil5.2.5:2.2><span>“Tena hi, bhante nāgasena, bhagavato gaṇanapathaṁ vītivattakappe abhisaṅkhataṁ kusalaṁ kinti niṭṭhitaṁ, adhunuṭṭhitena mārena pāpimatā tassa kusalassa balavegaṁ kinti pihitaṁ; </span></div><p><div class=verse-container id=mil5.2.5:2.3><span>tena hi, bhante nāgasena, tasmiṁ vatthusmiṁ dvīsu ṭhānesu upavādo āgacchati, kusalatopi akusalaṁ balavataraṁ hoti, buddhabalatopi mārabalaṁ balavataraṁ hotīti; </span></div><p><div class=verse-container id=mil5.2.5:2.4><span>tena hi rukkhassa mūlatopi aggaṁ bhārataraṁ hoti, guṇasamparikiṇṇatopi pāpiyaṁ balavataraṁ hotī”ti. </span></div><p><div class=verse-container id=mil5.2.5:2.5><span>“Na, mahārāja, tāvatakena kusalatopi akusalaṁ balavataraṁ nāma hoti, na buddhabalatopi mārabalaṁ balavataraṁ nāma hoti. </span></div><p><div class=verse-container id=mil5.2.5:2.6><span>Api cettha kāraṇaṁ icchitabbaṁ. </span></div><p><div class=verse-container id=mil5.2.5:3.1><span>Yathā, mahārāja, puriso rañño cakkavattissa madhuṁ vā madhupiṇḍikaṁ vā aññaṁ vā upāyanaṁ abhihareyya, tamenaṁ rañño dvārapālo evaṁ vadeyya ‘akālo, bho, ayaṁ rañño dassanāya, tena hi, bho, tava upāyanaṁ gahetvā sīghasīghaṁ paṭinivatta, pure tava rājā daṇḍaṁ dhāressatī’ti. </span></div><p><div class=verse-container id=mil5.2.5:3.2><span>Tato so puriso daṇḍabhayā tasito ubbiggo taṁ upāyanaṁ ādāya sīghasīghaṁ paṭinivatteyya, api nu kho so, mahārāja, rājā cakkavattī tāvatakena upāyanavikalamattakena dvārapālato dubbalataro nāma hoti, aññaṁ vā pana kiñci upāyanaṁ na labheyyā”ti? </span></div><p><div class=verse-container id=mil5.2.5:3.3><span>“Na hi, bhante, issāpakato so, bhante, dvārapālo upāyanaṁ nivāresi, aññena pana dvārena satasahassaguṇampi rañño upāyanaṁ upetī”ti. </span></div><p><div class=verse-container id=mil5.2.5:3.4><span>“Evameva kho, mahārāja, issāpakato māro pāpimā pañcasālake brāhmaṇagahapatike anvāvisi, aññāni pana anekāni devatāsatasahassāni amataṁ dibbaṁ ojaṁ gahetvā upagatāni ‘bhagavato kāye ojaṁ odahissāmā’ti bhagavantaṁ namassamānāni pañjalikāni ṭhitānī”ti. </span></div><p><div class=verse-container id=mil5.2.5:4.1><span>“Hotu, bhante nāgasena, sulabhā bhagavato cattāro paccayā loke uttamapurisassa, yācitova bhagavā devamanussehi cattāro paccaye paribhuñjati, api ca kho pana mārassa yo adhippāyo, so tāvatakena siddho, yaṁ so bhagavato bhojanassa antarāyamakāsi. </span></div><p><div class=verse-container id=mil5.2.5:4.2><span>Ettha me, bhante, kaṅkhā na chijjati, vimatijātohaṁ tattha saṁsayapakkhando. </span></div><p><div class=verse-container id=mil5.2.5:4.3><span>Na me tattha mānasaṁ pakkhandati, yaṁ tathāgatassa arahato sammāsambuddhassa sadevake loke aggapuggalavarassa kusalavarapuññasambhavassa asamasamassa anupamassa appaṭisamassa chavakaṁ lāmakaṁ parittaṁ pāpaṁ anariyaṁ vipannaṁ māro lābhantarāyamakāsī”ti. </span></div><p><div class=verse-container id=mil5.2.5:5.1><span>“Cattāro kho, mahārāja, antarāyā adiṭṭhantarāyo uddissa katantarāyo upakkhaṭantarāyo paribhogantarāyoti. </span></div><p><div class=verse-container id=mil5.2.5:5.2><span>Tattha katamo adiṭṭhantarāyo? </span></div><p><div class=verse-container id=mil5.2.5:5.3><span>Anodissa adassanena anabhisaṅkhataṁ koci antarāyaṁ karoti ‘kiṁ parassa dinnenā’ti, ayaṁ adiṭṭhantarāyo nāma. </span></div><p><div class=verse-container id=mil5.2.5:6.1><span>Katamo uddissa katantarāyo? </span></div><p><div class=verse-container id=mil5.2.5:6.2><span>Idhekaccaṁ puggalaṁ upadisitvā uddissa bhojanaṁ paṭiyattaṁ hoti, taṁ koci antarāyaṁ karoti, ayaṁ uddissa katantarāyo nāma. </span></div><p><div class=verse-container id=mil5.2.5:7.1><span>Katamo upakkhaṭantarāyo? </span></div><p><div class=verse-container id=mil5.2.5:7.2><span>Idha yaṁ kiñci upakkhaṭaṁ hoti appaṭiggahitaṁ, tattha koci antarāyaṁ karoti, ayaṁ upakkhaṭantarāyo nāma. </span></div><p><div class=verse-container id=mil5.2.5:8.1><span>Katamo paribhogantarāyo? </span></div><p><div class=verse-container id=mil5.2.5:8.2><span>Idha yaṁ kiñci paribhogaṁ, tattha koci antarāyaṁ karoti, ayaṁ paribhogantarāyo nāma. </span></div><p><div class=verse-container id=mil5.2.5:8.3><span>Ime kho, mahārāja, cattāro antarāyā. </span></div><p><div class=verse-container id=mil5.2.5:9.1><span>Yaṁ pana māro pāpimā pañcasālake brāhmaṇagahapatike anvāvisi, taṁ neva bhagavato paribhogaṁ na upakkhaṭaṁ na uddissakataṁ, anāgataṁ asampattaṁ adassanena antarāyaṁ kataṁ, taṁ pana nekassa bhagavatoyeva, atha kho ye te tena samayena nikkhantā abbhāgatā, sabbepi te taṁ divasaṁ bhojanaṁ na labhiṁsu, nāhaṁ taṁ, mahārāja, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato uddissa kataṁ upakkhaṭaṁ paribhogaṁ antarāyaṁ kareyya. </span></div><p><div class=verse-container id=mil5.2.5:9.2><span>Sace koci issāya uddissa kataṁ upakkhaṭaṁ paribhogaṁ antarāyaṁ kareyya, phaleyya tassa muddhā satadhā vā sahassadhā vā. </span></div><p><div class=verse-container id=mil5.2.5:10.1><span>Cattārome, mahārāja, tathāgatassa kenaci anāvaraṇīyā guṇā. </span></div><p><div class=verse-container id=mil5.2.5:10.2><span>Katame cattāro? </span></div><p><div class=verse-container id=mil5.2.5:10.3><span>Lābho, mahārāja, bhagavato uddissa kato upakkhaṭo na sakkā kenaci antarāyaṁ kātuṁ; </span></div><p><div class=verse-container id=mil5.2.5:10.4><span>sarīrānugatā, mahārāja, bhagavato byāmappabhā na sakkā kenaci antarāyaṁ kātuṁ; </span></div><p><div class=verse-container id=mil5.2.5:10.5><span>sabbaññutaṁ, mahārāja, bhagavato ñāṇaratanaṁ na sakkā kenaci antarāyaṁ kātuṁ; </span></div><p><div class=verse-container id=mil5.2.5:10.6><span>jīvitaṁ, mahārāja, bhagavato na sakkā kenaci antarāyaṁ kātuṁ. </span></div><p><div class=verse-container id=mil5.2.5:10.7><span>Ime kho, mahārāja, cattāro tathāgatassa kenaci anāvaraṇīyā guṇā, sabbepete, mahārāja, guṇā ekarasā arogā akuppā aparūpakkamā aphusāni kiriyāni. </span></div><p><div class=verse-container id=mil5.2.5:10.8><span>Adassanena, mahārāja, māro pāpimā nilīyitvā pañcasālake brāhmaṇagahapatike anvāvisi. </span></div><p><div class=verse-container id=mil5.2.5:11.1><span>Yathā, mahārāja, rañño paccante dese visame adassanena nilīyitvā corā panthaṁ dūsenti. </span></div><p><div class=verse-container id=mil5.2.5:11.2><span>Yadi pana rājā te core passeyya, api nu kho te corā sotthiṁ labheyyun”ti? </span></div><p><div class=verse-container id=mil5.2.5:11.3><span>“Na hi, bhante, pharasunā phālāpeyya satadhā vā sahassadhā vā”ti. </span></div><p><div class=verse-container id=mil5.2.5:11.4><span>“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span></div><p><div class=verse-container id=mil5.2.5:12.1><span>Yathā vā pana, mahārāja, itthī sapatikā adassanena nilīyitvā parapurisaṁ sevati; </span></div><p><div class=verse-container id=mil5.2.5:12.2><span>evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span></div><p><div class=verse-container id=mil5.2.5:12.3><span>Yadi, mahārāja, itthī sāmikassa sammukhā parapurisaṁ sevati, api nu kho sā itthī sotthiṁ labheyyā”ti? </span></div><p><div class=verse-container id=mil5.2.5:12.4><span>“Na hi, bhante, haneyyāpi taṁ, bhante, sāmiko vadheyyāpi bandheyyāpi dāsittaṁ vā upaneyyā”ti. </span></div><p><div class=verse-container id=mil5.2.5:12.5><span>“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span></div><p><div class=verse-container id=mil5.2.5:12.6><span>Yadi, mahārāja, māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya, phaleyya tassa muddhā satadhā vā sahassadhā vā”ti. </span></div><p><div class=verse-container id=mil5.2.5:12.7><span>“Evametaṁ, bhante nāgasena, corikāya kataṁ mārena pāpimatā, nilīyitvā māro pāpimā pañcasālake brāhmaṇagahapatike anvāvisi. </span></div><p><div class=verse-container id=mil5.2.5:12.8><span>Sace so, bhante, māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya, muddhā vāssa phaleyya satadhā vā sahassadhā vā, kāyo vāssa bhusamuṭṭhi viya vikireyya. </span></div><p><div class=verse-container id=mil5.2.5:12.9><span>Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.2.5:13.1><span>Buddhalābhantarāyapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0005P0002P0004.html>Previous</a><a href=/canon/en/pli/ms/sutta/kn/mil/mil0005P0002P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>