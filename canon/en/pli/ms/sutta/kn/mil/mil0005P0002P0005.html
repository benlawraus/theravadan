<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0002P0004.html>Previous</a><a href=/canon/en/pli/ms/sutta/kn/mil/mil0005P0002P0006.html>Next</a></div><p id=mil5.2.5:0.1><span class=root>Milindapañha </span><br><p id=mil5.2.5:0.2><span class=root>Meṇḍakapañha </span><br><p id=mil5.2.5:0.3><span class=root>Abhejjavagga </span><br><p id=mil5.2.5:0.4><span class="root big-bold">5. Buddhalābhantarāyapañha </span><br><p id=mil5.2.5:1.1><span class=root>“Bhante nāgasena, tumhe bhaṇatha—</span><br><p id=mil5.2.5:1.2><span class=root>‘lābhī tathāgato cīvarapiṇḍapātasenāsanagilānappaccayabhesajjaparikkhārānan’ti. </span><br><p id=mil5.2.5:1.3><span class=root>Puna ca tathāgato pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti. </span><br><p id=mil5.2.5:1.4><span class=root>Yadi, bhante nāgasena, tathāgato lābhī cīvarapiṇḍapātasenāsanagilānappaccayabhesajjaparikkhārānaṁ, tena hi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti yaṁ vacanaṁ, taṁ micchā. </span><br><p id=mil5.2.5:1.5><span class=root>Yadi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto, tena hi lābhī tathāgato cīvarapiṇḍapātasenāsanagilānappaccayabhesajjaparikkhārānanti tampi vacanaṁ micchā. </span><br><p id=mil5.2.5:1.6><span class=root>Ayampi ubhato koṭiko pañho sumahanto dunnibbeṭho tavānuppatto, so tayā nibbāhitabbo”ti. </span><br><p id=mil5.2.5:2.1><span class=root>“Lābhī, mahārāja, tathāgato cīvarapiṇḍapātasenāsanagilānappaccayabhesajjaparikkhārānaṁ, pañcasālañca brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto, tañca pana mārassa pāpimato kāraṇā”ti. </span><br><p id=mil5.2.5:2.2><span class=root>“Tena hi, bhante nāgasena, bhagavato gaṇanapathaṁ vītivattakappe abhisaṅkhataṁ kusalaṁ kinti niṭṭhitaṁ, adhunuṭṭhitena mārena pāpimatā tassa kusalassa balavegaṁ kinti pihitaṁ; </span><br><p id=mil5.2.5:2.3><span class=root>tena hi, bhante nāgasena, tasmiṁ vatthusmiṁ dvīsu ṭhānesu upavādo āgacchati, kusalatopi akusalaṁ balavataraṁ hoti, buddhabalatopi mārabalaṁ balavataraṁ hotīti; </span><br><p id=mil5.2.5:2.4><span class=root>tena hi rukkhassa mūlatopi aggaṁ bhārataraṁ hoti, guṇasamparikiṇṇatopi pāpiyaṁ balavataraṁ hotī”ti. </span><br><p id=mil5.2.5:2.5><span class=root>“Na, mahārāja, tāvatakena kusalatopi akusalaṁ balavataraṁ nāma hoti, na buddhabalatopi mārabalaṁ balavataraṁ nāma hoti. </span><br><p id=mil5.2.5:2.6><span class=root>Api cettha kāraṇaṁ icchitabbaṁ. </span><br><p id=mil5.2.5:3.1><span class=root>Yathā, mahārāja, puriso rañño cakkavattissa madhuṁ vā madhupiṇḍikaṁ vā aññaṁ vā upāyanaṁ abhihareyya, tamenaṁ rañño dvārapālo evaṁ vadeyya ‘akālo, bho, ayaṁ rañño dassanāya, tena hi, bho, tava upāyanaṁ gahetvā sīghasīghaṁ paṭinivatta, pure tava rājā daṇḍaṁ dhāressatī’ti. </span><br><p id=mil5.2.5:3.2><span class=root>Tato so puriso daṇḍabhayā tasito ubbiggo taṁ upāyanaṁ ādāya sīghasīghaṁ paṭinivatteyya, api nu kho so, mahārāja, rājā cakkavattī tāvatakena upāyanavikalamattakena dvārapālato dubbalataro nāma hoti, aññaṁ vā pana kiñci upāyanaṁ na labheyyā”ti? </span><br><p id=mil5.2.5:3.3><span class=root>“Na hi, bhante, issāpakato so, bhante, dvārapālo upāyanaṁ nivāresi, aññena pana dvārena satasahassaguṇampi rañño upāyanaṁ upetī”ti. </span><br><p id=mil5.2.5:3.4><span class=root>“Evameva kho, mahārāja, issāpakato māro pāpimā pañcasālake brāhmaṇagahapatike anvāvisi, aññāni pana anekāni devatāsatasahassāni amataṁ dibbaṁ ojaṁ gahetvā upagatāni ‘bhagavato kāye ojaṁ odahissāmā’ti bhagavantaṁ namassamānāni pañjalikāni ṭhitānī”ti. </span><br><p id=mil5.2.5:4.1><span class=root>“Hotu, bhante nāgasena, sulabhā bhagavato cattāro paccayā loke uttamapurisassa, yācitova bhagavā devamanussehi cattāro paccaye paribhuñjati, api ca kho pana mārassa yo adhippāyo, so tāvatakena siddho, yaṁ so bhagavato bhojanassa antarāyamakāsi. </span><br><p id=mil5.2.5:4.2><span class=root>Ettha me, bhante, kaṅkhā na chijjati, vimatijātohaṁ tattha saṁsayapakkhando. </span><br><p id=mil5.2.5:4.3><span class=root>Na me tattha mānasaṁ pakkhandati, yaṁ tathāgatassa arahato sammāsambuddhassa sadevake loke aggapuggalavarassa kusalavarapuññasambhavassa asamasamassa anupamassa appaṭisamassa chavakaṁ lāmakaṁ parittaṁ pāpaṁ anariyaṁ vipannaṁ māro lābhantarāyamakāsī”ti. </span><br><p id=mil5.2.5:5.1><span class=root>“Cattāro kho, mahārāja, antarāyā adiṭṭhantarāyo uddissa katantarāyo upakkhaṭantarāyo paribhogantarāyoti. </span><br><p id=mil5.2.5:5.2><span class=root>Tattha katamo adiṭṭhantarāyo? </span><br><p id=mil5.2.5:5.3><span class=root>Anodissa adassanena anabhisaṅkhataṁ koci antarāyaṁ karoti ‘kiṁ parassa dinnenā’ti, ayaṁ adiṭṭhantarāyo nāma. </span><br><p id=mil5.2.5:6.1><span class=root>Katamo uddissa katantarāyo? </span><br><p id=mil5.2.5:6.2><span class=root>Idhekaccaṁ puggalaṁ upadisitvā uddissa bhojanaṁ paṭiyattaṁ hoti, taṁ koci antarāyaṁ karoti, ayaṁ uddissa katantarāyo nāma. </span><br><p id=mil5.2.5:7.1><span class=root>Katamo upakkhaṭantarāyo? </span><br><p id=mil5.2.5:7.2><span class=root>Idha yaṁ kiñci upakkhaṭaṁ hoti appaṭiggahitaṁ, tattha koci antarāyaṁ karoti, ayaṁ upakkhaṭantarāyo nāma. </span><br><p id=mil5.2.5:8.1><span class=root>Katamo paribhogantarāyo? </span><br><p id=mil5.2.5:8.2><span class=root>Idha yaṁ kiñci paribhogaṁ, tattha koci antarāyaṁ karoti, ayaṁ paribhogantarāyo nāma. </span><br><p id=mil5.2.5:8.3><span class=root>Ime kho, mahārāja, cattāro antarāyā. </span><br><p id=mil5.2.5:9.1><span class=root>Yaṁ pana māro pāpimā pañcasālake brāhmaṇagahapatike anvāvisi, taṁ neva bhagavato paribhogaṁ na upakkhaṭaṁ na uddissakataṁ, anāgataṁ asampattaṁ adassanena antarāyaṁ kataṁ, taṁ pana nekassa bhagavatoyeva, atha kho ye te tena samayena nikkhantā abbhāgatā, sabbepi te taṁ divasaṁ bhojanaṁ na labhiṁsu, nāhaṁ taṁ, mahārāja, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato uddissa kataṁ upakkhaṭaṁ paribhogaṁ antarāyaṁ kareyya. </span><br><p id=mil5.2.5:9.2><span class=root>Sace koci issāya uddissa kataṁ upakkhaṭaṁ paribhogaṁ antarāyaṁ kareyya, phaleyya tassa muddhā satadhā vā sahassadhā vā. </span><br><p id=mil5.2.5:10.1><span class=root>Cattārome, mahārāja, tathāgatassa kenaci anāvaraṇīyā guṇā. </span><br><p id=mil5.2.5:10.2><span class=root>Katame cattāro? </span><br><p id=mil5.2.5:10.3><span class=root>Lābho, mahārāja, bhagavato uddissa kato upakkhaṭo na sakkā kenaci antarāyaṁ kātuṁ; </span><br><p id=mil5.2.5:10.4><span class=root>sarīrānugatā, mahārāja, bhagavato byāmappabhā na sakkā kenaci antarāyaṁ kātuṁ; </span><br><p id=mil5.2.5:10.5><span class=root>sabbaññutaṁ, mahārāja, bhagavato ñāṇaratanaṁ na sakkā kenaci antarāyaṁ kātuṁ; </span><br><p id=mil5.2.5:10.6><span class=root>jīvitaṁ, mahārāja, bhagavato na sakkā kenaci antarāyaṁ kātuṁ. </span><br><p id=mil5.2.5:10.7><span class=root>Ime kho, mahārāja, cattāro tathāgatassa kenaci anāvaraṇīyā guṇā, sabbepete, mahārāja, guṇā ekarasā arogā akuppā aparūpakkamā aphusāni kiriyāni. </span><br><p id=mil5.2.5:10.8><span class=root>Adassanena, mahārāja, māro pāpimā nilīyitvā pañcasālake brāhmaṇagahapatike anvāvisi. </span><br><p id=mil5.2.5:11.1><span class=root>Yathā, mahārāja, rañño paccante dese visame adassanena nilīyitvā corā panthaṁ dūsenti. </span><br><p id=mil5.2.5:11.2><span class=root>Yadi pana rājā te core passeyya, api nu kho te corā sotthiṁ labheyyun”ti? </span><br><p id=mil5.2.5:11.3><span class=root>“Na hi, bhante, pharasunā phālāpeyya satadhā vā sahassadhā vā”ti. </span><br><p id=mil5.2.5:11.4><span class=root>“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span><br><p id=mil5.2.5:12.1><span class=root>Yathā vā pana, mahārāja, itthī sapatikā adassanena nilīyitvā parapurisaṁ sevati; </span><br><p id=mil5.2.5:12.2><span class=root>evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span><br><p id=mil5.2.5:12.3><span class=root>Yadi, mahārāja, itthī sāmikassa sammukhā parapurisaṁ sevati, api nu kho sā itthī sotthiṁ labheyyā”ti? </span><br><p id=mil5.2.5:12.4><span class=root>“Na hi, bhante, haneyyāpi taṁ, bhante, sāmiko vadheyyāpi bandheyyāpi dāsittaṁ vā upaneyyā”ti. </span><br><p id=mil5.2.5:12.5><span class=root>“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi. </span><br><p id=mil5.2.5:12.6><span class=root>Yadi, mahārāja, māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya, phaleyya tassa muddhā satadhā vā sahassadhā vā”ti. </span><br><p id=mil5.2.5:12.7><span class=root>“Evametaṁ, bhante nāgasena, corikāya kataṁ mārena pāpimatā, nilīyitvā māro pāpimā pañcasālake brāhmaṇagahapatike anvāvisi. </span><br><p id=mil5.2.5:12.8><span class=root>Sace so, bhante, māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya, muddhā vāssa phaleyya satadhā vā sahassadhā vā, kāyo vāssa bhusamuṭṭhi viya vikireyya. </span><br><p id=mil5.2.5:12.9><span class=root>Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.2.5:13.1><span class=root>Buddhalābhantarāyapañho pañcamo. </span><br></main><footer class="container footer"><small><a href=/about/>Contact info</a></small></footer>