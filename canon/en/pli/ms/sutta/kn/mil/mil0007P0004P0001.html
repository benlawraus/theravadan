<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0003P0010.html>Previous</a><a href=/canon/en/pli/ms/sutta/kn/mil/mil0007P0004P0002.html>Next</a></div><p id=mil7.4.1:0.1><span class=root>Milindapañha </span><br><p id=mil7.4.1:0.2><span class=root>Opammakathāpañha </span><br><p id=mil7.4.1:0.3><span class=root>Pathavīvagga </span><br><p id=mil7.4.1:0.4><span class="root big-bold">1. Pathavīaṅgapañha </span><br><p id=mil7.4.1:1.1><span class=root>“Bhante nāgasena, ‘pathaviyā pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.1:1.2><span class=root>“Yathā, mahārāja, pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni ākirantepi tādisāyeva; </span><br><p id=mil7.4.1:1.3><span class=root>evameva kho, mahārāja, yoginā yogāvacarena iṭṭhāniṭṭhe lābhālābhe yasāyase nindāpasaṁsāya sukhadukkhe sabbattha tādināyeva bhavitabbaṁ. </span><br><p id=mil7.4.1:1.4><span class=root>Idaṁ, mahārāja, pathaviyā paṭhamaṁ aṅgaṁ gahetabbaṁ. </span><br><p id=mil7.4.1:2.1><span class=root>Puna caparaṁ, mahārāja, pathavī maṇḍanavibhūsanāpagatā sakagandhaparibhāvitā; </span><br><p id=mil7.4.1:2.2><span class=root>evameva kho, mahārāja, yoginā yogāvacarena vibhūsanāpagatena sakasīlagandhaparibhāvitena bhavitabbaṁ. </span><br><p id=mil7.4.1:2.3><span class=root>Idaṁ, mahārāja, pathaviyā dutiyaṁ aṅgaṁ gahetabbaṁ. </span><br><p id=mil7.4.1:3.1><span class=root>Puna caparaṁ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā; </span><br><p id=mil7.4.1:3.2><span class=root>evameva kho, mahārāja, yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṁ. </span><br><p id=mil7.4.1:3.3><span class=root>Idaṁ, mahārāja, pathaviyā tatiyaṁ aṅgaṁ gahetabbaṁ. </span><br><p id=mil7.4.1:4.1><span class=root>Puna caparaṁ, mahārāja, pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṁ dhārentīpi akilāsu hoti; </span><br><p id=mil7.4.1:4.2><span class=root>evameva kho, mahārāja, yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi sampahaṁsentenapi dhammadesanāsu akilāsunā bhavitabbaṁ. </span><br><p id=mil7.4.1:4.3><span class=root>Idaṁ, mahārāja, pathaviyā catutthaṁ aṅgaṁ gahetabbaṁ. </span><br><p id=mil7.4.1:5.1><span class=root>Puna caparaṁ, mahārāja, pathavī anunayappaṭighavippamuttā; </span><br><p id=mil7.4.1:5.2><span class=root>evameva kho, mahārāja, yoginā yogāvacarena anunayappaṭighavippamuttena pathavisamena cetasā viharitabbaṁ. </span><br><p id=mil7.4.1:5.3><span class=root>Idaṁ, mahārāja, pathaviyā pañcamaṁ aṅgaṁ gahetabbaṁ. </span><br><p id=mil7.4.1:5.4><span class=root>Bhāsitampetaṁ, mahārāja, upāsikāya cūḷasubhaddāya sakasamaṇe parikittayamānāya—</span><br><p id=mil7.4.1:6.1><span class=root>‘Ekañce bāhaṁ vāsiyā, </span><br><p id=mil7.4.1:6.2><span class=root>tacche kupitamānasā; </span><br><p id=mil7.4.1:6.3><span class=root>Ekañce bāhaṁ gandhena, </span><br><p id=mil7.4.1:6.4><span class=root>ālimpeyya pamoditā. </span><br><p id=mil7.4.1:7.1><span class=root>Amusmiṁ paṭigho natthi, </span><br><p id=mil7.4.1:7.2><span class=root>rāgo asmiṁ na vijjati; </span><br><p id=mil7.4.1:7.3><span class=root>Pathavīsamacittā te, </span><br><p id=mil7.4.1:7.4><span class=root>tādisā samaṇā mamā’”ti. </span><br><p id=mil7.4.1:8.1><span class=root>Pathavīaṅgapañho paṭhamo. </span><br></main><footer class="container footer"><small><a href=/about/>Contact info</a></small></footer>