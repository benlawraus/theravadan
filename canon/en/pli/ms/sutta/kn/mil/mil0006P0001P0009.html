<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0001P0008.html>Previous</a><a href=/canon/en/pli/ms/sutta/kn/mil/mil0006P0002P0001.html>Next</a></div><p><div class=verse-container id=mil6.1.9:0.1><span>Milindapañha </span></div><p><div class=verse-container id=mil6.1.9:0.2><span>Anumānapañha </span></div><p><div class=verse-container id=mil6.1.9:0.3><span>Buddhavagga </span></div><p><div class=verse-container id=mil6.1.9:0.4><span class=big-bold>9. Udakasattajīvapañha </span></div><p><div class=verse-container id=mil6.1.9:1.1><span>“Bhante nāgasena, imaṁ udakaṁ aggimhi tappamānaṁ cicciṭāyati ciṭiciṭāyati saddāyati bahuvidhaṁ, kiṁ nu kho, bhante nāgasena, udakaṁ jīvati, kiṁ kīḷamānaṁ saddāyati, udāhu aññena paṭipīḷitaṁ saddāyatī”ti? </span></div><p><div class=verse-container id=mil6.1.9:1.2><span>“Na hi, mahārāja, udakaṁ jīvati, natthi udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan”ti. </span></div><p><div class=verse-container id=mil6.1.9:2.1><span>“Bhante nāgasena, idhekacce titthiyā udakaṁ jīvatīti sītodakaṁ paṭikkhipitvā udakaṁ tāpetvā vekatikavekatikaṁ paribhuñjanti, te tumhe garahanti paribhavanti ‘ekindriyaṁ samaṇā sakyaputtiyā jīvaṁ viheṭhentī’ti, taṁ tesaṁ garahaṁ paribhavaṁ vinodehi apanehi nicchārehī”ti. </span></div><p><div class=verse-container id=mil6.1.9:2.2><span>“Na hi, mahārāja, udakaṁ jīvati, natthi, mahārāja, udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhaṁ. </span></div><p><div class=verse-container id=mil6.1.9:3.1><span>Yathā, mahārāja, udakaṁ sobbhasarasaritadahataḷākakandarapadaraudapānaninnapokkharaṇigataṁ vātātapavegassa mahantatāya pariyādiyati parikkhayaṁ gacchati, api nu tattha udakaṁ cicciṭāyati ciṭiciṭāyati saddāyati bahuvidhan”ti? </span></div><p><div class=verse-container id=mil6.1.9:3.2><span>“Na hi, bhante”ti. </span></div><p><div class=verse-container id=mil6.1.9:3.3><span>“Yadi, mahārāja, udakaṁ jīveyya, tatthāpi udakaṁ saddāyeyya, imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan’ti. </span></div><p><div class=verse-container id=mil6.1.9:4.1><span>Aparampi, mahārāja, uttariṁ kāraṇaṁ suṇohi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti. </span></div><p><div class=verse-container id=mil6.1.9:4.2><span>Yadā pana, mahārāja, udakaṁ taṇḍulehi sammissitaṁ bhājanagataṁ hoti pihitaṁ uddhane aṭhapitaṁ, api nu tattha udakaṁ saddāyatī”ti? </span></div><p><div class=verse-container id=mil6.1.9:4.3><span>“Na hi, bhante, acalaṁ hoti santasantan”ti. </span></div><p><div class=verse-container id=mil6.1.9:4.4><span>“Taṁyeva pana, mahārāja, udakaṁ bhājanagataṁ aggiṁ ujjāletvā uddhane ṭhapitaṁ hoti, api nu tattha udakaṁ acalaṁ hoti santasantan”ti? </span></div><p><div class=verse-container id=mil6.1.9:4.5><span>“Na hi, bhante, calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti. </span></div><p><div class=verse-container id=mil6.1.9:4.6><span>“Kissa pana taṁ, mahārāja, pākatikaṁ udakaṁ na calati santasantaṁ hoti, kissa pana aggigataṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti? </span></div><p><div class=verse-container id=mil6.1.9:4.7><span>“Pākatikaṁ, bhante, udakaṁ na calati, aggikataṁ pana udakaṁ aggisantāpavegassa mahantatāya cicciṭāyati ciṭiciṭāyati saddāyati bahuvidhan”ti. </span></div><p><div class=verse-container id=mil6.1.9:4.8><span>“Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti. </span></div><p><div class=verse-container id=mil6.1.9:5.1><span>Aparampi, mahārāja, uttariṁ kāraṇaṁ suṇohi, natthi udake jīvo vā satto vā, aggisantāpavegassa mahantatāya udakaṁ saddāyati. </span></div><p><div class=verse-container id=mil6.1.9:5.2><span>Hoti taṁ, mahārāja, udakaṁ ghare ghare udakavārakagataṁ pihitan”ti? </span></div><p><div class=verse-container id=mil6.1.9:5.3><span>“Āma, bhante”ti. </span></div><p><div class=verse-container id=mil6.1.9:5.4><span>“Api nu taṁ, mahārāja, udakaṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti. </span></div><p><div class=verse-container id=mil6.1.9:5.5><span>“Na hi, bhante, acalaṁ taṁ hoti pākatikaṁ udakavārakagataṁ udakan”ti. </span></div><p><div class=verse-container id=mil6.1.9:6.1><span>“Sutapubbaṁ pana tayā, mahārāja, ‘mahāsamudde udakaṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hoti, ussakkitvā ossakkitvā velāya paharati saddāyati bahuvidhan’”ti? </span></div><p><div class=verse-container id=mil6.1.9:6.2><span>“Āma, bhante, sutapubbaṁ etaṁ mayā diṭṭhapubbañca ‘mahāsamudde udakaṁ hatthasatampi dvepi hatthasatāni gagane ussakkatī’”ti. </span></div><p><div class=verse-container id=mil6.1.9:6.3><span>“Kissa, mahārāja, udakavārakagataṁ udakaṁ na calati na saddāyati, kissa pana mahāsamudde udakaṁ calati saddāyatī”ti? </span></div><p><div class=verse-container id=mil6.1.9:6.4><span>“Vātavegassa mahantatāya, bhante, mahāsamudde udakaṁ calati saddāyati, udakavārakagataṁ udakaṁ aghaṭṭitaṁ kehici na calati na saddāyatī”ti. </span></div><p><div class=verse-container id=mil6.1.9:6.5><span>“Yathā, mahārāja, vātavegassa mahantatāya mahāsamudde udakaṁ calati saddāyati; </span></div><p><div class=verse-container id=mil6.1.9:6.6><span>evameva aggisantāpavegassa mahantatāya udakaṁ saddāyatīti. </span></div><p><div class=verse-container id=mil6.1.9:7.1><span>Nanu, mahārāja, bheripokkharaṁ sukkhaṁ sukkhena gocammena onandhantī”ti? </span></div><p><div class=verse-container id=mil6.1.9:7.2><span>“Āma, bhante”. </span></div><p><div class=verse-container id=mil6.1.9:7.3><span>“Api nu, mahārāja, bheriyā jīvo vā satto vā atthī”ti. </span></div><p><div class=verse-container id=mil6.1.9:7.4><span>“Na hi, bhante”ti. </span></div><p><div class=verse-container id=mil6.1.9:7.5><span>“Kissa pana, mahārāja, bherī saddāyatī”ti? </span></div><p><div class=verse-container id=mil6.1.9:7.6><span>“Itthiyā vā, bhante, purisassa vā tajjena vāyāmenā”ti. </span></div><p><div class=verse-container id=mil6.1.9:7.7><span>“Yathā, mahārāja, itthiyā vā purisassa vā tajjena vāyāmena bherī saddāyati; </span></div><p><div class=verse-container id=mil6.1.9:7.8><span>evameva aggisantāpavegassa mahantatāya udakaṁ saddāyati. </span></div><p><div class=verse-container id=mil6.1.9:7.9><span>Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti. </span></div><p><div class=verse-container id=mil6.1.9:8.1><span>Mayhampi tāva, mahārāja, tava pucchitabbaṁ atthi, evameso pañho suvinicchito hoti, kiṁ nu kho, mahārāja, sabbehipi bhājanehi udakaṁ tappamānaṁ saddāyati, udāhu ekaccehiyeva bhājanehi tappamānaṁ saddāyatī”ti? </span></div><p><div class=verse-container id=mil6.1.9:8.2><span>“Na hi, bhante, sabbehipi bhājanehi udakaṁ tappamānaṁ saddāyati, ekaccehiyeva bhājanehi udakaṁ tappamānaṁ saddāyatī”ti. </span></div><p><div class=verse-container id=mil6.1.9:8.3><span>“Tena hi, mahārāja, jahitosi sakasamayaṁ, paccāgatosi mama visayaṁ, natthi udake jīvo vā satto vā. </span></div><p><div class=verse-container id=mil6.1.9:8.4><span>Yadi, mahārāja, sabbehipi bhājanehi udakaṁ tappamānaṁ saddāyeyya, yuttamidaṁ ‘udakaṁ jīvatī’ti vattuṁ. </span></div><p><div class=verse-container id=mil6.1.9:8.5><span>Na hi, mahārāja, udakaṁ dvayaṁ hoti, yaṁ saddāyati, taṁ jīvati, yaṁ na saddāyati, taṁ na jīvatīti. </span></div><p><div class=verse-container id=mil6.1.9:8.6><span>Yadi, mahārāja, udakaṁ jīveyya, mahantānaṁ hatthināgānaṁ ussannakāyānaṁ pabhinnānaṁ soṇḍāya ussiñcitvā mukhe pakkhipitvā kucchiṁ pavesayantānaṁ, tampi udakaṁ tesaṁ dantantare cippiyamānaṁ saddāyeyya. </span></div><p><div class=verse-container id=mil6.1.9:8.7><span>Hatthasatikāpi mahānāvā garukā bhārikā anekasatasahassabhāraparipūrā mahāsamudde vicaranti, tāhipi cippiyamānaṁ udakaṁ saddāyeyya. </span></div><p><div class=verse-container id=mil6.1.9:8.8><span>Mahatimahantāpi macchā anekasatayojanikakāyā timī timiṅgalā timirapiṅgalā abbhantare nimuggā mahāsamudde nivāsaṭṭhānatāya paṭivasantā mahāudakadhārā ācamanti dhamanti ca, tesampi taṁ dantantarepi udarantarepi cippiyamānaṁ udakaṁ saddāyeyya. </span></div><p><div class=verse-container id=mil6.1.9:8.9><span>Yasmā ca kho, mahārāja, evarūpehi evarūpehi mahantehi paṭipīḷanehi paṭipīḷitaṁ udakaṁ na saddāyati tasmāpi natthi udake jīvo vā satto vāti, evametaṁ, mahārāja, dhārehī”ti. </span></div><p><div class=verse-container id=mil6.1.9:9.1><span>“Sādhu, bhante nāgasena, dosāgato pañho anucchavikāya vibhattiyā vibhatto, yathā nāma, bhante nāgasena, mahagghaṁ maṇiratanaṁ chekaṁ ācariyaṁ kusalaṁ sikkhitaṁ maṇikāraṁ pāpuṇitvā kittiṁ labheyya thomanaṁ pasaṁsaṁ, muttāratanaṁ vā muttikaṁ dussaratanaṁ vā dussikaṁ, lohitacandanaṁ vā gandhikaṁ pāpuṇitvā kittiṁ labheyya thomanaṁ pasaṁsaṁ. </span></div><p><div class=verse-container id=mil6.1.9:9.2><span>Evameva kho, bhante nāgasena, dosāgato pañho anucchavikāya vibhattiyā vibhatto, evametaṁ tathā sampaṭicchāmī”ti. </span></div><p><div class=verse-container id=mil6.1.9:10.1><span>Udakasattajīvapañho navamo. </span></div><p><div class=verse-container id=mil6.1.9:11.1><span>Buddhavaggo paṭhamo. </span></div><p><div class=verse-container id=mil6.1.9:12.1><span>Imasmiṁ vagge nava pañhā. </span></div><div class=flex-between><a href=/canon/en/pli/ms/sutta/kn/mil/mil0006P0001P0008.html>Previous</a><a href=/canon/en/pli/ms/sutta/kn/mil/mil0006P0002P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>