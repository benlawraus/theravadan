<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0005.html>Previous</a><a href=/canon/en/pli/ms/sutta/kn/mil/mil0007P0004P0007.html>Next</a></div><p id=mil7.4.6:0.1><span class=root>Milindapañha </span><br><p id=mil7.4.6:0.2><span class=root>Opammakathāpañha </span><br><p id=mil7.4.6:0.3><span class=root>Pathavīvagga </span><br><p id=mil7.4.6:0.4><span class="root big-bold">6. Ākāsaṅgapañha </span><br><p id=mil7.4.6:1.1><span class=root>“Bhante nāgasena, ‘ākāsassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.6:1.2><span class=root>“Yathā, mahārāja, ākāso sabbaso agayho; </span><br><p id=mil7.4.6:1.3><span class=root>evameva kho, mahārāja, yoginā yogāvacarena sabbaso kilesehi agayhena bhavitabbaṁ. </span><br><p id=mil7.4.6:1.4><span class=root>Idaṁ, mahārāja, ākāsassa paṭhamaṁ aṅgaṁ gahetabbaṁ. </span><br><p id=mil7.4.6:2.1><span class=root>Puna caparaṁ, mahārāja, ākāso isitāpasabhūtadijagaṇānusañcarito; </span><br><p id=mil7.4.6:2.2><span class=root>evameva kho, mahārāja, yoginā yogāvacarena ‘aniccaṁ dukkhaṁ anattā’ti saṅkhāresu mānasaṁ sañcārayitabbaṁ. </span><br><p id=mil7.4.6:2.3><span class=root>Idaṁ, mahārāja, ākāsassa dutiyaṁ aṅgaṁ gahetabbaṁ. </span><br><p id=mil7.4.6:3.1><span class=root>Puna caparaṁ, mahārāja, ākāso santāsanīyo; </span><br><p id=mil7.4.6:3.2><span class=root>evameva kho, mahārāja, yoginā yogāvacarena sabbabhavapaṭisandhīsu mānasaṁ ubbejayitabbaṁ, assādo na kātabbo. </span><br><p id=mil7.4.6:3.3><span class=root>Idaṁ, mahārāja, ākāsassa tatiyaṁ aṅgaṁ gahetabbaṁ. </span><br><p id=mil7.4.6:4.1><span class=root>Puna caparaṁ, mahārāja, ākāso ananto appamāṇo aparimeyyo; </span><br><p id=mil7.4.6:4.2><span class=root>evameva kho, mahārāja, yoginā yogāvacarena anantasīlena aparimitañāṇena bhavitabbaṁ. </span><br><p id=mil7.4.6:4.3><span class=root>Idaṁ, mahārāja, ākāsassa catutthaṁ aṅgaṁ gahetabbaṁ. </span><br><p id=mil7.4.6:5.1><span class=root>Puna caparaṁ, mahārāja, ākāso alaggo asatto appatiṭṭhito apalibuddho; </span><br><p id=mil7.4.6:5.2><span class=root>evameva kho, mahārāja, yoginā yogāvacarena kule gaṇe lābhe āvāse palibodhe paccaye sabbakilesesu ca sabbattha alaggena bhavitabbaṁ, anāsattena appatiṭṭhitena apalibuddhena bhavitabbaṁ. </span><br><p id=mil7.4.6:5.3><span class=root>Idaṁ, mahārāja, ākāsassa pañcamaṁ aṅgaṁ gahetabbaṁ. </span><br><p id=mil7.4.6:5.4><span class=root>Bhāsitampetaṁ, mahārāja, bhagavatā devātidevena sakaṁ puttaṁ rāhulaṁ ovadantena—</span><br><p id=mil7.4.6:6.1><span class=root>‘Seyyathāpi, rāhula, ākāso na katthaci patiṭṭhito; </span><br><p id=mil7.4.6:6.2><span class=root>evameva kho tvaṁ, rāhula, ākāsasamaṁ bhāvanaṁ bhāvehi. </span><br><p id=mil7.4.6:6.3><span class=root>Ākāsasamaṁ hi te, rāhula, bhāvanaṁ bhāvayato uppannā manāpāmanāpā phassā cittaṁ pariyādāya ṭhassantī’”ti. </span><br><p id=mil7.4.6:7.1><span class=root>Ākāsaṅgapañho chaṭṭho. </span><br></main><footer class="container footer"><small><a href=/about>Contact info</a></small></footer>