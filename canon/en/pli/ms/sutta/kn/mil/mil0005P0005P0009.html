<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0005P0008.html>Previous</a><a href=/canon/en/pli/ms/sutta/kn/mil/mil0005P0005P0010.html>Next</a></div><p><div class=verse-container id=mil5.5.9:0.1><span>Milindapañha </span></div><p><div class=verse-container id=mil5.5.9:0.2><span>Meṇḍakapañha </span></div><p><div class=verse-container id=mil5.5.9:0.3><span>Santhavavagga </span></div><p><div class=verse-container id=mil5.5.9:0.4><span class=big-bold>9. Gāthābhigītabhojanakathāpañha </span></div><p><div class=verse-container id=mil5.5.9:1.1><span>“Bhante nāgasena, bhāsitampetaṁ bhagavatā—</span></div><p><div class=verse-container id=mil5.5.9:2.1><span>‘Gāthābhigītaṁ me abhojaneyyaṁ, </span></div><p><div class=verse-container id=mil5.5.9:2.2><span>Sampassataṁ brāhmaṇa nesa dhammo; </span></div><p><div class=verse-container id=mil5.5.9:2.3><span>Gāthābhigītaṁ panudanti buddhā, </span></div><p><div class=verse-container id=mil5.5.9:2.4><span>Dhamme satī brāhmaṇa vuttiresā’ti. </span></div><p><div class=verse-container id=mil5.5.9:3.1><span>Puna ca bhagavā parisāya dhammaṁ desento kathento anupubbikathaṁ paṭhamaṁ tāva dānakathaṁ katheti, pacchā sīlakathaṁ, tassa bhagavato sabbalokissarassa bhāsitaṁ sutvā devamanussā abhisaṅkharitvā dānaṁ denti, tassa taṁ uyyojitaṁ dānaṁ sāvakā paribhuñjanti. </span></div><p><div class=verse-container id=mil5.5.9:3.2><span>Yadi, bhante nāgasena, bhagavatā bhaṇitaṁ—</span></div><p><div class=verse-container id=mil5.5.9:3.3><span>‘gāthābhigītaṁ me abhojaneyyan’ti, tena hi ‘bhagavā dānakathaṁ paṭhamaṁ kathetī’ti yaṁ vacanaṁ, taṁ micchā. </span></div><p><div class=verse-container id=mil5.5.9:3.4><span>Yadi dānakathaṁ paṭhamaṁ katheti, tena hi ‘gāthābhigītaṁ me abhojaneyyan’ti tampi vacanaṁ micchā. </span></div><p><div class=verse-container id=mil5.5.9:3.5><span>Kiṅkāraṇaṁ? </span></div><p><div class=verse-container id=mil5.5.9:3.6><span>Yo so, bhante, dakkhiṇeyyo gihīnaṁ piṇḍapātadānassa vipākaṁ katheti, tassa te dhammakathaṁ sutvā pasannacittā aparāparaṁ dānaṁ denti, ye taṁ dānaṁ paribhuñjanti, sabbe te gāthābhigītaṁ paribhuñjanti. </span></div><p><div class=verse-container id=mil5.5.9:3.7><span>Ayampi ubhato koṭiko pañho nipuṇo gambhīro tavānuppatto, so tayā nibbāhitabbo”ti. </span></div><p><div class=verse-container id=mil5.5.9:4.1><span>“Bhāsitampetaṁ, mahārāja, bhagavatā—</span></div><p><div class=verse-container id=mil5.5.9:4.2><span>‘gāthābhigītaṁ me abhojaneyyaṁ, sampassataṁ brāhmaṇa nesa dhammo. </span></div><p><div class=verse-container id=mil5.5.9:4.3><span>Gāthābhigītaṁ panudanti buddhā, dhamme satī brāhmaṇa vuttiresā’ti, katheti ca bhagavā paṭhamaṁ dānakathaṁ, tañca pana kiriyaṁ sabbesaṁ tathāgatānaṁ paṭhamaṁ dānakathāya, tattha cittaṁ abhiramāpetvā pacchā sīle niyojenti. </span></div><p><div class=verse-container id=mil5.5.9:4.4><span>Yathā, mahārāja, manussā taruṇadārakānaṁ paṭhamaṁ tāva kīḷābhaṇḍakāni denti. </span></div><p><div class=verse-container id=mil5.5.9:4.5><span>Seyyathidaṁ—</span></div><p><div class=verse-container id=mil5.5.9:4.6><span>vaṅkakaṁ ghaṭikaṁ ciṅgulakaṁ pattāḷhakaṁ rathakaṁ dhanukaṁ, pacchā te sake sake kamme niyojenti. </span></div><p><div class=verse-container id=mil5.5.9:4.7><span>Evameva kho, mahārāja, tathāgato paṭhamaṁ dānakathāya cittaṁ abhiramāpetvā pacchā sīle niyojeti. </span></div><p><div class=verse-container id=mil5.5.9:5.1><span>Yathā vā pana, mahārāja, bhisakko nāma āturānaṁ paṭhamaṁ tāva catūhapañcāhaṁ telaṁ pāyeti balakaraṇāya sinehanāya, pacchā vireceti; </span></div><p><div class=verse-container id=mil5.5.9:5.2><span>evameva kho, mahārāja, tathāgato paṭhamaṁ tāva dānakathāya cittaṁ abhiramāpetvā pacchā sīle niyojeti. </span></div><p><div class=verse-container id=mil5.5.9:5.3><span>Dāyakānaṁ, mahārāja, dānapatīnaṁ cittaṁ mudukaṁ hoti maddavaṁ siniddhaṁ, tena te dānasetusaṅkamena dānanāvāya saṁsārasāgarapāramanugacchanti, tasmā tesaṁ paṭhamaṁ kammabhūmimanusāsati, na ca kenaci viññattimāpajjatī”ti. </span></div><p><div class=verse-container id=mil5.5.9:6.1><span>“Bhante nāgasena, ‘viññattin’ti yaṁ vadesi, kati pana tā viññattiyo”ti? </span></div><p><div class=verse-container id=mil5.5.9:6.2><span>“Dvemā, mahārāja, viññattiyo kāyaviññatti vacīviññatti cāti. </span></div><p><div class=verse-container id=mil5.5.9:6.3><span>Tattha atthi kāyaviññatti sāvajjā, atthi anavajjā. </span></div><p><div class=verse-container id=mil5.5.9:6.4><span>Atthi vacīviññatti sāvajjā, atthi anavajjā. </span></div><p><div class=verse-container id=mil5.5.9:7.1><span>Katamā kāyaviññatti sāvajjā? </span></div><p><div class=verse-container id=mil5.5.9:7.2><span>Idhekacco bhikkhu kulāni upagantvā anokāse ṭhito ṭhānaṁ bhañjati, ayaṁ kāyaviññatti sāvajjā. </span></div><p><div class=verse-container id=mil5.5.9:7.3><span>Tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:8.1><span>Puna caparaṁ, mahārāja, idhekacco bhikkhu kulāni upagantvā anokāse ṭhito galaṁ paṇāmetvā morapekkhitaṁ pekkhati ‘evaṁ ime passantī’ti, tena ca te passanti, ayampi kāyaviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:9.1><span>Puna caparaṁ, mahārāja, idhekacco bhikkhu hanukāya vā bhamukāya vā aṅguṭṭhena vā viññāpeti, ayampi kāyaviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:10.1><span>Katamā kāyaviññatti anavajjā? </span></div><p><div class=verse-container id=mil5.5.9:10.2><span>Idha bhikkhu kulāni upagantvā sato samāhito sampajāno ṭhānepi aṭṭhānepi yathānusiṭṭhiṁ gantvā ṭhāne tiṭṭhati, dātukāmesu tiṭṭhati, adātukāmesu pakkamati. </span></div><p><div class=verse-container id=mil5.5.9:10.3><span>Ayaṁ kāyaviññatti anavajjā, tāya ca viññāpitaṁ ariyā paribhuñjanti, so ca puggalo ariyānaṁ samaye vaṇṇito hoti thuto pasattho sallekhitācāro, parisuddhājīvotveva saṅkhaṁ gacchati. </span></div><p><div class=verse-container id=mil5.5.9:10.4><span>Bhāsitampetaṁ, mahārāja, bhagavatā devātidevena—</span></div><p><div class=verse-container id=mil5.5.9:11.1><span>‘Na ve yācanti sappaññā, </span></div><p><div class=verse-container id=mil5.5.9:11.2><span>Dhīro ca veditumarahati; </span></div><p><div class=verse-container id=mil5.5.9:11.3><span>Uddissa ariyā tiṭṭhanti, </span></div><p><div class=verse-container id=mil5.5.9:11.4><span>Esā ariyāna yācanā’ti. </span></div><p><div class=verse-container id=mil5.5.9:12.1><span>Katamā vacīviññatti sāvajjā? </span></div><p><div class=verse-container id=mil5.5.9:12.2><span>Idha, mahārāja, bhikkhu vācāya bahuvidhaṁ viññāpeti cīvarapiṇḍapātasenāsanagilānappaccayabhesajjaparikkhāraṁ, ayaṁ vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:13.1><span>Puna caparaṁ, mahārāja, idhekacco bhikkhu paresaṁ sāvento evaṁ bhaṇati ‘iminā me attho’ti, tāya ca vācāya paresaṁ sāvitāya tassa lābho uppajjati, ayampi vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:14.1><span>Puna caparaṁ, mahārāja, idhekacco bhikkhu vacīvipphārena parisāya sāveti ‘evañca evañca bhikkhūnaṁ dātabban’ti, tañca te vacanaṁ sutvā parikittitaṁ abhiharanti, ayampi vacīviññatti sāvajjā, tāya ca viññāpitaṁ ariyā na paribhuñjanti, so ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:15.1><span>Nanu, mahārāja, theropi sāriputto atthaṅgate sūriye rattibhāge gilāno samāno therena mahāmoggallānena bhesajjaṁ pucchīyamāno vācaṁ bhindi, tassa tena vacībhedena bhesajjaṁ uppajji. </span></div><p><div class=verse-container id=mil5.5.9:15.2><span>Atha thero sāriputto ‘vacībhedena me imaṁ bhesajjaṁ uppannaṁ, mā me ājīvo bhijjī’ti ājīvabhedabhayā taṁ bhesajjaṁ pajahi na upajīvi. </span></div><p><div class=verse-container id=mil5.5.9:15.3><span>Evampi vacīviññatti sāvajjā, tāya ca viññāpitaṁ ariyā na paribhuñjanti. </span></div><p><div class=verse-container id=mil5.5.9:15.4><span>So ca puggalo ariyānaṁ samaye oññāto hoti hīḷito khīḷito garahito paribhūto acittīkato, bhinnājīvotveva saṅkhaṁ gacchati. </span></div><p><div class=verse-container id=mil5.5.9:16.1><span>Katamā vacīviññatti anavajjā? </span></div><p><div class=verse-container id=mil5.5.9:16.2><span>Idha, mahārāja, bhikkhu sati paccaye bhesajjaṁ viññāpeti ñātipavāritesu kulesu, ayaṁ vacīviññatti anavajjā, tāya ca viññāpitaṁ ariyā paribhuñjanti, so ca puggalo ariyānaṁ samaye vaṇṇito hoti thomito pasattho, parisuddhājīvotveva saṅkhaṁ gacchati, anumato tathāgatehi arahantehi sammāsambuddhehi. </span></div><p><div class=verse-container id=mil5.5.9:17.1><span>Yaṁ pana, mahārāja, tathāgato kasibhāradvājassa brāhmaṇassa bhojanaṁ pajahi, taṁ āveṭhanaviniveṭhanakaḍḍhananiggahappaṭikammena nibbatti, tasmā tathāgato taṁ piṇḍapātaṁ paṭikkhipi na upajīvī”ti. </span></div><p><div class=verse-container id=mil5.5.9:18.1><span>“Sabbakālaṁ, bhante nāgasena, tathāgate bhuñjamāne devatā dibbaṁ ojaṁ patte ākiranti, udāhu ‘sūkaramaddave ca madhupāyāse cā’ti dvīsuyeva piṇḍapātesu ākiriṁsū”ti? </span></div><p><div class=verse-container id=mil5.5.9:18.2><span>“Sabbakālaṁ, mahārāja, tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope ākiranti. </span></div><p><div class=verse-container id=mil5.5.9:19.1><span>Yathā, mahārāja, rañño sūdo rañño bhuñjantassa sūpaṁ gahetvā upatiṭṭhitvā kabaḷe kabaḷe sūpaṁ ākirati; </span></div><p><div class=verse-container id=mil5.5.9:19.2><span>evameva kho, mahārāja, sabbakālaṁ tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope dibbaṁ ojaṁ ākiranti. </span></div><p><div class=verse-container id=mil5.5.9:19.3><span>Verañjāyampi, mahārāja, tathāgatassa sukkhayavapulake bhuñjamānassa devatā dibbena ojena temayitvā temayitvā upasaṁhariṁsu, tena tathāgatassa kāyo upacito ahosī”ti. </span></div><p><div class=verse-container id=mil5.5.9:19.4><span>“Lābhā vata, bhante nāgasena, tāsaṁ devatānaṁ, yā tathāgatassa sarīrappaṭijaggane satataṁ samitaṁ ussukkamāpannā. </span></div><p><div class=verse-container id=mil5.5.9:19.5><span>Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil5.5.9:20.1><span>Gāthābhigītabhojanakathāpañho navamo. </span></div><div class=flex-between><a href=/canon/en/pli/ms/sutta/kn/mil/mil0005P0005P0008.html>Previous</a><a href=/canon/en/pli/ms/sutta/kn/mil/mil0005P0005P0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>