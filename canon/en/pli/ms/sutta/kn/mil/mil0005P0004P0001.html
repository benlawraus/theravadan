<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0005P0003P0012.html>Previous</a><a href=/canon/en/pli/ms/sutta/kn/mil/mil0005P0004P0002.html>Next</a></div><p id=mil5.4.1:0.1><span class=root>Milindapañha </span><br><p id=mil5.4.1:0.2><span class=root>Meṇḍakapañha </span><br><p id=mil5.4.1:0.3><span class=root>Sabbaññutañāṇavagga </span><br><p id=mil5.4.1:0.4><span class="root big-bold">1 Iddhikammavipākapañha </span><br><p id=mil5.4.1:1.1><span class=root>“Bhante nāgasena, bhāsitampetaṁ bhagavatā—</span><br><p id=mil5.4.1:1.2><span class=root>‘etadaggaṁ, bhikkhave, mama sāvakānaṁ bhikkhūnaṁ iddhimantānaṁ yadidaṁ mahāmoggallāno’ti. </span><br><p id=mil5.4.1:1.3><span class=root>Puna ca kira so laguḷehi paripothito bhinnasīso sañcuṇṇitaṭṭhimaṁsadhamanichinnaparigatto parinibbuto. </span><br><p id=mil5.4.1:1.4><span class=root>Yadi, bhante nāgasena, thero mahāmoggallāno iddhiyā koṭiṁ gato, tena hi laguḷehi pothito parinibbutoti yaṁ vacanaṁ, taṁ micchā. </span><br><p id=mil5.4.1:1.5><span class=root>Yadi laguḷehi paripothito parinibbuto, tena hi iddhiyā koṭiṁ gatoti tampi vacanaṁ micchā. </span><br><p id=mil5.4.1:1.6><span class=root>Kiṁ na samattho iddhiyā attano upaghātaṁ apanayituṁ, sadevakassapi lokassa paṭisaraṇaṁ bhavituṁ arahoti? </span><br><p id=mil5.4.1:1.7><span class=root>Ayampi ubhato koṭiko pañho tavānuppatto, so tayā nibbāhitabbo”ti. </span><br><p id=mil5.4.1:2.1><span class=root>“Bhāsitampetaṁ, mahārāja, bhagavatā—</span><br><p id=mil5.4.1:2.2><span class=root>‘etadaggaṁ, bhikkhave, mama sāvakānaṁ bhikkhūnaṁ iddhimantānaṁ yadidaṁ mahāmoggallāno’ti. </span><br><p id=mil5.4.1:2.3><span class=root>Āyasmā ca mahāmoggallāno laguḷahato parinibbuto, tañca pana kammādhiggahitenā”ti. </span><br><p id=mil5.4.1:3.1><span class=root>“Nanu, bhante nāgasena, iddhimato iddhivisayopi kammavipākopi dve acintiyā, acintiyena acintiyaṁ apanayitabbaṁ. </span><br><p id=mil5.4.1:3.2><span class=root>Yathā nāma, bhante, keci phalakāmā kapitthena kapitthaṁ pothenti, ambena ambaṁ pothenti; </span><br><p id=mil5.4.1:3.3><span class=root>evameva kho, bhante nāgasena, acintiyena acintiyaṁ pothayitvā apanetabban”ti? </span><br><p id=mil5.4.1:3.4><span class=root>“Acintiyānampi, mahārāja, ekaṁ adhimattaṁ balavataraṁ. </span><br><p id=mil5.4.1:3.5><span class=root>Yathā, mahārāja, mahiyā rājāno honti samajaccā, samajaccānampi tesaṁ eko sabbe abhibhavitvā āṇaṁ pavatteti; </span><br><p id=mil5.4.1:3.6><span class=root>evameva kho, mahārāja, tesaṁ acintiyānaṁ kammavipākaṁyeva adhimattaṁ balavataraṁ, kammavipākaṁ yeva sabbe abhibhaviya āṇaṁ pavatteti, kammādhiggahitassa avasesā kiriyā okāsaṁ na labhanti. </span><br><p id=mil5.4.1:4.1><span class=root>Idha pana, mahārāja, koci puriso kismiñcideva pakaraṇe aparajjhati, na tassa mātā vā pitā vā bhaginī vā bhātaro vā sakhī vā sahāyakā vā tāyanti, atha kho rājāyeva tattha abhibhaviya āṇaṁ pavatteti. </span><br><p id=mil5.4.1:4.2><span class=root>Kiṁ tattha kāraṇaṁ? </span><br><p id=mil5.4.1:4.3><span class=root>Aparādhikatā. </span><br><p id=mil5.4.1:4.4><span class=root>Evameva kho, mahārāja, tesaṁ acintiyānaṁ kammavipākaṁyeva adhimattaṁ balavataraṁ, kammavipākaṁyeva sabbe abhibhaviya āṇaṁ pavatteti, kammādhiggahitassa avasesā kiriyā okāsaṁ na labhanti. </span><br><p id=mil5.4.1:5.1><span class=root>Yathā vā pana, mahārāja, mahiyā davaḍāhe samuṭṭhite ghaṭasahassampi udakaṁ na sakkoti nibbāpetuṁ, atha kho aggiyeva tattha abhibhaviya āṇaṁ pavatteti. </span><br><p id=mil5.4.1:5.2><span class=root>Kiṁ tattha kāraṇaṁ? </span><br><p id=mil5.4.1:5.3><span class=root>Balavatā tejassa. </span><br><p id=mil5.4.1:5.4><span class=root>Evameva kho, mahārāja, tesaṁ acintiyānaṁ kammavipākaṁ yeva adhimattaṁ balavataraṁ, kammavipākaṁyeva sabbe abhibhaviya āṇaṁ pavatteti, kammādhiggahitassa avasesā kiriyā okāsaṁ na labhanti, tasmā, mahārāja, āyasmato mahāmoggallānassa kammādhiggahitassa laguḷehi pothiyamānassa iddhiyā samannāhāro nāhosī”ti. </span><br><p id=mil5.4.1:5.5><span class=root>“Sādhu, bhante nāgasena, evametaṁ tathā sampaṭicchāmī”ti. </span><br><p id=mil5.4.1:6.1><span class=root>Iddhikammavipākapañho paṭhamo. </span><br></main><footer class="container footer"><small><a href=/about/>Contact info</a></small></footer>