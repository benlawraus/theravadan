<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0002P0010.html>Previous</a><a href=/canon/en/pli/ms/sutta/kn/mil/mil0006P0003P0002.html>Next</a></div><p><div class=verse-container id=mil6.3.1:0.1><span>Milindapañha </span></div><p><div class=verse-container id=mil6.3.1:0.2><span>Anumānapañha </span></div><p><div class=verse-container id=mil6.3.1:0.3><span>Vessantaravagga </span></div><p><div class=verse-container id=mil6.3.1:0.4><span class=big-bold>1. Vessantarapañha </span></div><p><div class=verse-container id=mil6.3.1:1.1><span>“Bhante nāgasena, sabbeva bodhisattā puttadāraṁ denti, udāhu vessantareneva raññā puttadāraṁ dinnan”ti? </span></div><p><div class=verse-container id=mil6.3.1:1.2><span>“Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti. </span></div><p><div class=verse-container id=mil6.3.1:1.3><span>“Api ca kho, bhante nāgasena, tesaṁ anumatena dentī”ti. </span></div><p><div class=verse-container id=mil6.3.1:1.4><span>“Bhariyā, mahārāja, anumatā, dārakā pana bālatāya vilapiṁsu, yadi te atthato jāneyyuṁ, tepi anumodeyyuṁ, na te vilapeyyun”ti. </span></div><p><div class=verse-container id=mil6.3.1:2.1><span>“Dukkaraṁ, bhante nāgasena, bodhisattena kataṁ, yaṁ so attano orase piye putte brāhmaṇassa dāsatthāya adāsi. </span></div><p><div class=verse-container id=mil6.3.1:3.1><span>Idampi dutiyaṁ dukkarato dukkarataraṁ, yaṁ so attano orase piye putte bālake taruṇake latāya bandhitvā tena brāhmaṇena latāya anumajjīyante disvā ajjhupekkhi. </span></div><p><div class=verse-container id=mil6.3.1:4.1><span>Idampi tatiyaṁ dukkarato dukkarataraṁ, yaṁ so sakena balena bandhanā muccitvā āgate dārake sārajjamupagate punadeva latāya bandhitvā adāsi. </span></div><p><div class=verse-container id=mil6.3.1:5.1><span>Idampi catutthaṁ dukkarato dukkarataraṁ, yaṁ so dārake ‘ayaṁ kho, tāta, yakkho khādituṁ neti amhe’ti vilapante ‘mā bhāyitthā’ti na assāsesi. </span></div><p><div class=verse-container id=mil6.3.1:6.1><span>Idampi pañcamaṁ dukkarato dukkarataraṁ, yaṁ so jālissa kumārassa rudamānassa pādesu nipatitvā ‘alaṁ, tāta, kaṇhājinaṁ nivattehi, ahameva gacchāmi yakkhena saha, khādatu maṁ yakkho’ti yācamānassa evaṁ na sampaṭicchi. </span></div><p><div class=verse-container id=mil6.3.1:7.1><span>Idampi chaṭṭhaṁ dukkarato dukkarataraṁ, yaṁ so jālissa kumārassa ‘pāsāṇasamaṁ nūna te, tāta, hadayaṁ, yaṁ tvaṁ amhākaṁ dukkhitānaṁ pekkhamāno nimmanussake brahāraññe yakkhena nīyamāne na nivāresī’ti vilapamānassa kāruññaṁ nākāsi. </span></div><p><div class=verse-container id=mil6.3.1:8.1><span>Idampi sattamaṁ dukkarato dukkarataraṁ, yaṁ tassa ruḷaruḷassa bhīmabhīmassa nīte dārake adassanaṁ gamite na phali hadayaṁ satadhā vā sahassadhā vā, puññakāmena manujena kiṁ paradukkhāpanena, nanu nāma sakadānaṁ dātabbaṁ hotī”ti? </span></div><p><div class=verse-container id=mil6.3.1:9.1><span>“Dukkarassa, mahārāja, katattā bodhisattassa kittisaddo dasasahassiyā lokadhātuyā sadevamanussesu abbhuggato, devā devabhavane pakittenti, asurā asurabhavane pakittenti, garuḷā garuḷabhavane pakittenti, nāgā nāgabhavane pakittenti, yakkhā yakkhabhavane pakittenti, anupubbena tassa kittisaddo paramparāya ajjetarahi idha amhākaṁ samayaṁ anuppatto, taṁ mayaṁ dānaṁ pakittentā vikopentā nisinnā sudinnaṁ, udāhu duddinnanti. </span></div><p><div class=verse-container id=mil6.3.1:9.2><span>So kho panāyaṁ, mahārāja, kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ dasa guṇe anudassati. </span></div><p><div class=verse-container id=mil6.3.1:9.3><span>Katame dasa? </span></div><p><div class=verse-container id=mil6.3.1:9.4><span>Agedhatā nirālayatā cāgo pahānaṁ apunarāvattitā sukhumatā mahantatā duranubodhatā dullabhatā asadisatā buddhadhammassa, so kho panāyaṁ, mahārāja, kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ ime dasa guṇe anudassatī”ti. </span></div><p><div class=verse-container id=mil6.3.1:10.1><span>“Bhante nāgasena, yo paraṁ dukkhāpetvā dānaṁ deti, api nu taṁ dānaṁ sukhavipākaṁ hoti saggasaṁvattanikan”ti? </span></div><p><div class=verse-container id=mil6.3.1:10.2><span>“Āma, mahārāja, kiṁ vattabban”ti. </span></div><p><div class=verse-container id=mil6.3.1:10.3><span>“Iṅgha, bhante nāgasena, kāraṇaṁ upadassehī”ti. </span></div><p><div class=verse-container id=mil6.3.1:10.4><span>“Idha, mahārāja, koci samaṇo vā brāhmaṇo vā sīlavā hoti kalyāṇadhammo, so bhaveyya pakkhahato vā pīṭhasappī vā aññataraṁ vā byādhiṁ āpanno, tamenaṁ yo koci puññakāmo yānaṁ āropetvā patthitaṁ desamanupāpeyya, api nu kho, mahārāja, tassa purisassa tatonidānaṁ kiñci sukhaṁ nibbatteyya saggasaṁvattanikaṁ taṁ kamman”ti? </span></div><p><div class=verse-container id=mil6.3.1:10.5><span>“Āma, bhante, kiṁ vattabbaṁ? </span></div><p><div class=verse-container id=mil6.3.1:10.6><span>Hatthiyānaṁ vā so, bhante, puriso labheyya assayānaṁ vā rathayānaṁ vā, thale thalayānaṁ jale jalayānaṁ devesu devayānaṁ manussesu manussayānaṁ, tadanucchavikaṁ tadanulomikaṁ bhave bhave nibbatteyya, tadanucchavikāni tadanulomikāni cassa sukhāni nibbatteyyuṁ, sugatito sugatiṁ gaccheyya, teneva kammābhisandena iddhiyānaṁ abhiruyha patthitaṁ nibbānanagaraṁ pāpuṇeyyā”ti. </span></div><p><div class=verse-container id=mil6.3.1:10.7><span>“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so puriso balībadde dukkhāpetvā evarūpaṁ sukhaṁ anubhavati. </span></div><p><div class=verse-container id=mil6.3.1:11.1><span>Aparampi, mahārāja, uttariṁ kāraṇaṁ suṇohi, yathā paradukkhāpanena dinnadānaṁ sukhavipākaṁ hoti saggasaṁvattanikaṁ. </span></div><p><div class=verse-container id=mil6.3.1:11.2><span>Idha, mahārāja, yo koci rājā janapadato dhammikaṁ baliṁ uddharāpetvā āṇāpavattanena dānaṁ dadeyya, api nu kho so, mahārāja, rājā tatonidānaṁ kiñci sukhaṁ anubhaveyya saggasaṁvattanikaṁ taṁ dānan”ti? </span></div><p><div class=verse-container id=mil6.3.1:11.3><span>“Āma, bhante, kiṁ vattabbaṁ, tatonidānaṁ so, bhante, rājā uttariṁ anekasatasahassaguṇaṁ labheyya. </span></div><p><div class=verse-container id=mil6.3.1:11.4><span>Rājūnaṁ atirājā bhaveyya, devānaṁ atidevo bhaveyya, brahmānaṁ atibrahmā bhaveyya, samaṇānaṁ atisamaṇo bhaveyya, brāhmaṇānaṁ atibrāhmaṇo bhaveyya, arahantānaṁ atiarahā bhaveyyā”ti. </span></div><p><div class=verse-container id=mil6.3.1:11.5><span>“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so rājā balinā janaṁ pīḷetvā dinnadānena evarūpaṁ uttariṁ yasasukhaṁ anubhavatī”ti. </span></div><p><div class=verse-container id=mil6.3.1:12.1><span>“Atidānaṁ, bhante nāgasena, vessantarena raññā dinnaṁ, yaṁ so sakaṁ bhariyaṁ parassa bhariyatthāya adāsi, sake orase putte brāhmaṇassa dāsatthāya adāsi, atidānaṁ nāma, bhante nāgasena, loke vidūhi ninditaṁ garahitaṁ, yathā nāma, bhante nāgasena, atibhārena sakaṭassa akkho bhijjati, atibhārena nāvā osīdati, atibhuttena bhojanaṁ visamaṁ pariṇamati, ativassena dhaññaṁ vinassati, atidānena bhogakkhayaṁ upeti, atitāpena pathavī upaḍayhati, atirāgena ummattako hoti, atidosena vajjho hoti, atimohena anayaṁ āpajjati, atilobhena coraggahaṇamupagacchati, atibhayena nirujjhati, atipūrena nadī uttarati, ativātena asani patati, atiagginā odanaṁ uttarati, atisañcaraṇena na ciraṁ jīvati. </span></div><p><div class=verse-container id=mil6.3.1:12.2><span>Evameva kho, bhante nāgasena, atidānaṁ nāma loke vidūhi ninditaṁ garahitaṁ, atidānaṁ, bhante nāgasena, vessantarena raññā dinnaṁ, na tattha kiñci phalaṁ icchitabban”ti. </span></div><p><div class=verse-container id=mil6.3.1:13.1><span>“Atidānaṁ, mahārāja, loke vidūhi vaṇṇitaṁ thutaṁ pasatthaṁ, ye keci yādisaṁ kīdisaṁ dānaṁ denti, atidānadāyī loke kittiṁ pāpuṇāti. </span></div><p><div class=verse-container id=mil6.3.1:13.2><span>Yathā, mahārāja, atipavaratāya dibbaṁ vanamūlaṁ gahitampi hatthapāse ṭhitānaṁ parajanānaṁ na dassayati, agado atijaccatāya pīḷāya samugghātako rogānaṁ antakaro, aggi atijotitāya ḍahati, udakaṁ atisītatāya nibbāpeti, padumaṁ parisuddhatāya na upalimpati vārikaddamena, maṇi atiguṇatāya kāmadado, vajiraṁ atitikhiṇatāya vijjhati maṇimuttāphalikaṁ, pathavī atimahantatāya naroragamigapakkhijalaselapabbatadume dhāreti, samuddo atimahantatāya aparipūraṇo, sineru atibhāratāya acalo, ākāso ativitthāratāya ananto, sūriyo atippabhatāya timiraṁ ghāteti, sīho atijātitāya vigatabhayo, mallo atibalavatāya paṭimallaṁ khippaṁ ukkhipati, rājā atipuññatāya adhipati, bhikkhu atisīlavantatāya nāgayakkhanaramarūhi namassanīyo, buddho atiaggatāya anupamo. </span></div><p><div class=verse-container id=mil6.3.1:13.3><span>Evameva kho, mahārāja, atidānaṁ nāma loke vidūhi vaṇṇitaṁ thutaṁ pasatthaṁ, ye keci yādisaṁ kīdisaṁ dānaṁ denti, atidānadāyī loke kittiṁ pāpuṇāti, atidānena vessantaro rājā dasasahassiyā lokadhātuyā vaṇṇito thuto pasattho mahito kittito, teneva atidānena vessantaro rājā ajjetarahi buddho jāto aggo sadevake loke. </span></div><p><div class=verse-container id=mil6.3.1:14.1><span>Atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban”ti? </span></div><p><div class=verse-container id=mil6.3.1:14.2><span>“Dasa kho panimāni, bhante nāgasena, dānāni, yāni loke adānasammatāni, yo tāni dānāni deti, so apāyagāmī hoti. </span></div><p><div class=verse-container id=mil6.3.1:14.3><span>Katamāni dasa? </span></div><p><div class=verse-container id=mil6.3.1:14.4><span>Majjadānaṁ, bhante nāgasena, loke adānasammataṁ, yo taṁ dānaṁ deti, so apāyagāmī hoti. </span></div><p><div class=verse-container id=mil6.3.1:14.5><span>Samajjadānaṁ …pe… </span></div><p><div class=verse-container id=mil6.3.1:14.6><span>itthidānaṁ … </span></div><p><div class=verse-container id=mil6.3.1:14.7><span>usabhadānaṁ … </span></div><p><div class=verse-container id=mil6.3.1:14.8><span>cittakammadānaṁ … </span></div><p><div class=verse-container id=mil6.3.1:14.9><span>satthadānaṁ … </span></div><p><div class=verse-container id=mil6.3.1:14.10><span>visadānaṁ … </span></div><p><div class=verse-container id=mil6.3.1:14.11><span>saṅkhalikadānaṁ … </span></div><p><div class=verse-container id=mil6.3.1:14.12><span>kukkuṭasūkaradānaṁ … </span></div><p><div class=verse-container id=mil6.3.1:14.13><span>tulākūṭamānakūṭadānaṁ, bhante nāgasena, loke adānasammataṁ hoti, yo taṁ dānaṁ deti, so apāyagāmī hoti. </span></div><p><div class=verse-container id=mil6.3.1:14.14><span>Imāni kho, bhante nāgasena, dasa dānāni loke adānasammatāni, yo tāni dānāni deti, so apāyagāmī hotī”ti. </span></div><p><div class=verse-container id=mil6.3.1:15.1><span>“Nāhaṁ taṁ, mahārāja, adānasammataṁ pucchāmi, imaṁ khvāhaṁ, mahārāja, taṁ pucchāmi ‘atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban’”ti. </span></div><p><div class=verse-container id=mil6.3.1:15.2><span>“Natthi, bhante nāgasena, loke ṭhapanīyaṁ dānaṁ. </span></div><p><div class=verse-container id=mil6.3.1:15.3><span>Yaṁ dakkhiṇeyye anuppatte na dātabbaṁ, cittappasāde uppanne keci dakkhiṇeyyānaṁ bhojanaṁ denti, keci acchādanaṁ, keci sayanaṁ, keci āvasathaṁ, keci attharaṇapāvuraṇaṁ, keci dāsidāsaṁ, keci khettavatthuṁ, keci dvipadacatuppadaṁ, keci sataṁ sahassaṁ satasahassaṁ, keci mahārajjaṁ, keci jīvitampi dentī”ti. </span></div><p><div class=verse-container id=mil6.3.1:15.4><span>“Yadi pana, mahārāja, keci jīvitampi denti, kiṁ kāraṇā vessantaraṁ dānapatiṁ atibāḷhaṁ paripātesi sudinne putte ca dāre ca? </span></div><p><div class=verse-container id=mil6.3.1:16.1><span>Api nu kho, mahārāja, atthi lokapakati lokāciṇṇaṁ, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti? </span></div><p><div class=verse-container id=mil6.3.1:16.2><span>“Āma, bhante, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti. </span></div><p><div class=verse-container id=mil6.3.1:16.3><span>“Yadi, mahārāja, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā, vessantaropi, mahārāja, rājā alabhamāno sabbaññutañāṇaṁ upadduto dukkhito tassa dhammadhanassa paṭilābhāya puttadāraṁ āvapesi ca vikkiṇi ca. </span></div><p><div class=verse-container id=mil6.3.1:16.4><span>Iti, mahārāja, vessantarena raññā aññesaṁ dinnaṁyeva dinnaṁ, kataṁyeva kataṁ. </span></div><p><div class=verse-container id=mil6.3.1:16.5><span>Kissa pana tvaṁ, mahārāja, tena dānena vessantaraṁ dānapatiṁ atibāḷhaṁ apasādesī”ti? </span></div><p><div class=verse-container id=mil6.3.1:17.1><span>“Nāhaṁ, bhante nāgasena, vessantarassa dānapatino dānaṁ garahāmi, api ca puttadāraṁ yācante niminitvā attānaṁ dātabban”ti. </span></div><p><div class=verse-container id=mil6.3.1:17.2><span>“Etaṁ kho, mahārāja, asabbhikāraṇaṁ, yaṁ puttadāraṁ yācante attānaṁ dadeyya, yaṁ yaṁ hi yācante taṁ tadeva dātabbaṁ, etaṁ sappurisānaṁ kammaṁ. </span></div><p><div class=verse-container id=mil6.3.1:17.3><span>Yathā, mahārāja, koci puriso pānīyaṁ āharāpeyya, tassa yo bhojanaṁ dadeyya, api nu so, mahārāja, puriso tassa kiccakārī assā”ti? </span></div><p><div class=verse-container id=mil6.3.1:17.4><span>“Na hi, bhante, yaṁ so āharāpeti, tameva tassa dento kiccakārī assā”ti. </span></div><p><div class=verse-container id=mil6.3.1:17.5><span>“Evameva kho, mahārāja, vessantaro rājā brāhmaṇe puttadāraṁ yācante puttadāraṁ yeva adāsi. </span></div><p><div class=verse-container id=mil6.3.1:17.6><span>Sace, mahārāja, brāhmaṇo vessantarassa sarīraṁ yāceyya, na so, mahārāja, attānaṁ rakkheyya na kampeyya na rajjeyya, tassa dinnaṁ pariccattaṁyeva sarīraṁ bhaveyya. </span></div><p><div class=verse-container id=mil6.3.1:17.7><span>Sace, mahārāja, koci vessantaraṁ dānapatiṁ upagantvā yāceyya ‘dāsattaṁ me upehī’ti, dinnaṁ pariccattaṁyevassa sarīraṁ bhaveyya, na so datvā tapeyya, rañño, mahārāja, vessantarassa kāyo bahusādhāraṇo. </span></div><p><div class=verse-container id=mil6.3.1:18.1><span>Yathā, mahārāja, pakkā maṁsapesi bahusādhāraṇā; </span></div><p><div class=verse-container id=mil6.3.1:18.2><span>evameva kho, mahārāja, rañño vessantarassa kāyo bahusādhāraṇo. </span></div><p><div class=verse-container id=mil6.3.1:18.3><span>Yathā vā pana, mahārāja, phalito rukkho nānādijagaṇasādhāraṇo; </span></div><p><div class=verse-container id=mil6.3.1:18.4><span>evameva kho, mahārāja, rañño vessantarassa kāyo bahusādhāraṇo. </span></div><p><div class=verse-container id=mil6.3.1:18.5><span>Kiṁ kāraṇā? </span></div><p><div class=verse-container id=mil6.3.1:18.6><span>‘Evāhaṁ paṭipajjanto sammāsambodhiṁ pāpuṇissāmī’ti. </span></div><p><div class=verse-container id=mil6.3.1:19.1><span>Yathā, mahārāja, puriso adhano dhanatthiko dhanapariyesanaṁ caramāno ajapathaṁ saṅkupathaṁ vettapathaṁ gacchati, jalathalavāṇijjaṁ karoti, kāyena vācāya manasā dhanaṁ ārādheti, dhanappaṭilābhāya vāyamati; </span></div><p><div class=verse-container id=mil6.3.1:19.2><span>evameva kho, mahārāja, vessantaro dānapati adhano buddhadhanena sabbaññutañāṇaratanappaṭilābhāya yācakānaṁ dhanadhaññaṁ dāsidāsaṁ yānavāhanaṁ sakalasāpateyyaṁ sakaṁ puttadāraṁ attānañca cajitvā sammāsambodhiṁyeva pariyesati. </span></div><p><div class=verse-container id=mil6.3.1:20.1><span>Yathā vā pana, mahārāja, amacco muddakāmo muddādhikaraṇaṁ yaṁ kiñci gehe dhanadhaññaṁ hiraññasuvaṇṇaṁ, taṁ sabbaṁ datvāpi muddappaṭilābhāya vāyamati; </span></div><p><div class=verse-container id=mil6.3.1:20.2><span>evameva kho, mahārāja, vessantaro dānapati sabbaṁ taṁ bāhirabbhantaradhanaṁ datvā jīvitampi paresaṁ datvā sammāsambodhiṁyeva pariyesati. </span></div><p><div class=verse-container id=mil6.3.1:21.1><span>Api ca, mahārāja, vessantarassa dānapatino evaṁ ahosi ‘yaṁ so brāhmaṇo yācati, tamevāhaṁ tassa dento kiccakārī nāma homī’ti, evaṁ so tassa puttadāramadāsi. </span></div><p><div class=verse-container id=mil6.3.1:21.2><span>Na kho, mahārāja, vessantaro dānapati dessatāya brāhmaṇassa puttadāramadāsi, na adassanakāmatāya puttadāramadāsi, na atibahukā me puttadārā, ‘na sakkomi te posetun’ti puttadāramadāsi, na ukkaṇṭhito ‘appiyā me’ti nīharitukāmatāya puttadāramadāsi. </span></div><p><div class=verse-container id=mil6.3.1:21.3><span>Atha kho sabbaññutañāṇaratanasseva piyattā sabbaññutañāṇassa kāraṇā vessantaro rājā evarūpaṁ atulaṁ vipulamanuttaraṁ piyaṁ manāpaṁ dayitaṁ pāṇasamaṁ puttadāradānavaraṁ brāhmaṇassa adāsi. </span></div><p><div class=verse-container id=mil6.3.1:22.1><span>Bhāsitampetaṁ, mahārāja, bhagavatā devātidevena cariyāpiṭake—</span></div><p><div class=verse-container id=mil6.3.1:23.1><span>‘Na me dessā ubho puttā, </span></div><p><div class=verse-container id=mil6.3.1:23.2><span>maddī devī na dessiyā; </span></div><p><div class=verse-container id=mil6.3.1:23.3><span>Sabbaññutaṁ piyaṁ mayhaṁ, </span></div><p><div class=verse-container id=mil6.3.1:23.4><span>tasmā piye adāsahan’ti. </span></div><p><div class=verse-container id=mil6.3.1:24.1><span>Tasmā, mahārāja, vessantaro rājā puttadānaṁ datvā paṇṇasālaṁ pavisitvā nipajji. </span></div><p><div class=verse-container id=mil6.3.1:24.2><span>Tassa atipemena dukkhitassa balavasoko uppajji, hadayavatthu uṇhamahosi. </span></div><p><div class=verse-container id=mil6.3.1:24.3><span>Nāsikāya appahontiyā mukhena uṇhe assāsapassāse vissajjesi, assūni parivattitvā lohitabindūni hutvā nettehi nikkhamiṁsu. </span></div><p><div class=verse-container id=mil6.3.1:24.4><span>Evameva kho, mahārāja, dukkhena vessantaro rājā brāhmaṇassa puttadāramadāsi ‘mā me dānapatho parihāyī’ti. </span></div><p><div class=verse-container id=mil6.3.1:25.1><span>Api ca, mahārāja, vessantaro rājā dve atthavase paṭicca brāhmaṇassa dve dārake adāsi. </span></div><p><div class=verse-container id=mil6.3.1:25.2><span>Katame dve? </span></div><p><div class=verse-container id=mil6.3.1:25.3><span>Dānapatho ca me aparihīno bhavissati, dukkhite ca me puttake vanamūlaphalehi itonidānaṁ ayyako mocessatīti. </span></div><p><div class=verse-container id=mil6.3.1:25.4><span>Jānāti hi, mahārāja, vessantaro rājā ‘na me dārakā sakkā kenaci dāsabhogena bhuñjituṁ, ime ca dārake ayyako nikkiṇissati, evaṁ amhākampi gamanaṁ bhavissatī’ti. </span></div><p><div class=verse-container id=mil6.3.1:25.5><span>Ime kho, mahārāja, dve atthavase paṭicca brāhmaṇassa dve dārake adāsi. </span></div><p><div class=verse-container id=mil6.3.1:26.1><span>Api ca, mahārāja, vessantaro rājā jānāti ‘ayaṁ kho brāhmaṇo jiṇṇo vuḍḍho mahallako dubbalo bhaggo daṇḍaparāyaṇo khīṇāyuko parittapuñño, neso samattho ime dārake dāsabhogena bhuñjitun’ti. </span></div><p><div class=verse-container id=mil6.3.1:26.2><span>Sakkuṇeyya pana, mahārāja, puriso pākatikena balena ime candimasūriye evaṁmahiddhike evaṁmahānubhāve gahetvā peḷāya vā samugge vā pakkhipitvā nippabhe katvā thālakaparibhogena paribhuñjitun”ti? </span></div><p><div class=verse-container id=mil6.3.1:26.3><span>“Na hi, bhante”ti. </span></div><p><div class=verse-container id=mil6.3.1:26.4><span>“Evameva kho, mahārāja, imasmiṁ loke candimasūriyappaṭibhāgassa vessantarassa dārakā na sakkā kenaci dāsabhogena bhuñjitunti. </span></div><p><div class=verse-container id=mil6.3.1:27.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:27.2><span>Yathā, mahārāja, rañño cakkavattissa maṇiratanaṁ subhaṁ jātimantaṁ aṭṭhaṁsaṁ suparikammakataṁ catuhatthāyāmaṁ sakaṭanābhipariṇāhaṁ na sakkā kenaci pilotikāya veṭhetvā peḷāya pakkhipitvā satthakanisānaparibhogena paribhuñjituṁ; </span></div><p><div class=verse-container id=mil6.3.1:27.3><span>evameva kho, mahārāja, loke cakkavattirañño maṇiratanappaṭibhāgassa vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:28.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:28.2><span>Yathā, mahārāja, tidhā pabhinno sabbaseto sattappatiṭṭhito aṭṭharatanubbedho navaratanāyāmapariṇāho pāsādiko dassanīyo uposatho nāgarājā na sakkā kenaci suppena vā sarāvena vā pidahituṁ, govacchako viya vacchakasālāya pakkhipitvā pariharituṁ vā; </span></div><p><div class=verse-container id=mil6.3.1:28.3><span>evameva kho, mahārāja, loke uposathanāgarājappaṭibhāgassa vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:29.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:29.2><span>Yathā, mahārāja, mahāsamuddo dīghaputhulavitthiṇṇo gambhīro appameyyo duruttaro apariyogāḷho anāvaṭo na sakkā kenaci sabbattha pidahitvā ekatitthena paribhogaṁ kātuṁ; </span></div><p><div class=verse-container id=mil6.3.1:29.3><span>evameva kho, mahārāja, loke mahāsamuddappaṭibhāgassa vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:30.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:30.2><span>Yathā, mahārāja, himavanto pabbatarājā pañcayojanasataṁ accuggato nabhe tisahassayojanāyāmavitthāro caturāsītikūṭasahassappaṭimaṇḍito pañcannaṁ mahānadīsatānaṁ pabhavo mahābhūtagaṇālayo nānāvidhagandhadharo dibbosadhasatasamalaṅkato nabhe valāhako viya accuggato dissati; </span></div><p><div class=verse-container id=mil6.3.1:30.3><span>evameva kho, mahārāja, loke himavantapabbatarājappaṭibhāgassa vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:31.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:31.2><span>Yathā, mahārāja, rattandhakāratimisāyaṁ uparipabbatagge jalamāno mahāaggikkhandho suvidūrepi paññāyati; </span></div><p><div class=verse-container id=mil6.3.1:31.3><span>evameva kho, mahārāja, vessantaro rājā pabbatagge jalamāno mahāaggikkhandho viya suvidūrepi pākaṭo paññāyati, tassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:32.1><span>Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:32.2><span>Yathā, mahārāja, himavante pabbate nāgapupphasamaye ujuvāte vāyante dasa dvādasa yojanāni pupphagandho vāyati; </span></div><p><div class=verse-container id=mil6.3.1:32.3><span>evameva kho, mahārāja, vessantarassa rañño api yojanasahassehipi yāva akaniṭṭhabhavanaṁ etthantare surāsuragaruḷagandhabbayakkharakkhasamahoragakinnaraindabhavanesu kittisaddo abbhuggato, sīlavaragandho cassa sampavāyati, tena tassa dārakā na sakkā kenaci dāsabhogena bhuñjituṁ. </span></div><p><div class=verse-container id=mil6.3.1:32.4><span>Anusiṭṭho, mahārāja, jālī kumāro pitarā vessantarena raññā ‘ayyako te, tāta, tumhe brāhmaṇassa dhanaṁ datvā nikkiṇanto taṁ nikkhasahassaṁ datvā nikkiṇātu, kaṇhājinaṁ nikkiṇanto dāsasataṁ dāsisataṁ hatthisataṁ assasataṁ dhenusataṁ usabhasataṁ nikkhasatanti sabbasataṁ datvā nikkiṇātu, yadi te, tāta, ayyako tumhe brāhmaṇassa hatthato āṇāya balasā mudhā gaṇhāti, mā tumhe ayyakassa vacanaṁ karittha, brāhmaṇasseva anuyāyino hothā’ti, evamanusāsitvā putte pesesi, tato jālīkumāro gantvā ayyakena puṭṭho kathesi—</span></div><p><div class=verse-container id=mil6.3.1:33.1><span>‘Sahassagghañhi maṁ tāta, </span></div><p><div class=verse-container id=mil6.3.1:33.2><span>brāhmaṇassa pitā adā; </span></div><p><div class=verse-container id=mil6.3.1:33.3><span>Atho kaṇhājinaṁ kaññaṁ, </span></div><p><div class=verse-container id=mil6.3.1:33.4><span>hatthīnañca satena cā’”ti. </span></div><p><div class=verse-container id=mil6.3.1:34.1><span>“Sunibbeṭhito, bhante nāgasena, pañho; </span></div><p><div class=verse-container id=mil6.3.1:34.2><span>subhinnaṁ diṭṭhijālaṁ; </span></div><p><div class=verse-container id=mil6.3.1:34.3><span>sumaddito paravādo; </span></div><p><div class=verse-container id=mil6.3.1:34.4><span>sakasamayo sudīpito; </span></div><p><div class=verse-container id=mil6.3.1:34.5><span>byañjanaṁ suparisodhitaṁ; </span></div><p><div class=verse-container id=mil6.3.1:34.6><span>suvibhatto attho; </span></div><p><div class=verse-container id=mil6.3.1:34.7><span>evametaṁ tathā sampaṭicchāmī”ti. </span></div><p><div class=verse-container id=mil6.3.1:35.1><span>Vessantarapañho paṭhamo. </span></div><div class=flex-between><a href=/canon/en/pli/ms/sutta/kn/mil/mil0006P0002P0010.html>Previous</a><a href=/canon/en/pli/ms/sutta/kn/mil/mil0006P0003P0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>