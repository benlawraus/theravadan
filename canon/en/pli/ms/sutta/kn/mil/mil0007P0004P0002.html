<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0004P0001.html>Previous</a><a href=/canon/en/pli/ms/sutta/kn/mil/mil0007P0004P0003.html>Next</a></div><p id=mil7.4.2:0.1><span class=root>Milindapañha </span><br><p id=mil7.4.2:0.2><span class=root>Opammakathāpañha </span><br><p id=mil7.4.2:0.3><span class=root>Pathavīvagga </span><br><p id=mil7.4.2:0.4><span class="root big-bold">2. Āpaṅgapañha </span><br><p id=mil7.4.2:1.1><span class=root>“Bhante nāgasena, ‘āpassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? </span><br><p id=mil7.4.2:1.2><span class=root>“Yathā, mahārāja, āpo susaṇṭhitamakampitamaluḷitasabhāvaparisuddho; </span><br><p id=mil7.4.2:1.3><span class=root>evameva kho, mahārāja, yoginā yogāvacarena kuhanalapananemittakanippesikataṁ apanetvā susaṇṭhitamakampitamaluḷitasabhāvaparisuddhācārena bhavitabbaṁ. </span><br><p id=mil7.4.2:1.4><span class=root>Idaṁ, mahārāja, āpassa paṭhamaṁ aṅgaṁ gahetabbaṁ. </span><br><p id=mil7.4.2:2.1><span class=root>Puna caparaṁ, mahārāja, āpo sītalasabhāvasaṇṭhito; </span><br><p id=mil7.4.2:2.2><span class=root>evameva kho, mahārāja, yoginā yogāvacarena sabbasattesu khantimettānuddayasampannena hitesinā anukampakena bhavitabbaṁ. </span><br><p id=mil7.4.2:2.3><span class=root>Idaṁ, mahārāja, āpassa dutiyaṁ aṅgaṁ gahetabbaṁ. </span><br><p id=mil7.4.2:3.1><span class=root>Puna caparaṁ, mahārāja, āpo asuciṁ suciṁ karoti; </span><br><p id=mil7.4.2:3.2><span class=root>evameva kho, mahārāja, yoginā yogāvacarena gāme vā araññe vā upajjhāye upajjhāyamattesu ācariye ācariyamattesu sabbattha anadhikaraṇena bhavitabbaṁ anavasesakārinā. </span><br><p id=mil7.4.2:3.3><span class=root>Idaṁ, mahārāja, āpassa tatiyaṁ aṅgaṁ gahetabbaṁ. </span><br><p id=mil7.4.2:4.1><span class=root>Puna caparaṁ, mahārāja, āpo bahujanapatthito; </span><br><p id=mil7.4.2:4.2><span class=root>evameva kho, mahārāja, yoginā yogāvacarena appicchasantuṭṭhapavivittapaṭisallānena satataṁ sabbalokamabhipatthitena bhavitabbaṁ. </span><br><p id=mil7.4.2:4.3><span class=root>Idaṁ, mahārāja, āpassa catutthaṁ aṅgaṁ gahetabbaṁ. </span><br><p id=mil7.4.2:5.1><span class=root>Puna caparaṁ, mahārāja, āpo na kassaci ahitamupadahati; </span><br><p id=mil7.4.2:5.2><span class=root>evameva kho, mahārāja, yoginā yogāvacarena parabhaṇḍanakalahaviggahavivādarittajjhānaaratijananaṁ kāyavacīcittehi pāpakaṁ na karaṇīyaṁ. </span><br><p id=mil7.4.2:5.3><span class=root>Idaṁ, mahārāja, āpassa pañcamaṁ aṅgaṁ gahetabbaṁ. </span><br><p id=mil7.4.2:5.4><span class=root>Bhāsitampetaṁ, mahārāja, bhagavatā, devātidevena kaṇhajātake—</span><br><p id=mil7.4.2:6.1><span class=root>‘Varañce me ado sakka, </span><br><p id=mil7.4.2:6.2><span class=root>sabbabhūtānamissara; </span><br><p id=mil7.4.2:6.3><span class=root>Na mano vā sarīraṁ vā, </span><br><p id=mil7.4.2:6.4><span class=root>maṁ-kate sakka kassaci; </span><br><p id=mil7.4.2:6.5><span class=root>Kadāci upahaññetha, </span><br><p id=mil7.4.2:6.6><span class=root>etaṁ sakka varaṁ vare’”ti. </span><br><p id=mil7.4.2:7.1><span class=root>Āpaṅgapañho dutiyo. </span><br></main><footer class="container footer"><small><a href=/about>Contact info</a></small></footer>