<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0004.html>Previous</a><a href=/canon/en/pli/ms/sutta/kn/mil/mil0006P0003P0006.html>Next</a></div><p><div class=verse-container id=mil6.3.5:0.1><span>Milindapañha </span></div><p><div class=verse-container id=mil6.3.5:0.2><span>Anumānapañha </span></div><p><div class=verse-container id=mil6.3.5:0.3><span>Vessantaravagga </span></div><p><div class=verse-container id=mil6.3.5:0.4><span class=big-bold>5. Supinapañha </span></div><p><div class=verse-container id=mil6.3.5:1.1><span>“Bhante nāgasena, imasmiṁ loke naranāriyo supinaṁ passanti kalyāṇampi pāpakampi, diṭṭhapubbampi adiṭṭhapubbampi, katapubbampi akatapubbampi, khemampi sabhayampi, dūrepi santikepi, bahuvidhānipi anekavaṇṇasahassāni dissanti, kiñcetaṁ supinaṁ nāma, ko cetaṁ passatī”ti? </span></div><p><div class=verse-container id=mil6.3.5:1.2><span>“Nimittametaṁ, mahārāja, supinaṁ nāma, yaṁ cittassa āpātamupagacchati. </span></div><p><div class=verse-container id=mil6.3.5:1.3><span>Chayime, mahārāja, supinaṁ passanti, vātiko supinaṁ passati, pittiko supinaṁ passati, semhiko supinaṁ passati, devatūpasaṁhārato supinaṁ passati, samudāciṇṇato supinaṁ passati, pubbanimittato supinaṁ passati, tatra, mahārāja, yaṁ pubbanimittato supinaṁ passati, taṁyeva saccaṁ, avasesaṁ micchā”ti. </span></div><p><div class=verse-container id=mil6.3.5:2.1><span>“Bhante nāgasena, yo pubbanimittato supinaṁ passati, kiṁ tassa cittaṁ sayaṁ gantvā taṁ nimittaṁ vicināti, taṁ vā nimittaṁ cittassa āpātamupagacchati, añño vā āgantvā tassa ārocetī”ti? </span></div><p><div class=verse-container id=mil6.3.5:2.2><span>“Na, mahārāja, tassa cittaṁ sayaṁ gantvā taṁ nimittaṁ vicināti, nāpi añño koci āgantvā tassa āroceti, atha kho taṁyeva nimittaṁ cittassa āpātamupagacchati. </span></div><p><div class=verse-container id=mil6.3.5:2.3><span>Yathā, mahārāja, ādāso na sayaṁ kuhiñci gantvā chāyaṁ vicināti, nāpi añño koci chāyaṁ ānetvā ādāsaṁ āropeti, atha kho yato kutoci chāyā āgantvā ādāsassa āpātamupagacchati; </span></div><p><div class=verse-container id=mil6.3.5:2.4><span>evameva kho, mahārāja, na tassa cittaṁ sayaṁ gantvā taṁ nimittaṁ vicināti, nāpi añño koci āgantvā āroceti, atha kho yato kutoci nimittaṁ āgantvā cittassa āpātamupagacchatī”ti. </span></div><p><div class=verse-container id=mil6.3.5:3.1><span>“Bhante nāgasena, yaṁ taṁ cittaṁ supinaṁ passati, api nu taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti? </span></div><p><div class=verse-container id=mil6.3.5:3.2><span>Na hi, mahārāja, taṁ cittaṁ jānāti ‘evaṁvipāko bhavissati khemaṁ vā bhayaṁ vā’ti, nimitte pana uppanne aññesaṁ katheti, tato te atthaṁ kathentī”ti. </span></div><p><div class=verse-container id=mil6.3.5:4.1><span>“Iṅgha, bhante nāgasena, kāraṇaṁ me dassehī”ti. </span></div><p><div class=verse-container id=mil6.3.5:4.2><span>“Yathā, mahārāja, sarīre tilakā pīḷakā daddūni uṭṭhahanti lābhāya vā alābhāya vā, yasāya vā ayasāya vā, nindāya vā pasaṁsāya vā, sukhāya vā dukkhāya vā, api nu tā, mahārāja, pīḷakā jānitvā uppajjanti ‘imaṁ nāma mayaṁ atthaṁ nipphādessāmā’”ti? </span></div><p><div class=verse-container id=mil6.3.5:4.3><span>“Na hi, bhante, yādise tā okāse pīḷakā sambhavanti, tattha tā pīḷakā disvā nemittakā byākaronti ‘evaṁ nāma vipāko bhavissatī’”ti. </span></div><p><div class=verse-container id=mil6.3.5:4.4><span>“Evameva kho, mahārāja, yaṁ taṁ cittaṁ supinaṁ passati, na taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti, nimitte pana uppanne aññesaṁ katheti, tato te atthaṁ kathentī”ti. </span></div><p><div class=verse-container id=mil6.3.5:5.1><span>“Bhante nāgasena, yo supinaṁ passati, so niddāyanto, udāhu jāgaranto passatī”ti? </span></div><p><div class=verse-container id=mil6.3.5:5.2><span>“Yo so, mahārāja, supinaṁ passati, na so niddāyanto passati, nāpi jāgaranto passati. </span></div><p><div class=verse-container id=mil6.3.5:5.3><span>Api ca okkante middhe asampatte bhavaṅge etthantare supinaṁ passati. </span></div><p><div class=verse-container id=mil6.3.5:5.4><span>Middhasamārūḷhassa, mahārāja, cittaṁ bhavaṅgagataṁ hoti, bhavaṅgagataṁ cittaṁ nappavattati, appavattaṁ cittaṁ sukhadukkhaṁ nappajānāti, appaṭivijānantassa supino na hoti, pavattamāne citte supinaṁ passati. </span></div><p><div class=verse-container id=mil6.3.5:6.1><span>Yathā, mahārāja, timire andhakāre appabhāse suparisuddhepi ādāse chāyā na dissati; </span></div><p><div class=verse-container id=mil6.3.5:6.2><span>evameva kho, mahārāja, middhasamārūḷhe citte bhavaṅgagate tiṭṭhamānepi sarīre cittaṁ appavattaṁ hoti, appavatte citte supinaṁ na passati. </span></div><p><div class=verse-container id=mil6.3.5:6.3><span>Yathā, mahārāja, ādāso, evaṁ sarīraṁ daṭṭhabbaṁ; </span></div><p><div class=verse-container id=mil6.3.5:6.4><span>yathā andhakāro, evaṁ middhaṁ daṭṭhabbaṁ; </span></div><p><div class=verse-container id=mil6.3.5:6.5><span>yathā āloko, evaṁ cittaṁ daṭṭhabbaṁ. </span></div><p><div class=verse-container id=mil6.3.5:7.1><span>Yathā vā pana, mahārāja, mahikotthaṭassa sūriyassa pabhā na dissati santāyeva sūriyarasmi appavattā hoti, appavattāya sūriyarasmiyā āloko na hoti; </span></div><p><div class=verse-container id=mil6.3.5:7.2><span>evameva kho, mahārāja, middhasamārūḷhassa cittaṁ bhavaṅgagataṁ hoti, bhavaṅgagataṁ cittaṁ nappavattati, appavatte citte supinaṁ na passati. </span></div><p><div class=verse-container id=mil6.3.5:7.3><span>Yathā, mahārāja, sūriyo, evaṁ sarīraṁ daṭṭhabbaṁ; </span></div><p><div class=verse-container id=mil6.3.5:7.4><span>yathā mahikottharaṇaṁ, evaṁ middhaṁ daṭṭhabbaṁ; </span></div><p><div class=verse-container id=mil6.3.5:7.5><span>yathā sūriyarasmi, evaṁ cittaṁ daṭṭhabbaṁ. </span></div><p><div class=verse-container id=mil6.3.5:8.1><span>Dvinnaṁ, mahārāja, santepi sarīre cittaṁ appavattaṁ hoti, middhasamārūḷhassa bhavaṅgagatassa santepi sarīre cittaṁ appavattaṁ hoti, nirodhasamāpannassa santepi sarīre cittaṁ appavattaṁ hoti, jāgarantassa, mahārāja, cittaṁ lolaṁ hoti vivaṭaṁ pākaṭaṁ anibaddhaṁ, evarūpassa citte nimittaṁ āpātaṁ na upeti. </span></div><p><div class=verse-container id=mil6.3.5:8.2><span>Yathā, mahārāja, purisaṁ vivaṭaṁ pākaṭaṁ akiriyaṁ arahassaṁ rahassakāmā parivajjenti; </span></div><p><div class=verse-container id=mil6.3.5:8.3><span>evameva kho, mahārāja, jāgarantassa dibbo attho āpātaṁ na upeti, tasmā jāgaranto supinaṁ na passati. </span></div><p><div class=verse-container id=mil6.3.5:8.4><span>Yathā vā pana, mahārāja, bhikkhuṁ bhinnājīvaṁ anācāraṁ pāpamittaṁ dussīlaṁ kusītaṁ hīnavīriyaṁ kusalā bodhipakkhiyā dhammā āpātaṁ na upenti; </span></div><p><div class=verse-container id=mil6.3.5:8.5><span>evameva kho, mahārāja, jāgarantassa dibbo attho āpātaṁ na upeti, tasmā jāgaranto supinaṁ na passatī”ti. </span></div><p><div class=verse-container id=mil6.3.5:9.1><span>“Bhante nāgasena, atthi middhassa ādimajjhapariyosānan”ti? </span></div><p><div class=verse-container id=mil6.3.5:9.2><span>“Āma, mahārāja, atthi middhassa ādimajjhapariyosānan”ti. </span></div><p><div class=verse-container id=mil6.3.5:9.3><span>“Katamaṁ ādi, katamaṁ majjhaṁ, katamaṁ pariyosānan”ti? </span></div><p><div class=verse-container id=mil6.3.5:9.4><span>“Yo, mahārāja, kāyassa onāho pariyonāho dubbalyaṁ mandatā akammaññatā kāyassa, ayaṁ middhassa ādi; </span></div><p><div class=verse-container id=mil6.3.5:9.5><span>yo, mahārāja, kapiniddāpareto vokiṇṇakaṁ jaggati, idaṁ middhassa majjhaṁ; </span></div><p><div class=verse-container id=mil6.3.5:9.6><span>bhavaṅgagati pariyosānaṁ. </span></div><p><div class=verse-container id=mil6.3.5:9.7><span>Majjhūpagato, mahārāja, kapiniddāpareto supinaṁ passati. </span></div><p><div class=verse-container id=mil6.3.5:9.8><span>Yathā, mahārāja, koci yatacārī samāhitacitto ṭhitadhammo acalabuddhi pahīnakotūhalasaddaṁ vanamajjhogāhitvā sukhumaṁ atthaṁ cintayati, na ca so tattha middhaṁ okkamati, so tattha samāhito ekaggacitto sukhumaṁ atthaṁ paṭivijjhati; </span></div><p><div class=verse-container id=mil6.3.5:9.9><span>evameva kho, mahārāja, jāgaro na middhasamāpanno, majjhūpagato kapiniddāpareto supinaṁ passati. </span></div><p><div class=verse-container id=mil6.3.5:9.10><span>Yathā, mahārāja, kotūhalasaddo, evaṁ jāgaraṁ daṭṭhabbaṁ; </span></div><p><div class=verse-container id=mil6.3.5:9.11><span>yathā vivittaṁ vanaṁ, evaṁ kapiniddāpareto daṭṭhabbo; </span></div><p><div class=verse-container id=mil6.3.5:9.12><span>yathā so kotūhalasaddaṁ ohāya middhaṁ vivajjetvā majjhattabhūto sukhumaṁ atthaṁ paṭivijjhati, evaṁ jāgaro na middhasamāpanno kapiniddāpareto supinaṁ passatī”ti. </span></div><p><div class=verse-container id=mil6.3.5:9.13><span>“Sādhu, bhante nāgasena, evametaṁ tathā sampaṭicchāmī”ti. </span></div><p><div class=verse-container id=mil6.3.5:10.1><span>Supinapañho pañcamo. </span></div><div class=flex-between><a href=/canon/en/pli/ms/sutta/kn/mil/mil0006P0003P0004.html>Previous</a><a href=/canon/en/pli/ms/sutta/kn/mil/mil0006P0003P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>