<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0007P0009.html>Previous</a><a href=/canon/en/pli/ms/sutta/kn/mil/mil0007P0008P0001.html>Next</a></div><p id=mil7.7.10:0.1><span class=root>Milindapañha </span><br><p id=mil7.7.10:0.2><span class=root>Opammakathāpañha </span><br><p id=mil7.7.10:0.3><span class=root>Makkaṭakavagga </span><br><p id=mil7.7.10:0.4><span class="root big-bold">10. Tacchakaṅgapañha </span><br><p id=mil7.7.10:1.1><span class=root>“Bhante nāgasena, ‘tacchakassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span><br><p id=mil7.7.10:1.2><span class=root>“Yathā, mahārāja, tacchako kāḷasuttaṁ anulometvā rukkhaṁ tacchati; </span><br><p id=mil7.7.10:1.3><span class=root>evameva kho, mahārāja, yoginā yogāvacarena jinasāsanamanulomayitvā sīlapathaviyaṁ patiṭṭhahitvā saddhāhatthena paññāvāsiṁ gahetvā kilesā tacchetabbā. </span><br><p id=mil7.7.10:1.4><span class=root>Idaṁ, mahārāja, tacchakassa paṭhamaṁ aṅgaṁ gahetabbaṁ. </span><br><p id=mil7.7.10:2.1><span class=root>Puna caparaṁ, mahārāja, tacchako phegguṁ apaharitvā sāramādiyati; </span><br><p id=mil7.7.10:2.2><span class=root>evameva kho, mahārāja, yoginā yogāvacarena sassataṁ ucchedaṁ taṁ jīvaṁ taṁ sarīraṁ aññaṁ jīvaṁ aññaṁ sarīraṁ taduttamaṁ aññaduttamaṁ akatamabhabbaṁ apurisakāraṁ abrahmacariyavāsaṁ sattavināsaṁ navasattapātubhāvaṁ saṅkhārasassatabhāvaṁ yo karoti, so paṭisaṁvedeti, añño karoti, añño paṭisaṁvedeti, kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṁ sabhāvaṁ paramasuññataṁ nirīhanijjīvataṁ accantaṁ suññataṁ ādiyitabbaṁ. </span><br><p id=mil7.7.10:2.3><span class=root>Idaṁ, mahārāja, tacchakassa dutiyaṁ aṅgaṁ gahetabbaṁ. </span><br><p id=mil7.7.10:2.4><span class=root>Bhāsitampetaṁ, mahārāja, bhagavatā devātidevena suttanipāte—</span><br><p id=mil7.7.10:3.1><span class=root>‘Kāraṇḍavaṁ niddhamatha, </span><br><p id=mil7.7.10:3.2><span class=root>Kasambuṁ apakassatha; </span><br><p id=mil7.7.10:3.3><span class=root>Tato palāpe vāhetha, </span><br><p id=mil7.7.10:3.4><span class=root>Assamaṇe samaṇamānine. </span><br><p id=mil7.7.10:4.1><span class=root>Niddhamitvāna pāpicche, </span><br><p id=mil7.7.10:4.2><span class=root>pāpaācāragocare; </span><br><p id=mil7.7.10:4.3><span class=root>Suddhā suddhehi saṁvāsaṁ, </span><br><p id=mil7.7.10:4.4><span class=root>kappayavho patissatā; </span><br><p id=mil7.7.10:4.5><span class=root>Tato samaggā nipakā, </span><br><p id=mil7.7.10:4.6><span class=root>dukkhassantaṁ karissathā’”ti. </span><br><p id=mil7.7.10:5.1><span class=root>Tacchakaṅgapañho dasamo. </span><br><p id=mil7.7.10:6.1><span class=root>Makkaṭakavaggo chaṭṭho. </span><br><p id=mil7.7.10:7.1><span class=root>Tassuddānaṁ </span><br><p id=mil7.7.10:8.1><span class=root>Makkaṭo dārako kummo, </span><br><p id=mil7.7.10:8.2><span class=root>vanaṁ rukkho ca pañcamo; </span><br><p id=mil7.7.10:8.3><span class=root>Megho maṇi māgaviko, </span><br><p id=mil7.7.10:8.4><span class=root>bāḷisī tacchakena cāti. </span><br></main><footer class="container footer"><small><a href=/about>Contact info</a></small></footer>