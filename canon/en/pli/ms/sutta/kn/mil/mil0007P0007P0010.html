<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0007P0007P0009.html>Previous</a><a href=/canon/en/pli/ms/sutta/kn/mil/mil0007P0008P0001.html>Next</a></div><p><div class=verse-container id=mil7.7.10:0.1><span>Milindapañha </span></div><p><div class=verse-container id=mil7.7.10:0.2><span>Opammakathāpañha </span></div><p><div class=verse-container id=mil7.7.10:0.3><span>Makkaṭakavagga </span></div><p><div class=verse-container id=mil7.7.10:0.4><span class=big-bold>10. Tacchakaṅgapañha </span></div><p><div class=verse-container id=mil7.7.10:1.1><span>“Bhante nāgasena, ‘tacchakassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? </span></div><p><div class=verse-container id=mil7.7.10:1.2><span>“Yathā, mahārāja, tacchako kāḷasuttaṁ anulometvā rukkhaṁ tacchati; </span></div><p><div class=verse-container id=mil7.7.10:1.3><span>evameva kho, mahārāja, yoginā yogāvacarena jinasāsanamanulomayitvā sīlapathaviyaṁ patiṭṭhahitvā saddhāhatthena paññāvāsiṁ gahetvā kilesā tacchetabbā. </span></div><p><div class=verse-container id=mil7.7.10:1.4><span>Idaṁ, mahārāja, tacchakassa paṭhamaṁ aṅgaṁ gahetabbaṁ. </span></div><p><div class=verse-container id=mil7.7.10:2.1><span>Puna caparaṁ, mahārāja, tacchako phegguṁ apaharitvā sāramādiyati; </span></div><p><div class=verse-container id=mil7.7.10:2.2><span>evameva kho, mahārāja, yoginā yogāvacarena sassataṁ ucchedaṁ taṁ jīvaṁ taṁ sarīraṁ aññaṁ jīvaṁ aññaṁ sarīraṁ taduttamaṁ aññaduttamaṁ akatamabhabbaṁ apurisakāraṁ abrahmacariyavāsaṁ sattavināsaṁ navasattapātubhāvaṁ saṅkhārasassatabhāvaṁ yo karoti, so paṭisaṁvedeti, añño karoti, añño paṭisaṁvedeti, kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṁ sabhāvaṁ paramasuññataṁ nirīhanijjīvataṁ accantaṁ suññataṁ ādiyitabbaṁ. </span></div><p><div class=verse-container id=mil7.7.10:2.3><span>Idaṁ, mahārāja, tacchakassa dutiyaṁ aṅgaṁ gahetabbaṁ. </span></div><p><div class=verse-container id=mil7.7.10:2.4><span>Bhāsitampetaṁ, mahārāja, bhagavatā devātidevena suttanipāte—</span></div><p><div class=verse-container id=mil7.7.10:3.1><span>‘Kāraṇḍavaṁ niddhamatha, </span></div><p><div class=verse-container id=mil7.7.10:3.2><span>Kasambuṁ apakassatha; </span></div><p><div class=verse-container id=mil7.7.10:3.3><span>Tato palāpe vāhetha, </span></div><p><div class=verse-container id=mil7.7.10:3.4><span>Assamaṇe samaṇamānine. </span></div><p><div class=verse-container id=mil7.7.10:4.1><span>Niddhamitvāna pāpicche, </span></div><p><div class=verse-container id=mil7.7.10:4.2><span>pāpaācāragocare; </span></div><p><div class=verse-container id=mil7.7.10:4.3><span>Suddhā suddhehi saṁvāsaṁ, </span></div><p><div class=verse-container id=mil7.7.10:4.4><span>kappayavho patissatā; </span></div><p><div class=verse-container id=mil7.7.10:4.5><span>Tato samaggā nipakā, </span></div><p><div class=verse-container id=mil7.7.10:4.6><span>dukkhassantaṁ karissathā’”ti. </span></div><p><div class=verse-container id=mil7.7.10:5.1><span>Tacchakaṅgapañho dasamo. </span></div><p><div class=verse-container id=mil7.7.10:6.1><span>Makkaṭakavaggo chaṭṭho. </span></div><p><div class=verse-container id=mil7.7.10:7.1><span>Tassuddānaṁ </span></div><p><div class=verse-container id=mil7.7.10:8.1><span>Makkaṭo dārako kummo, </span></div><p><div class=verse-container id=mil7.7.10:8.2><span>vanaṁ rukkho ca pañcamo; </span></div><p><div class=verse-container id=mil7.7.10:8.3><span>Megho maṇi māgaviko, </span></div><p><div class=verse-container id=mil7.7.10:8.4><span>bāḷisī tacchakena cāti. </span></div><div class=flex-between><a href=/canon/en/pli/ms/sutta/kn/mil/mil0007P0007P0009.html>Previous</a><a href=/canon/en/pli/ms/sutta/kn/mil/mil0007P0008P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>