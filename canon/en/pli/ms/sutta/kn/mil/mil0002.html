<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0001.html>Previous</a><a href=/canon/en/pli/ms/sutta/kn/mil/mil0003P0001P0001.html>Next</a></div><p><div class=verse-container id=mil2:0.1><span>Milindapañha </span></div><p><div class=verse-container id=mil2:0.2><span>Bāhirakathā </span></div><p><div class=verse-container id=mil2:0.3><span class=big-bold>1. Pubbayogādi </span></div><p><div class=verse-container id=mil2:1.1><span>Pubbayogoti tesaṁ pubbakammaṁ. </span></div><p><div class=verse-container id=mil2:1.2><span>Atīte kira kassapassa bhagavato sāsane vattamāne gaṅgāya samīpe ekasmiṁ āvāse mahābhikkhusaṅgho paṭivasati, tattha vattasīlasampannā bhikkhū pātova uṭṭhāya yaṭṭhisammajjaniyo ādāya buddhaguṇe āvajjentā aṅgaṇaṁ sammajjitvā kacavarabyūhaṁ karonti. </span></div><p><div class=verse-container id=mil2:1.3><span>Atheko bhikkhu ekaṁ sāmaṇeraṁ “ehi, sāmaṇera, imaṁ kacavaraṁ chaḍḍehī”ti—</span></div><p><div class=verse-container id=mil2:1.4><span>āha, so asuṇanto viya gacchati, so dutiyampi … </span></div><p><div class=verse-container id=mil2:1.5><span>tatiyampi āmantiyamāno asuṇanto viya gacchateva. </span></div><p><div class=verse-container id=mil2:1.6><span>Tato so bhikkhu “dubbaco vatāyaṁ sāmaṇero”ti kuddho sammajjanidaṇḍena pahāraṁ adāsi. </span></div><p><div class=verse-container id=mil2:1.7><span>Tato so rodanto bhayena kacavaraṁ chaḍḍento “iminā kacavarachaḍḍanapuññakammena yāvāhaṁ nibbānaṁ pāpuṇāmi, etthantare nibbattanibbattaṭṭhāne majjhanhikasūriyo viya mahesakkho mahātejo bhaveyyan”ti—</span></div><p><div class=verse-container id=mil2:1.8><span>paṭhamaṁ patthanaṁ paṭṭhapesi. </span></div><p><div class=verse-container id=mil2:1.9><span>Kacavaraṁ chaḍḍetvā nahānatthāya gaṅgātitthaṁ gato gaṅgāya ūmivegaṁ gaggarāyamānaṁ disvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ ūmivego viya ṭhānuppattikapaṭibhāno bhaveyyaṁ akkhayapaṭibhāno”ti—</span></div><p><div class=verse-container id=mil2:1.10><span>dutiyampi patthanaṁ paṭṭhapesi. </span></div><p><div class=verse-container id=mil2:2.1><span>Sopi bhikkhu sammajjanisālāya sammajjaniṁ ṭhapetvā nahānatthāya gaṅgātitthaṁ gacchanto sāmaṇerassa patthanaṁ sutvā “esa mayā payojitopi tāva evaṁ pattheti, mayhaṁ kiṁ na samijjhissatī”ti—</span></div><p><div class=verse-container id=mil2:2.2><span>cintetvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ gaṅgāūmivego viya akkhayapaṭibhāno bhaveyyaṁ, iminā pucchitapucchitaṁ sabbaṁ pañhapaṭibhānaṁ vijaṭetuṁ nibbeṭhetuṁ samattho bhaveyyan”ti—</span></div><p><div class=verse-container id=mil2:2.3><span>patthanaṁ paṭṭhapesi. </span></div><p><div class=verse-container id=mil2:3.1><span>Te ubhopi devesu ca manussesu ca saṁsarantā ekaṁ buddhantaraṁ khepesuṁ. </span></div><p><div class=verse-container id=mil2:3.2><span>Atha amhākaṁ bhagavatāpi yathā moggaliputtatissatthero dissati, evametepi dissanti mama parinibbānato pañcavassasate atikkante ete uppajjissanti, yaṁ mayā sukhumaṁ katvā desitaṁ dhammavinayaṁ, taṁ ete pañhapucchanaopammayuttivasena nijjaṭaṁ niggumbaṁ katvā vibhajissantīti niddiṭṭhā. </span></div><p><div class=verse-container id=mil2:4.1><span>Tesu sāmaṇero jambudīpe sāgalanagare milindo nāma rājā ahosi. </span></div><p><div class=verse-container id=mil2:4.2><span>Paṇḍito byatto medhāvī paṭibalo atītānāgatapaccuppannānaṁ mantayogavidhānakiriyānaṁ, karaṇakāle nisammakārī hoti, bahūni cassa satthāni uggahitāni honti. </span></div><p><div class=verse-container id=mil2:4.3><span>Seyyathidaṁ—</span></div><p><div class=verse-container id=mil2:4.4><span>suti sammuti saṅkhyā yogā nīti visesikā gaṇikā gandhabbā tikicchā catubbedā purāṇā itihāsā jotisā māyā ketu mantanā yuddhā chandasā buddhavacanena ekūnavīsati, vitaṇḍavādī durāsado duppasaho puthutitthakarānaṁ aggamakkhāyati, sakalajambudīpe milindena raññā samo koci nāhosi yadidaṁ thāmena javena sūrena paññāya, aḍḍho mahaddhano mahābhogo anantabalavāhano. </span></div><p><div class=verse-container id=mil2:5.1><span>Athekadivasaṁ milindo rājā anantabalavāhanaṁ caturaṅginiṁ balaggasenābyūhaṁ dassanakamyatāya nagarā nikkhamitvā bahinagare senaṅgadassanaṁ katvā sāretvā so rājā bhassappavādako lokāyatavitaṇḍajanasallāpaplavacittakotūhalo visārado vijambhako sūriyaṁ oloketvā amacce āmantesi—</span></div><p><div class=verse-container id=mil2:5.2><span>“bahu bhaṇe tāva divasāvaseso kiṁ karissāma, idāneva nagaraṁ pavisitvā atthi koci paṇḍito samaṇo vā brāhmaṇo vā saṅghī gaṇī gaṇācariyo api arahantaṁ sammāsambuddhaṁ paṭijānamāno, yo mayā saddhiṁ sallapituṁ sakkoti kaṅkhaṁ paṭivinetuṁ, taṁ upasaṅkamitvā pañhaṁ pucchissāma, kaṅkhaṁ paṭivinayissāmā”ti. </span></div><p><div class=verse-container id=mil2:6.1><span>Evaṁ vutte, pañcasatā yonakā rājānaṁ milindaṁ etadavocuṁ—</span></div><p><div class=verse-container id=mil2:6.2><span>“atthi, mahārāja, cha satthāro pūraṇo kassapo makkhaligosālo nigaṇṭho nāṭaputto sañjayo belaṭṭhaputto ajito kesakambalo pakudho kaccāyano, te saṅghino gaṇino gaṇācariyakā ñātā yasassino titthakarā sādhusammatā bahujanassa, gaccha tvaṁ, mahārāja, te pañhaṁ pucchassu, kaṅkhaṁ paṭivinayassū”ti. </span></div><p><div class=verse-container id=mil2:7.1><span>Atha kho milindo rājā pañcahi yonakasatehi parivuto bhadravāhanaṁ rathavaramāruyha yena pūraṇo kassapo tenupasaṅkami, upasaṅkamitvā pūraṇena kassapena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho milindo rājā pūraṇaṁ kassapaṁ etadavoca—</span></div><p><div class=verse-container id=mil2:7.2><span>“ko, bhante kassapa, lokaṁ pāletī”ti? </span></div><p><div class=verse-container id=mil2:7.3><span>“Pathavī, mahārāja, lokaṁ pāletī”ti. </span></div><p><div class=verse-container id=mil2:7.4><span>“Yadi, bhante kassapa, pathavī lokaṁ pāleti, atha kasmā avīcinirayaṁ gacchantā sattā pathaviṁ atikkamitvā gacchantī”ti? </span></div><p><div class=verse-container id=mil2:7.5><span>Evaṁ vutte, pūraṇo kassapo neva sakkhi ogilituṁ, no sakkhi uggilituṁ, adhomukho pattakkhandho tuṇhībhūto pajjhāyanto nisīdi. </span></div><p><div class=verse-container id=mil2:8.1><span>Atha kho milindo rājā makkhaliṁ gosālaṁ etadavoca—</span></div><p><div class=verse-container id=mil2:8.2><span>“atthi, bhante gosāla, kusalākusalāni kammāni, atthi sukatadukkaṭānaṁ kammānaṁ phalaṁ vipāko”ti? </span></div><p><div class=verse-container id=mil2:8.3><span>“Natthi, mahārāja, kusalākusalāni kammāni, natthi sukatadukkaṭānaṁ kammānaṁ phalaṁ vipāko. </span></div><p><div class=verse-container id=mil2:8.4><span>Ye te, mahārāja, idha loke khattiyā, te paralokaṁ gantvāpi puna khattiyāva bhavissanti, ye te brāhmaṇā vessā suddā caṇḍālā pukkusā, te paralokaṁ gantvāpi puna brāhmaṇā vessā suddā caṇḍālā pukkusāva bhavissanti. </span></div><p><div class=verse-container id=mil2:8.5><span>Kiṁ kusalākusalehi kammehī”ti? </span></div><p><div class=verse-container id=mil2:8.6><span>“Yadi, bhante gosāla, idha loke khattiyā brāhmaṇā vessā suddā caṇḍālā pukkusā, te paralokaṁ gantvāpi puna khattiyā brāhmaṇā vessā suddā caṇḍālā pukkusāva bhavissanti, natthi kusalākusalehi kammehi karaṇīyaṁ. </span></div><p><div class=verse-container id=mil2:8.7><span>Tena hi, bhante gosāla, ye te idha loke hatthacchinnā, te paralokaṁ gantvāpi puna hatthacchinnāva bhavissanti. </span></div><p><div class=verse-container id=mil2:8.8><span>Ye pādacchinnā, te pādacchinnāva bhavissanti. </span></div><p><div class=verse-container id=mil2:8.9><span>Ye hatthapādacchinnā, te hatthapādacchinnāva bhavissanti. </span></div><p><div class=verse-container id=mil2:8.10><span>Ye kaṇṇacchinnā, te kaṇṇacchinnāva bhavissanti. </span></div><p><div class=verse-container id=mil2:8.11><span>Ye nāsacchinnā, te nāsacchinnāva bhavissanti. </span></div><p><div class=verse-container id=mil2:8.12><span>Ye kaṇṇanāsacchinnā, te kaṇṇanāsacchinnāva bhavissantī”ti. </span></div><p><div class=verse-container id=mil2:8.13><span>Evaṁ vutte, gosālo tuṇhī ahosi. </span></div><p><div class=verse-container id=mil2:9.1><span>Atha kho milindassa rañño etadahosi—</span></div><p><div class=verse-container id=mil2:9.2><span>“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ sakkoti kaṅkhaṁ paṭivinetun”ti. </span></div><p><div class=verse-container id=mil2:10.1><span>Atha kho milindo rājā amacce āmantesi—</span></div><p><div class=verse-container id=mil2:10.2><span>“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma pañhaṁ pucchituṁ, ko mayā saddhiṁ sallapituṁ sakkoti kaṅkhaṁ paṭivinetun”ti? </span></div><p><div class=verse-container id=mil2:10.3><span>Evaṁ vutte, amaccā tuṇhībhūtā rañño mukhaṁ olokayamānā aṭṭhaṁsu. </span></div><p><div class=verse-container id=mil2:11.1><span>Tena kho pana samayena sāgalanagaraṁ dvādasa vassāni suññaṁ ahosi samaṇabrāhmaṇagahapatipaṇḍitehi, yattha samaṇabrāhmaṇagahapatipaṇḍitā paṭivasantīti suṇāti, tattha gantvā rājā te pañhaṁ pucchati, te sabbepi pañhavisajjanena rājānaṁ ārādhetuṁ asakkontā yena vā tena vā pakkamanti. </span></div><p><div class=verse-container id=mil2:11.2><span>Ye aññaṁ disaṁ na pakkamanti, te sabbe tuṇhībhūtā acchanti. </span></div><p><div class=verse-container id=mil2:11.3><span>Bhikkhū pana yebhuyyena himavantameva gacchanti. </span></div><p><div class=verse-container id=mil2:12.1><span>Tena kho pana samayena koṭisatā arahanto himavante pabbate rakkhitatale paṭivasanti. </span></div><p><div class=verse-container id=mil2:12.2><span>Atha kho āyasmā assagutto dibbāya sotadhātuyā milindassa rañño vacanaṁ sutvā yugandharamatthake bhikkhusaṅghaṁ sannipātetvā bhikkhū pucchi—</span></div><p><div class=verse-container id=mil2:12.3><span>“atthāvuso koci bhikkhu paṭibalo milindena raññā saddhiṁ sallapituṁ kaṅkhaṁ paṭivinetun”ti? </span></div><p><div class=verse-container id=mil2:13.1><span>Evaṁ vutte, koṭisatā arahanto tuṇhī ahesuṁ. </span></div><p><div class=verse-container id=mil2:13.2><span>Dutiyampi … </span></div><p><div class=verse-container id=mil2:13.3><span>tatiyampi puṭṭhā tuṇhī ahesuṁ. </span></div><p><div class=verse-container id=mil2:13.4><span>Atha kho āyasmā assagutto bhikkhusaṅghaṁ etadavoca—</span></div><p><div class=verse-container id=mil2:13.5><span>“atthāvuso tāvatiṁsabhavane vejayantassa pācīnato ketumatī nāma vimānaṁ, tattha mahāseno nāma devaputto paṭivasati, so paṭibalo tena milindena raññā saddhiṁ sallapituṁ kaṅkhaṁ paṭivinetun”ti. </span></div><p><div class=verse-container id=mil2:14.1><span>Atha kho koṭisatā arahanto yugandharapabbate antarahitā tāvatiṁsabhavane pāturahesuṁ. </span></div><p><div class=verse-container id=mil2:14.2><span>Addasā kho sakko devānamindo te bhikkhū dūratova āgacchante, disvāna yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi, ekamantaṁ ṭhito kho sakko devānamindo āyasmantaṁ assaguttaṁ etadavoca—</span></div><p><div class=verse-container id=mil2:14.3><span>“mahā kho, bhante, bhikkhusaṅgho anuppatto, ahaṁ saṅghassa ārāmiko, kenattho, kiṁ mayā karaṇīyan”ti? </span></div><p><div class=verse-container id=mil2:15.1><span>Atha kho āyasmā assagutto sakkaṁ devānamindaṁ etadavoca—</span></div><p><div class=verse-container id=mil2:15.2><span>“ayaṁ kho, mahārāja, jambudīpe sāgalanagare milindo nāma rājā vitaṇḍavādī durāsado duppasaho puthutitthakarānaṁ aggamakkhāyati, so bhikkhusaṅghaṁ upasaṅkamitvā diṭṭhivādena pañhaṁ pucchitvā bhikkhusaṅghaṁ viheṭhetī”ti. </span></div><p><div class=verse-container id=mil2:16.1><span>Atha kho sakko devānamindo āyasmantaṁ assaguttaṁ etadavoca—</span></div><p><div class=verse-container id=mil2:16.2><span>“ayaṁ kho, bhante, milindo rājā ito cuto manussesu uppanno, eso kho, bhante, ketumativimāne mahāseno nāma devaputto paṭivasati, so paṭibalo tena milindena raññā saddhiṁ sallapituṁ kaṅkhaṁ paṭivinetuṁ, taṁ devaputtaṁ yācissāma manussalokūpapattiyā”ti. </span></div><p><div class=verse-container id=mil2:17.1><span>Atha kho sakko devānamindo bhikkhusaṅghaṁ purakkhatvā ketumativimānaṁ pavisitvā mahāsenaṁ devaputtaṁ āliṅgitvā etadavoca—</span></div><p><div class=verse-container id=mil2:17.2><span>“yācati taṁ, mārisa, bhikkhusaṅgho manussalokūpapattiyā”ti. </span></div><p><div class=verse-container id=mil2:17.3><span>“Na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti. </span></div><p><div class=verse-container id=mil2:17.4><span>Dutiyampi … </span></div><p><div class=verse-container id=mil2:17.5><span>tatiyampi kho sakkena devānamindena yācito mahāseno devaputto evamāha—</span></div><p><div class=verse-container id=mil2:17.6><span>“na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti. </span></div><p><div class=verse-container id=mil2:18.1><span>Atha kho āyasmā assagutto mahāsenaṁ devaputtaṁ etadavoca—</span></div><p><div class=verse-container id=mil2:18.2><span>“idha mayaṁ, mārisa, sadevakaṁ lokaṁ anuvilokayamānā aññatra tayā milindassa rañño vādaṁ bhinditvā sāsanaṁ paggahetuṁ samatthaṁ aññaṁ kañci na passāma, yācati taṁ, mārisa, bhikkhusaṅgho, sādhu, sappurisa, manussaloke nibbattitvā dasabalassa sāsanaṁ paggaṇhāhī”ti. </span></div><p><div class=verse-container id=mil2:18.3><span>Evaṁ vutte, mahāseno devaputto “ahaṁ kira milindassa rañño vādaṁ bhinditvā buddhasāsanaṁ paggahetuṁ samattho bhavissāmī”ti haṭṭhapahaṭṭho udaggudaggo hutvā “sādhu, bhante, manussaloke uppajjissāmī”ti paṭiññaṁ adāsi. </span></div><p><div class=verse-container id=mil2:19.1><span>Atha kho te bhikkhū devaloke taṁ karaṇīyaṁ tīretvā devesu tāvatiṁsesu antarahitā himavante pabbate rakkhitatale pāturahesuṁ. </span></div><p><div class=verse-container id=mil2:20.1><span>Atha kho āyasmā assagutto bhikkhusaṅghaṁ etadavoca—</span></div><p><div class=verse-container id=mil2:20.2><span>“atthāvuso, imasmiṁ bhikkhusaṅghe koci bhikkhu sannipātaṁ anāgato”ti. </span></div><p><div class=verse-container id=mil2:20.3><span>Evaṁ vutte, aññataro bhikkhu āyasmantaṁ assaguttaṁ etadavoca—</span></div><p><div class=verse-container id=mil2:20.4><span>“atthi, bhante, āyasmā rohaṇo ito sattame divase himavantaṁ pabbataṁ pavisitvā nirodhaṁ samāpanno, tassa santike dūtaṁ pāhethā”ti. </span></div><p><div class=verse-container id=mil2:20.5><span>Āyasmāpi rohaṇo taṅkhaṇaññeva nirodhā vuṭṭhāya “saṅgho maṁ paṭimānetī”ti himavante pabbate antarahito rakkhitatale koṭisatānaṁ arahantānaṁ purato pāturahosi. </span></div><p><div class=verse-container id=mil2:21.1><span>Atha kho āyasmā assagutto āyasmantaṁ rohaṇaṁ etadavoca—</span></div><p><div class=verse-container id=mil2:21.2><span>“kiṁ nu kho, āvuso, rohaṇa buddhasāsane bhijjante na passasi saṅghassa karaṇīyānī”ti. </span></div><p><div class=verse-container id=mil2:21.3><span>“Amanasikāro me, bhante, ahosī”ti. </span></div><p><div class=verse-container id=mil2:22.1><span>“Tena hāvuso rohaṇa, daṇḍakammaṁ karohī”ti. </span></div><p><div class=verse-container id=mil2:22.2><span>“Kiṁ, bhante, karomī”ti? </span></div><p><div class=verse-container id=mil2:22.3><span>“Atthāvuso rohaṇa, himavantapabbatapasse gajaṅgalaṁ nāma brāhmaṇagāmo, tattha soṇuttaro nāma brāhmaṇo paṭivasati, tassa putto uppajjissati nāgaseno nāma dārako, tena hi tvaṁ, āvuso rohaṇa, dasamāsādhikāni satta vassāni taṁ kulaṁ piṇḍāya pavisitvā nāgasenaṁ dārakaṁ nīharitvā pabbājehi, pabbajiteva tasmiṁ daṇḍakammato muccissasī”ti. </span></div><p><div class=verse-container id=mil2:22.4><span>Āyasmāpi kho rohaṇo “sādhū”ti—</span></div><p><div class=verse-container id=mil2:22.5><span>sampaṭicchi. </span></div><p><div class=verse-container id=mil2:23.1><span>Mahāsenopi kho devaputto devalokā cavitvā soṇuttarabrāhmaṇassa bhariyāya kucchismiṁ paṭisandhiṁ aggahesi, saha paṭisandhiggahaṇā tayo acchariyā abbhutā dhammā pāturahesuṁ, āvudhabhaṇḍāni pajjaliṁsu, aggasassaṁ abhinipphannaṁ, mahāmegho abhippavassi. </span></div><p><div class=verse-container id=mil2:23.2><span>Āyasmāpi kho rohaṇo tassa paṭisandhiggahaṇato paṭṭhāya dasamāsādhikāni satta vassāni taṁ kulaṁ piṇḍāya pavisanto ekadivasampi kaṭacchumattaṁ bhattaṁ vā uḷuṅkamattaṁ yāguṁ vā abhivādanaṁ vā añjalikammaṁ vā sāmīcikammaṁ vā nālattha, atha kho akkosaññeva paribhāsaññeva paṭilabhati “aticchatha, bhante”ti vacanamattampi vattā nāma nāhosi, dasamāsādhikānaṁ pana sattannaṁ vassānaṁ accayena ekadivasaṁ “aticchatha, bhante”ti vacanamattaṁ alattha. </span></div><p><div class=verse-container id=mil2:23.3><span>Taṁ divasameva brāhmaṇopi bahi kammantā āgacchanto paṭipathe theraṁ disvā “kiṁ, bho pabbajita, amhākaṁ gehaṁ agamitthā”ti—āha. </span></div><p><div class=verse-container id=mil2:23.4><span>“Āma, brāhmaṇa, agamamhā”ti. </span></div><p><div class=verse-container id=mil2:23.5><span>“Api kiñci labhitthā”ti. </span></div><p><div class=verse-container id=mil2:23.6><span>“Āma, brāhmaṇa, labhimhā”ti. </span></div><p><div class=verse-container id=mil2:23.7><span>So anattamano gehaṁ gantvā pucchi—</span></div><p><div class=verse-container id=mil2:23.8><span>“tassa pabbajitassa kiñci adatthā”ti. </span></div><p><div class=verse-container id=mil2:23.9><span>“Na kiñci adamhā”ti. </span></div><p><div class=verse-container id=mil2:23.10><span>Brāhmaṇo dutiyadivase gharadvāreyeva nisīdi “ajja pabbajitaṁ musāvādena niggahessāmī”ti. </span></div><p><div class=verse-container id=mil2:23.11><span>Thero dutiyadivase brāhmaṇassa gharadvāraṁ sampatto. </span></div><p><div class=verse-container id=mil2:24.1><span>Brāhmaṇo theraṁ disvāva evamāha—</span></div><p><div class=verse-container id=mil2:24.2><span>“tumhe hiyyo amhākaṁ gehe kiñci alabhitvāva ‘labhimhā’ti avocuttha, vaṭṭati nu kho tumhākaṁ musāvādo”ti. </span></div><p><div class=verse-container id=mil2:24.3><span>Thero āha—</span></div><p><div class=verse-container id=mil2:24.4><span>“mayaṁ, brāhmaṇa, tumhākaṁ gehe (…) dasamāsādhikāni satta vassāni ‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimhā, athetaṁ vācāpaṭisandhāraṁ upādāya evamavocumhā”ti. </span></div><p><div class=verse-container id=mil2:25.1><span>Brāhmaṇo cintesi—</span></div><p><div class=verse-container id=mil2:25.2><span>“ime vācāpaṭisandhāramattampi labhitvā janamajjhe ‘labhimhā’ti pasaṁsanti, aññaṁ kiñci khādanīyaṁ vā bhojanīyaṁ vā labhitvā kasmā nappasaṁsantī”ti pasīditvā attano atthāya paṭiyāditabhattato kaṭacchubhikkhaṁ, tadupiyañca byañjanaṁ dāpetvā “imaṁ bhikkhaṁ sabbakālaṁ tumhe labhissathā”ti—</span></div><p><div class=verse-container id=mil2:25.3><span>āha. </span></div><p><div class=verse-container id=mil2:26.1><span>So punadivasato pabhuti upasaṅkamantassa therassa upasamaṁ disvā bhiyyoso mattāya pasīditvā theraṁ niccakālaṁ attano ghare bhattavissaggakaraṇatthāya yāci. </span></div><p><div class=verse-container id=mil2:26.2><span>Thero tuṇhībhāvena adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati. </span></div><p><div class=verse-container id=mil2:26.3><span>Sāpi kho brāhmaṇī dasamāsaccayena puttaṁ vijāyi, “nāgaseno”tissa nāmamakaṁsu, so anukkamena vaḍḍhanto sattavassiko jāto. </span></div><p><div class=verse-container id=mil2:27.1><span>Atha kho nāgasenassa dārakassa pitā nāgasenaṁ dārakaṁ etadavoca—</span></div><p><div class=verse-container id=mil2:27.2><span>“imasmiṁ kho, tāta nāgasena, brāhmaṇakule sikkhāni sikkheyyāsī”ti. </span></div><p><div class=verse-container id=mil2:27.3><span>“Katamāni, tāta, imasmiṁ brāhmaṇakule sikkhāni nāmā”ti? </span></div><p><div class=verse-container id=mil2:27.4><span>“Tayo kho, tāta nāgasena, vedā sikkhāni nāma, avasesāni sippāni sippaṁ nāmā”ti. </span></div><p><div class=verse-container id=mil2:27.5><span>“Tena hi, tāta, sikkhissāmī”ti. </span></div><p><div class=verse-container id=mil2:28.1><span>Atha kho soṇuttaro brāhmaṇo ācariyabrāhmaṇassa ācariyabhāgaṁ sahassaṁ datvā antopāsāde ekasmiṁ gabbhe ekato mañcakaṁ paññapetvā ācariyabrāhmaṇaṁ etadavoca—</span></div><p><div class=verse-container id=mil2:28.2><span>“sajjhāpehi kho tvaṁ, brāhmaṇa, imaṁ dārakaṁ mantānī”ti. </span></div><p><div class=verse-container id=mil2:28.3><span>“Tena hi, tāta dāraka, uggaṇhāhi mantānī”ti. </span></div><p><div class=verse-container id=mil2:28.4><span>Ācariyabrāhmaṇo sajjhāyati nāgasenassa dārakassa ekeneva uddesena tayo vedā hadayaṅgatā vācuggatā sūpadhāritā suvavatthāpitā sumanasikatā ahesuṁ, sakimeva cakkhuṁ udapādi tīsu vedesu sanighaṇḍukeṭubhesu sākkharappabhedesu itihāsapañcamesu padako veyyākaraṇo lokāyatamahāpurisalakkhaṇesu anavayo ahosi. </span></div><p><div class=verse-container id=mil2:29.1><span>Atha kho nāgaseno dārako pitaraṁ etadavoca—</span></div><p><div class=verse-container id=mil2:29.2><span>“atthi nu kho, tāta, imasmiṁ brāhmaṇakule ito uttarimpi sikkhitabbāni, udāhu ettakānevā”ti. </span></div><p><div class=verse-container id=mil2:29.3><span>“Natthi, tāta nāgasena, imasmiṁ brāhmaṇakule ito uttariṁ sikkhitabbāni, ettakāneva sikkhitabbānī”ti. </span></div><p><div class=verse-container id=mil2:30.1><span>Atha kho nāgaseno dārako ācariyassa anuyogaṁ datvā pāsādā oruyha pubbavāsanāya coditahadayo rahogato paṭisallīno attano sippassa ādimajjhapariyosānaṁ olokento ādimhi vā majjhe vā pariyosāne vā appamattakampi sāraṁ adisvā “tucchā vata bho ime vedā, palāpā vata bho ime vedā asārā nissārā”ti—</span></div><p><div class=verse-container id=mil2:30.2><span>vippaṭisārī anattamano ahosi. </span></div><p><div class=verse-container id=mil2:31.1><span>Tena kho pana samayena āyasmā rohaṇo vattaniye senāsane nisinno nāgasenassa dārakassa cetasā cetoparivitakkamaññāya nivāsetvā pattacīvaramādāya vattaniye senāsane antarahito gajaṅgalabrāhmaṇagāmassa purato pāturahosi. </span></div><p><div class=verse-container id=mil2:31.2><span>Addasā kho nāgaseno dārako attano dvārakoṭṭhake ṭhito āyasmantaṁ rohaṇaṁ dūratova āgacchantaṁ, disvāna attamano udaggo pamudito pītisomanassajāto—</span></div><p><div class=verse-container id=mil2:31.3><span>“appeva nāmāyaṁ pabbajito kañci sāraṁ jāneyyā”ti—</span></div><p><div class=verse-container id=mil2:31.4><span>yenāyasmā rohaṇo tenupasaṅkami, upasaṅkamitvā āyasmantaṁ rohaṇaṁ etadavoca—</span></div><p><div class=verse-container id=mil2:31.5><span>“ko nu kho tvaṁ, mārisa, ediso bhaṇḍukāsāvavasano”ti. </span></div><p><div class=verse-container id=mil2:31.6><span>“Pabbajito nāmāhaṁ dārakā”ti. </span></div><p><div class=verse-container id=mil2:31.7><span>“Kena tvaṁ, mārisa, pabbajito nāmāsī”ti? </span></div><p><div class=verse-container id=mil2:31.8><span>“Pāpakāni malāni pabbājeti, tasmāhaṁ, dāraka, pabbajito nāmā”ti. </span></div><p><div class=verse-container id=mil2:32.1><span>“Kiṅkāraṇā, mārisa, kesā te na yathā aññesan”ti? </span></div><p><div class=verse-container id=mil2:32.2><span>“Soḷasime, dāraka, palibodhe disvā kesamassuṁ ohāretvā pabbajito”. </span></div><p><div class=verse-container id=mil2:32.3><span>“Katame soḷasa”? </span></div><p><div class=verse-container id=mil2:32.4><span>“Alaṅkārapalibodho maṇḍanapalibodho telamakkhanapalibodho dhovanapalibodho mālāpalibodho gandhapalibodho vāsanapalibodho harīṭakapalibodho āmalakapalibodho raṅgapalibodho bandhanapalibodho kocchapalibodho kappakapalibodho vijaṭanapalibodho ūkāpalibodho, kesesu vilūnesu socanti kilamanti paridevanti urattāḷiṁ kandanti sammohaṁ āpajjanti, imesu kho, dāraka, soḷasasu palibodhesu paliguṇṭhitā manussā sabbāni atisukhumāni sippāni nāsentī”ti. </span></div><p><div class=verse-container id=mil2:33.1><span>“Kiṅkāraṇā, mārisa, vatthānipi te na yathā aññesan”ti? </span></div><p><div class=verse-container id=mil2:33.2><span>“Kāmanissitāni kho, dāraka, vatthāni, kāmanissitāni gihibyañjanabhaṇḍāni, yāni kānici kho bhayāni vatthato uppajjanti, tāni kāsāvavasanassa na honti, tasmā vatthānipi me na yathā aññesan”ti. </span></div><p><div class=verse-container id=mil2:33.3><span>“Jānāsi kho tvaṁ, mārisa, sippāni nāmā”ti? </span></div><p><div class=verse-container id=mil2:33.4><span>“Āma, dāraka, jānāmahaṁ sippāni, yaṁ loke uttamaṁ mantaṁ, tampi jānāmī”ti. </span></div><p><div class=verse-container id=mil2:33.5><span>“Mayhampi taṁ, mārisa, dātuṁ sakkā”ti? </span></div><p><div class=verse-container id=mil2:33.6><span>“Āma, dāraka, sakkā”ti. </span></div><p><div class=verse-container id=mil2:33.7><span>“Tena hi me dehī”ti. </span></div><p><div class=verse-container id=mil2:33.8><span>“Akālo kho, dāraka, antaragharaṁ piṇḍāya paviṭṭhamhā”ti. </span></div><p><div class=verse-container id=mil2:34.1><span>Atha kho nāgaseno dārako āyasmato rohaṇassa hatthato pattaṁ gahetvā gharaṁ pavesetvā paṇītena khādanīyena bhojanīyena sahatthā santappetvā sampavāretvā āyasmantaṁ rohaṇaṁ bhuttāviṁ onītapattapāṇiṁ etadavoca—</span></div><p><div class=verse-container id=mil2:34.2><span>“dehi me dāni, mārisa, mantan”ti. </span></div><p><div class=verse-container id=mil2:34.3><span>“Yadā kho tvaṁ, dāraka, nippalibodho hutvā mātāpitaro anujānāpetvā mayā gahitaṁ pabbajitavesaṁ gaṇhissasi, tadā dassāmī”ti—āha. </span></div><p><div class=verse-container id=mil2:35.1><span>Atha kho nāgaseno dārako mātāpitaro upasaṅkamitvā āha—</span></div><p><div class=verse-container id=mil2:35.2><span>“ammatātā, ayaṁ pabbajito ‘yaṁ loke uttamaṁ mantaṁ, taṁ jānāmī’ti vadati, na ca attano santike apabbajitassa deti, ahaṁ etassa santike pabbajitvā taṁ uttamaṁ mantaṁ uggaṇhissāmī”ti. </span></div><p><div class=verse-container id=mil2:35.3><span>Athassa mātāpitaro “pabbajitvāpi no putto mantaṁ gaṇhatu, gahetvā puna āgacchissatī”ti maññamānā “gaṇha, puttā”ti anujāniṁsu. </span></div><p><div class=verse-container id=mil2:36.1><span>Atha kho āyasmā rohaṇo nāgasenaṁ dārakaṁ ādāya yena vattaniyaṁ senāsanaṁ, yena vijambhavatthu tenupasaṅkami, upasaṅkamitvā vijambhavatthusmiṁ senāsane ekarattaṁ vasitvā yena rakkhitatalaṁ tenupasaṅkami, upasaṅkamitvā koṭisatānaṁ arahantānaṁ majjhe nāgasenaṁ dārakaṁ pabbājesi. </span></div><p><div class=verse-container id=mil2:36.2><span>Pabbajito ca panāyasmā nāgaseno āyasmantaṁ rohaṇaṁ etadavoca—</span></div><p><div class=verse-container id=mil2:36.3><span>“gahito me, bhante, tava veso, detha me dāni mantan”ti. </span></div><p><div class=verse-container id=mil2:36.4><span>Atha kho āyasmā rohaṇo “kimhi nu khohaṁ nāgasenaṁ vineyyaṁ paṭhamaṁ vinaye vā suttante vā abhidhamme vā”ti—</span></div><p><div class=verse-container id=mil2:36.5><span>cintetvā “paṇḍito kho ayaṁ nāgaseno, sakkoti sukheneva abhidhammaṁ pariyāpuṇitun”ti paṭhamaṁ abhidhamme vinesi. </span></div><p><div class=verse-container id=mil2:37.1><span>Āyasmā ca nāgaseno “kusalā dhammā, akusalā dhammā, abyākatā dhammā”ti tikadukapaṭimaṇḍitaṁ dhammasaṅgaṇīpakaraṇaṁ, khandhavibhaṅgādiaṭṭhārasa vibhaṅgapaṭimaṇḍitaṁ vibhaṅgappakaraṇaṁ, “saṅgaho asaṅgaho”ti ādinā cuddasavidhena vibhattaṁ dhātukathāpakaraṇaṁ, “khandhapaññatti āyatanapaññattī”ti ādinā chabbidhena vibhattaṁ puggalapaññattippakaraṇaṁ, sakavāde pañcasuttasatāni paravāde pañcasuttasatānīti suttasahassaṁ samodhānetvā vibhattaṁ kathāvatthuppakaraṇaṁ, “mūlayamakaṁ khandhayamakan”ti ādinā dasavidhena vibhattaṁ yamakappakaraṇaṁ, “hetupaccayo ārammaṇapaccayo”ti ādinā catuvīsatividhena vibhattaṁ paṭṭhānappakaraṇanti sabbaṁ taṁ abhidhammapiṭakaṁ ekeneva sajjhāyena paguṇaṁ katvā “tiṭṭhatha, bhante, na puna osāretha, ettakenevāhaṁ sajjhāyissāmī”ti—āha. </span></div><p><div class=verse-container id=mil2:38.1><span>Atha kho āyasmā nāgaseno yena koṭisatā arahanto tenupasaṅkami, upasaṅkamitvā koṭisate arahante etadavoca—</span></div><p><div class=verse-container id=mil2:38.2><span>“ahaṁ kho, bhante, ‘kusalā dhammā, akusalā dhammā, abyākatā dhammā’ti imesu tīsu padesu pakkhipitvā sabbaṁ taṁ abhidhammapiṭakaṁ vitthārena osāressāmī”ti. </span></div><p><div class=verse-container id=mil2:38.3><span>“Sādhu, nāgasena, osārehī”ti. </span></div><p><div class=verse-container id=mil2:39.1><span>Atha kho āyasmā nāgaseno satta māsāni satta pakaraṇāni vitthārena osāresi, pathavī unnadi, devatā sādhukāramadaṁsu, brahmāno apphoṭesuṁ, dibbāni candanacuṇṇāni dibbāni ca mandāravapupphāni abhippavassiṁsu. </span></div><p><div class=verse-container id=mil2:40.1><span>Atha kho koṭisatā arahanto āyasmantaṁ nāgasenaṁ paripuṇṇavīsativassaṁ rakkhitatale upasampādesuṁ. </span></div><p><div class=verse-container id=mil2:40.2><span>Upasampanno ca panāyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya upajjhāyena saddhiṁ gāmaṁ piṇḍāya pavisanto evarūpaṁ parivitakkaṁ uppādesi “tuccho vata me upajjhāyo, bālo vata me upajjhāyo, ṭhapetvā avasesaṁ buddhavacanaṁ paṭhamaṁ maṁ abhidhamme vinesī”ti. </span></div><p><div class=verse-container id=mil2:41.1><span>Atha kho āyasmā rohaṇo āyasmato nāgasenassa cetasā cetoparivitakkamaññāya āyasmantaṁ nāgasenaṁ etadavoca—</span></div><p><div class=verse-container id=mil2:41.2><span>“ananucchavikaṁ kho nāgasena parivitakkaṁ vitakkesi, na kho panetaṁ nāgasena tavānucchavikan”ti. </span></div><p><div class=verse-container id=mil2:42.1><span>Atha kho āyasmato nāgasenassa etadahosi—</span></div><p><div class=verse-container id=mil2:42.2><span>“acchariyaṁ vata bho, abbhutaṁ vata bho, yatra hi nāma me upajjhāyo cetasā cetoparivitakkaṁ jānissati, paṇḍito vata me upajjhāyo, yannūnāhaṁ upajjhāyaṁ khamāpeyyan”ti. </span></div><p><div class=verse-container id=mil2:42.3><span>Atha kho āyasmā nāgaseno āyasmantaṁ rohaṇaṁ etadavoca—</span></div><p><div class=verse-container id=mil2:42.4><span>“khamatha me, bhante, na puna evarūpaṁ vitakkessāmī”ti. </span></div><p><div class=verse-container id=mil2:43.1><span>Atha kho āyasmā rohaṇo āyasmantaṁ nāgasenaṁ etadavoca “na kho tyāhaṁ nāgasena ettāvatā khamāmi, atthi kho nāgasena sāgalaṁ nāma nagaraṁ, tattha milindo nāma rājā rajjaṁ kāreti, so diṭṭhivādena pañhaṁ pucchitvā bhikkhusaṅghaṁ viheṭheti, sace tvaṁ tattha gantvā taṁ rājānaṁ dametvā buddhasāsane pasādessasi, evāhaṁ taṁ khamissāmī”ti. </span></div><p><div class=verse-container id=mil2:44.1><span>“Tiṭṭhatu, bhante, eko milindo rājā; </span></div><p><div class=verse-container id=mil2:44.2><span>sace, bhante, sakalajambudīpe sabbe rājāno āgantvā maṁ pañhaṁ puccheyyuṁ, sabbaṁ taṁ visajjetvā sampadālessāmi, ‘khamatha me, bhante’ti vatvā, ‘na khamāmī’ti vutte tena hi, bhante, imaṁ temāsaṁ kassa santike vasissāmī”ti—āha. </span></div><p><div class=verse-container id=mil2:44.3><span>“Ayaṁ kho, nāgasena, āyasmā assagutto vattaniye senāsane viharati, gaccha tvaṁ, nāgasena, yenāyasmā assagutto tenupasaṅkama, upasaṅkamitvā mama vacanena āyasmato assaguttassa pāde sirasā vanda, evañca naṁ vadehi ‘upajjhāyo me, bhante, tumhākaṁ pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, upajjhāyo me, bhante, imaṁ temāsaṁ tumhākaṁ santike vasituṁ maṁ pahiṇī’ti, ‘konāmo te upajjhāyo’ti ca vutte ‘rohaṇatthero nāma, bhante’ti vadeyyāsi, ‘ahaṁ konāmo’ti vutte evaṁ vadeyyāsi ‘mama upajjhāyo, bhante, tumhākaṁ nāmaṁ jānātī’”ti. </span></div><p><div class=verse-container id=mil2:44.4><span>“Evaṁ, bhante”ti kho āyasmā nāgaseno āyasmantaṁ rohaṇaṁ abhivādetvā padakkhiṇaṁ katvā pattacīvaramādāya anupubbena cārikaṁ caramāno yena vattaniyaṁ senāsanaṁ, yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi, ekamantaṁ ṭhito kho āyasmā nāgaseno āyasmantaṁ assaguttaṁ etadavoca—</span></div><p><div class=verse-container id=mil2:44.5><span>“upajjhāyo me, bhante, tumhākaṁ pāde sirasā vandati, evañca vadeti appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, upajjhāyo me, bhante, imaṁ temāsaṁ tumhākaṁ santike vasituṁ maṁ pahiṇī”ti. </span></div><p><div class=verse-container id=mil2:45.1><span>Atha kho āyasmā assagutto āyasmantaṁ nāgasenaṁ etadavoca—</span></div><p><div class=verse-container id=mil2:45.2><span>“tvaṁ kiṁnāmosī”ti. </span></div><p><div class=verse-container id=mil2:45.3><span>“Ahaṁ, bhante, nāgaseno nāmā”ti. </span></div><p><div class=verse-container id=mil2:45.4><span>“Konāmo te upajjhāyo”ti? </span></div><p><div class=verse-container id=mil2:45.5><span>“Upajjhāyo me, bhante, rohaṇo nāmā”ti. </span></div><p><div class=verse-container id=mil2:45.6><span>“Ahaṁ konāmo”ti. </span></div><p><div class=verse-container id=mil2:45.7><span>“Upajjhāyo me, bhante, tumhākaṁ nāmaṁ jānātī”ti. </span></div><p><div class=verse-container id=mil2:46.1><span>“Sādhu, nāgasena, pattacīvaraṁ paṭisāmehī”ti. </span></div><p><div class=verse-container id=mil2:46.2><span>“Sādhu, bhante”ti pattacīvaraṁ paṭisāmetvā punadivase pariveṇaṁ sammajjitvā mukhodakaṁ dantapoṇaṁ upaṭṭhapesi. </span></div><p><div class=verse-container id=mil2:46.3><span>Thero sammajjitaṭṭhānaṁ paṭisammajji, taṁ udakaṁ chaḍḍetvā aññaṁ udakaṁ āhari, tañca dantakaṭṭhaṁ apanetvā aññaṁ dantakaṭṭhaṁ gaṇhi, na ālāpasallāpaṁ akāsi, evaṁ satta divasāni katvā sattame divase puna pucchitvā puna tena tatheva vutte vassavāsaṁ anujāni. </span></div><p><div class=verse-container id=mil2:47.1><span>Tena kho pana samayena ekā mahāupāsikā āyasmantaṁ assaguttaṁ tiṁsamattāni vassāni upaṭṭhāsi. </span></div><p><div class=verse-container id=mil2:47.2><span>Atha kho sā mahāupāsikā temāsaccayena yenāyasmā assagutto tenupasaṅkami, upasaṅkamitvā āyasmantaṁ assaguttaṁ etadavoca—</span></div><p><div class=verse-container id=mil2:47.3><span>“atthi nu kho, tāta, tumhākaṁ santike añño bhikkhū”ti. </span></div><p><div class=verse-container id=mil2:47.4><span>“Atthi, mahāupāsike, amhākaṁ santike nāgaseno nāma bhikkhū”ti. </span></div><p><div class=verse-container id=mil2:47.5><span>“Tena hi, tāta assagutta, adhivāsehi nāgasenena saddhiṁ svātanāya bhattan”ti. </span></div><p><div class=verse-container id=mil2:47.6><span>Adhivāsesi kho āyasmā assagutto tuṇhībhāvena. </span></div><p><div class=verse-container id=mil2:48.1><span>Atha kho āyasmā assagutto tassā rattiyā accayena pubbaṇhasamayaṁ nivāsetvā pattacīvaramādāya āyasmatā nāgasenena saddhiṁ pacchāsamaṇena yena mahāupāsikāya nivesanaṁ tenupasaṅkami, upasaṅkamitvā paññatte āsane nisīdi. </span></div><p><div class=verse-container id=mil2:48.2><span>Atha kho sā mahāupāsikā āyasmantaṁ assaguttaṁ āyasmantañca nāgasenaṁ paṇītena khādanīyena bhojanīyena sahatthā santappesi sampavāresi. </span></div><p><div class=verse-container id=mil2:48.3><span>Atha kho āyasmā assagutto bhuttāviṁ onītapattapāṇiṁ āyasmantaṁ nāgasenaṁ etadavoca—</span></div><p><div class=verse-container id=mil2:48.4><span>“tvaṁ, nāgasena, mahāupāsikāya anumodanaṁ karohī”ti idaṁ vatvā uṭṭhāyāsanā pakkāmi. </span></div><p><div class=verse-container id=mil2:49.1><span>Atha kho sā mahāupāsikā āyasmantaṁ nāgasenaṁ etadavoca—</span></div><p><div class=verse-container id=mil2:49.2><span>“mahallikā khohaṁ, tāta nāgasena, gambhīrāya dhammakathāya mayhaṁ anumodanaṁ karohī”ti. </span></div><p><div class=verse-container id=mil2:49.3><span>Atha kho āyasmā nāgaseno tassā mahāupāsikāya gambhīrāya dhammakathāya lokuttarāya suññatappaṭisaṁyuttāya anumodanaṁ akāsi. </span></div><p><div class=verse-container id=mil2:49.4><span>Atha kho tassā mahāupāsikāya tasmiṁyeva āsane virajaṁ vītamalaṁ dhammacakkhuṁ udapādi—</span></div><p><div class=verse-container id=mil2:49.5><span>“yaṁ kiñci samudayadhammaṁ sabbaṁ taṁ nirodhadhamman”ti. </span></div><p><div class=verse-container id=mil2:49.6><span>Āyasmāpi kho nāgaseno tassā mahāupāsikāya anumodanaṁ katvā attanā desitaṁ dhammaṁ paccavekkhanto vipassanaṁ paṭṭhapetvā tasmiṁyeva āsane nisinno sotāpattiphale patiṭṭhāsi. </span></div><p><div class=verse-container id=mil2:50.1><span>Atha kho āyasmā assagutto maṇḍalamāḷe nisinno dvinnampi dhammacakkhupaṭilābhaṁ ñatvā sādhukāraṁ pavattesi “sādhu sādhu, nāgasena, ekena kaṇḍappahārena dve mahākāyā padālitā”ti, anekāni ca devatāsahassāni sādhukāraṁ pavattesuṁ. </span></div><p><div class=verse-container id=mil2:51.1><span>Atha kho āyasmā nāgaseno uṭṭhāyāsanā yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ nisīdi, ekamantaṁ nisinnaṁ kho āyasmantaṁ nāgasenaṁ āyasmā assagutto etadavoca—</span></div><p><div class=verse-container id=mil2:51.2><span>“gaccha tvaṁ, nāgasena, pāṭaliputtaṁ, pāṭaliputtanagare asokārāme āyasmā dhammarakkhito paṭivasati, tassa santike buddhavacanaṁ pariyāpuṇāhī”ti. </span></div><p><div class=verse-container id=mil2:51.3><span>“Kīva dūro, bhante, ito pāṭaliputtanagaran”ti? </span></div><p><div class=verse-container id=mil2:51.4><span>“Yojanasatāni kho, nāgasenā”ti. </span></div><p><div class=verse-container id=mil2:51.5><span>“Dūro kho, bhante, maggo. </span></div><p><div class=verse-container id=mil2:51.6><span>Antarāmagge bhikkhā dullabhā, kathāhaṁ gamissāmī”ti? </span></div><p><div class=verse-container id=mil2:51.7><span>“Gaccha tvaṁ, nāgasena, antarāmagge piṇḍapātaṁ labhissasi sālīnaṁ odanaṁ vigatakāḷakaṁ anekasūpaṁ anekabyañjanan”ti. </span></div><p><div class=verse-container id=mil2:51.8><span>“Evaṁ, bhante”ti kho āyasmā nāgaseno āyasmantaṁ assaguttaṁ abhivādetvā padakkhiṇaṁ katvā pattacīvaramādāya yena pāṭaliputtaṁ tena cārikaṁ pakkāmi. </span></div><p><div class=verse-container id=mil2:52.1><span>Tena kho pana samayena pāṭaliputtako seṭṭhi pañcahi sakaṭasatehi pāṭaliputtagāmimaggaṁ paṭipanno hoti. </span></div><p><div class=verse-container id=mil2:52.2><span>Addasā kho pāṭaliputtako seṭṭhi āyasmantaṁ nāgasenaṁ dūratova āgacchantaṁ, disvāna yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā “kuhiṁ gacchasi, tātā”ti—āha. </span></div><p><div class=verse-container id=mil2:52.3><span>“Pāṭaliputtaṁ, gahapatī”ti. </span></div><p><div class=verse-container id=mil2:52.4><span>“Sādhu, tāta, mayampi pāṭaliputtaṁ gacchāma. </span></div><p><div class=verse-container id=mil2:52.5><span>Amhehi saddhiṁ sukhaṁ gacchathā”ti. </span></div><p><div class=verse-container id=mil2:53.1><span>Atha kho pāṭaliputtako seṭṭhi āyasmato nāgasenassa iriyāpathe pasīditvā āyasmantaṁ nāgasenaṁ paṇītena khādanīyena bhojanīyena sahatthā santappetvā sampavāretvā āyasmantaṁ nāgasenaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi, ekamantaṁ nisinno kho pāṭaliputtako seṭṭhi āyasmantaṁ nāgasenaṁ etadavoca—</span></div><p><div class=verse-container id=mil2:53.2><span>“kinnāmosi tvaṁ, tātā”ti. </span></div><p><div class=verse-container id=mil2:53.3><span>“Ahaṁ, gahapati, nāgaseno nāmā”ti. </span></div><p><div class=verse-container id=mil2:53.4><span>“Jānāsi kho tvaṁ, tāta, buddhavacanaṁ nāmā”ti? </span></div><p><div class=verse-container id=mil2:53.5><span>“Jānāmi khohaṁ, gahapati, abhidhammapadānī”ti. </span></div><p><div class=verse-container id=mil2:53.6><span>“Lābhā no, tāta, suladdhaṁ no, tāta, ahampi kho, tāta, ābhidhammiko, tvampi ābhidhammiko, bhaṇa, tāta, abhidhammapadānī”ti. </span></div><p><div class=verse-container id=mil2:53.7><span>Atha kho āyasmā nāgaseno pāṭaliputtakassa seṭṭhissa abhidhammaṁ desesi, desenteyeva pāṭaliputtakassa seṭṭhissa virajaṁ vītamalaṁ dhammacakkhuṁ udapādi—</span></div><p><div class=verse-container id=mil2:53.8><span>“yaṁ kiñci samudayadhammaṁ sabbaṁ taṁ nirodhadhamman”ti. </span></div><p><div class=verse-container id=mil2:54.1><span>Atha kho pāṭaliputtako seṭṭhi pañcamattāni sakaṭasatāni purato uyyojetvā sayaṁ pacchato gacchanto pāṭaliputtassa avidūre dvedhāpathe ṭhatvā āyasmantaṁ nāgasenaṁ etadavoca—</span></div><p><div class=verse-container id=mil2:54.2><span>“ayaṁ kho, tāta nāgasena, asokārāmassa maggo, idaṁ kho, tāta, amhākaṁ kambalaratanaṁ soḷasahatthaṁ āyāmena, aṭṭhahatthaṁ vitthārena, paṭiggaṇhāhi kho, tāta, idaṁ kambalaratanaṁ anukampaṁ upādāyā”ti. </span></div><p><div class=verse-container id=mil2:54.3><span>Paṭiggahesi kho āyasmā nāgaseno taṁ kambalaratanaṁ anukampaṁ upādāya. </span></div><p><div class=verse-container id=mil2:54.4><span>Atha kho pāṭaliputtako seṭṭhi attamano udaggo pamudito pītisomanassajāto āyasmantaṁ nāgasenaṁ abhivādetvā padakkhiṇaṁ katvā pakkāmi. </span></div><p><div class=verse-container id=mil2:55.1><span>Atha kho āyasmā nāgaseno yena asokārāmo yenāyasmā dhammarakkhito tenupasaṅkami, upasaṅkamitvā āyasmantaṁ dhammarakkhitaṁ abhivādetvā attano āgatakāraṇaṁ kathetvā āyasmato dhammarakkhitassa santike tepiṭakaṁ buddhavacanaṁ ekeneva uddesena tīhi māsehi byañjanaso pariyāpuṇitvā puna tīhi māsehi atthaso manasākāsi. </span></div><p><div class=verse-container id=mil2:55.2><span>(…) </span></div><p><div class=verse-container id=mil2:56.1><span>Atha kho āyasmā dhammarakkhito āyasmantaṁ nāgasenaṁ etadavoca—</span></div><p><div class=verse-container id=mil2:56.2><span>“seyyathāpi, nāgasena, gopālako gāvo rakkhati, aññe gorasaṁ paribhuñjanti; </span></div><p><div class=verse-container id=mil2:56.3><span>evameva kho tvaṁ, nāgasena, tepiṭakaṁ buddhavacanaṁ dhārentopi na bhāgī sāmaññassā”ti. </span></div><p><div class=verse-container id=mil2:56.4><span>“Hotu, bhante, alaṁ ettakenā”ti. </span></div><p><div class=verse-container id=mil2:56.5><span>Teneva divasabhāgena tena rattibhāgena saha paṭisambhidāhi arahattaṁ pāpuṇi, saha saccappaṭivedhena āyasmato nāgasenassa sabbe devā sādhukāramadaṁsu, pathavī unnadi, brahmāno apphoṭesuṁ, dibbāni candanacuṇṇāni dibbāni ca mandāravapupphāni abhippavassiṁsu. </span></div><p><div class=verse-container id=mil2:57.1><span>Tena kho pana samayena koṭisatā arahanto himavante pabbate rakkhitatale sannipatitvā āyasmato nāgasenassa santike dūtaṁ pāhesuṁ “āgacchatu nāgaseno, dassanakāmā mayaṁ nāgasenan”ti. </span></div><p><div class=verse-container id=mil2:57.2><span>Atha kho āyasmā nāgaseno dūtassa vacanaṁ sutvā asokārāme antarahito himavante pabbate rakkhitatale koṭisatānaṁ arahantānaṁ purato pāturahosi. </span></div><p><div class=verse-container id=mil2:58.1><span>Atha kho koṭisatā arahanto āyasmantaṁ nāgasenaṁ etadavocuṁ—</span></div><p><div class=verse-container id=mil2:58.2><span>“eso kho, nāgasena, milindo rājā bhikkhusaṅghaṁ viheṭheti vādappaṭivādena pañhapucchāya. </span></div><p><div class=verse-container id=mil2:58.3><span>Sādhu, nāgasena, gaccha tvaṁ milindaṁ rājānaṁ damehī”ti. </span></div><p><div class=verse-container id=mil2:58.4><span>“Tiṭṭhatu, bhante, eko milindo rājā; </span></div><p><div class=verse-container id=mil2:58.5><span>sace, bhante, sakalajambudīpe rājāno āgantvā maṁ pañhaṁ puccheyyuṁ, sabbaṁ taṁ visajjetvā sampadālessāmi, gacchatha vo, bhante, acchambhitā sāgalanagaran”ti. </span></div><p><div class=verse-container id=mil2:58.6><span>Atha kho therā bhikkhū sāgalanagaraṁ kāsāvappajjotaṁ isivātapaṭivātaṁ akaṁsu. </span></div><p><div class=verse-container id=mil2:59.1><span>Tena kho pana samayena āyasmā āyupālo saṅkhyeyyapariveṇe paṭivasati. </span></div><p><div class=verse-container id=mil2:59.2><span>Atha kho milindo rājā amacce etadavoca—</span></div><p><div class=verse-container id=mil2:59.3><span>“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma sākacchāya pañhapucchanāya, ko mayā saddhiṁ sallapituṁ ussahati kaṅkhaṁ paṭivinetun”ti. </span></div><p><div class=verse-container id=mil2:59.4><span>Evaṁ vutte, pañcasatā yonakā rājānaṁ milindaṁ etadavocuṁ—</span></div><p><div class=verse-container id=mil2:59.5><span>“atthi, mahārāja, āyupālo nāma thero tepiṭako bahussuto āgatāgamo, so etarahi saṅkhyeyyapariveṇe paṭivasati; </span></div><p><div class=verse-container id=mil2:59.6><span>gaccha tvaṁ, mahārāja, āyasmantaṁ āyupālaṁ pañhaṁ pucchassū”ti. </span></div><p><div class=verse-container id=mil2:59.7><span>“Tena hi, bhaṇe, bhadantassa ārocethā”ti. </span></div><p><div class=verse-container id=mil2:60.1><span>Atha kho nemittiko āyasmato āyupālassa santike dūtaṁ pāhesi “rājā, bhante, milindo āyasmantaṁ āyupālaṁ dassanakāmo”ti. </span></div><p><div class=verse-container id=mil2:60.2><span>Āyasmāpi kho āyupālo evamāha—</span></div><p><div class=verse-container id=mil2:60.3><span>“tena hi āgacchatū”ti. </span></div><p><div class=verse-container id=mil2:60.4><span>Atha kho milindo rājā pañcamattehi yonakasatehi parivuto rathavaramāruyha yena saṅkhyeyyapariveṇaṁ yenāyasmā āyupālo tenupasaṅkami, upasaṅkamitvā āyasmatā āyupālena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho milindo rājā āyasmantaṁ āyupālaṁ etadavoca—</span></div><p><div class=verse-container id=mil2:60.5><span>“kimatthiyā, bhante āyupāla, tumhākaṁ pabbajjā, ko ca tumhākaṁ paramattho”ti. </span></div><p><div class=verse-container id=mil2:60.6><span>Thero āha—</span></div><p><div class=verse-container id=mil2:60.7><span>“dhammacariyasamacariyatthā kho, mahārāja, pabbajjā, sāmaññaphalaṁ kho pana amhākaṁ paramattho”ti. </span></div><p><div class=verse-container id=mil2:60.8><span>“Atthi pana, bhante, koci gihīpi dhammacārī samacārī”ti? </span></div><p><div class=verse-container id=mil2:60.9><span>“Āma, mahārāja, atthi gihīpi dhammacārī samacārī, bhagavati kho, mahārāja, bārāṇasiyaṁ isipatane migadāye dhammacakkaṁ pavattente aṭṭhārasannaṁ brahmakoṭīnaṁ dhammābhisamayo ahosi, devatānaṁ pana dhammābhisamayo gaṇanapathaṁ vītivatto, sabbete gihibhūtā, na pabbajitā. </span></div><p><div class=verse-container id=mil2:61.1><span>Puna caparaṁ, mahārāja, bhagavatā kho mahāsamayasuttante desiyamāne, mahāmaṅgalasuttante desiyamāne, samacittapariyāyasuttante desiyamāne, rāhulovādasuttante desiyamāne, parābhavasuttante desiyamāne gaṇanapathaṁ vītivattānaṁ devatānaṁ dhammābhisamayo ahosi, sabbete gihibhūtā, na pabbajitā”ti. </span></div><p><div class=verse-container id=mil2:61.2><span>“Tena hi, bhante āyupāla, niratthikā tumhākaṁ pabbajjā, pubbe katassa pāpakammassa nissandena samaṇā sakyaputtiyā pabbajanti dhutaṅgāni ca pariharanti. </span></div><p><div class=verse-container id=mil2:61.3><span>Ye kho te, bhante āyupāla, bhikkhū ekāsanikā, nūna te pubbe paresaṁ bhogahārakā corā, te paresaṁ bhoge acchinditvā tassa kammassa nissandena etarahi ekāsanikā bhavanti, na labhanti kālena kālaṁ paribhuñjituṁ, natthi tesaṁ sīlaṁ, natthi tapo, natthi brahmacariyaṁ. </span></div><p><div class=verse-container id=mil2:61.4><span>Ye kho pana te, bhante āyupāla, bhikkhū abbhokāsikā, nūna te pubbe gāmaghātakā corā, te paresaṁ gehāni vināsetvā tassa kammassa nissandena etarahi abbhokāsikā bhavanti, na labhanti senāsanāni paribhuñjituṁ, natthi tesaṁ sīlaṁ, natthi tapo, natthi brahmacariyaṁ. </span></div><p><div class=verse-container id=mil2:61.5><span>Ye kho pana te, bhante āyupāla, bhikkhū nesajjikā, nūna te pubbe panthadūsakā corā, te paresaṁ pathike jane gahetvā bandhitvā nisīdāpetvā tassa kammassa nissandena etarahi nesajjikā bhavanti, na labhanti seyyaṁ kappetuṁ, natthi tesaṁ sīlaṁ, natthi tapo, natthi brahmacariyan”ti—āha. </span></div><p><div class=verse-container id=mil2:62.1><span>Evaṁ vutte, āyasmā āyupālo tuṇhī ahosi, na kiñci paṭibhāsi. </span></div><p><div class=verse-container id=mil2:62.2><span>Atha kho pañcasatā yonakā rājānaṁ milindaṁ etadavocuṁ—</span></div><p><div class=verse-container id=mil2:62.3><span>“paṇḍito, mahārāja, thero, api ca kho avisārado na kiñci paṭibhāsatī”ti. </span></div><p><div class=verse-container id=mil2:63.1><span>Atha kho milindo rājā āyasmantaṁ āyupālaṁ tuṇhībhūtaṁ disvā apphoṭetvā ukkuṭṭhiṁ katvā yonake etadavoca—</span></div><p><div class=verse-container id=mil2:63.2><span>“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ ussahati kaṅkhaṁ paṭivinetun”ti. </span></div><p><div class=verse-container id=mil2:64.1><span>Atha kho milindassa rañño sabbaṁ taṁ parisaṁ anuvilokentassa abhīte amaṅkubhūte yonake disvā etadahosi—</span></div><p><div class=verse-container id=mil2:64.2><span>“nissaṁsayaṁ atthi maññe añño koci paṇḍito bhikkhu, yo mayā saddhiṁ sallapituṁ ussahati, yenime yonakā na maṅkubhūtā”ti. </span></div><p><div class=verse-container id=mil2:64.3><span>Atha kho milindo rājā yonake etadavoca—</span></div><p><div class=verse-container id=mil2:64.4><span>“atthi, bhaṇe, añño koci paṇḍito bhikkhu, yo mayā saddhiṁ sallapituṁ ussahati kaṅkhaṁ paṭivinetun”ti. </span></div><p><div class=verse-container id=mil2:65.1><span>Tena kho pana samayena āyasmā nāgaseno samaṇagaṇaparivuto saṅghī gaṇī gaṇācariyo ñāto yasassī sādhusammato bahujanassa paṇḍito byatto medhāvī nipuṇo viññū vibhāvī vinīto visārado bahussuto tepiṭako vedagū pabhinnabuddhimā āgatāgamo pabhinnapaṭisambhido navaṅgasatthusāsane pariyattidharo pāramippatto jinavacane dhammatthadesanāpaṭivedhakusalo akkhayavicitrapaṭibhāno citrakathī kalyāṇavākkaraṇo durāsado duppasaho duruttaro durāvaraṇo dunnivārayo, sāgaro viya akkhobho, girirājā viya niccalo, raṇañjaho tamonudo pabhaṅkaro mahākathī paragaṇigaṇamathano paratitthiyamaddano bhikkhūnaṁ bhikkhunīnaṁ upāsakānaṁ upāsikānaṁ rājūnaṁ rājamahāmattānaṁ sakkato garukato mānito pūjito apacito lābhī cīvarapiṇḍapātasenāsanagilānappaccayabhesajjaparikkhārānaṁ lābhaggayasaggappatto vuddhānaṁ viññūnaṁ sotāvadhānena samannāgatānaṁ sandassento navaṅgaṁ jinasāsanaratanaṁ, upadisanto dhammamaggaṁ, dhārento dhammappajjotaṁ, ussāpento dhammayūpaṁ, yajanto dhammayāgaṁ, paggaṇhanto dhammaddhajaṁ, ussāpento dhammaketuṁ, dhamento dhammasaṅkhaṁ, āhananto dhammabheriṁ, nadanto sīhanādaṁ, gajjanto indagajjitaṁ, madhuragiragajjitena ñāṇavaravijjujālapariveṭhitena karuṇājalabharitena mahatā dhammāmatameghena sakalalokamabhitappayanto gāmanigamarājadhānīsu cārikaṁ caramāno anupubbena sāgalanagaraṁ anuppatto hoti. </span></div><p><div class=verse-container id=mil2:65.2><span>Tatra sudaṁ āyasmā nāgaseno asītiyā bhikkhusahassehi saddhiṁ saṅkhyeyyapariveṇe paṭivasati. </span></div><p><div class=verse-container id=mil2:65.3><span>Tenāhu porāṇā—</span></div><p><div class=verse-container id=mil2:66.1><span>“Bahussuto citrakathī, </span></div><p><div class=verse-container id=mil2:66.2><span>nipuṇo ca visārado; </span></div><p><div class=verse-container id=mil2:66.3><span>Sāmayiko ca kusalo, </span></div><p><div class=verse-container id=mil2:66.4><span>paṭibhāne ca kovido. </span></div><p><div class=verse-container id=mil2:67.1><span>Te ca tepiṭakā bhikkhū, </span></div><p><div class=verse-container id=mil2:67.2><span>pañcanekāyikāpi ca; </span></div><p><div class=verse-container id=mil2:67.3><span>Catunekāyikā ceva, </span></div><p><div class=verse-container id=mil2:67.4><span>nāgasenaṁ purakkharuṁ. </span></div><p><div class=verse-container id=mil2:68.1><span>Gambhīrapañño medhāvī, </span></div><p><div class=verse-container id=mil2:68.2><span>maggāmaggassa kovido; </span></div><p><div class=verse-container id=mil2:68.3><span>Uttamatthaṁ anuppatto, </span></div><p><div class=verse-container id=mil2:68.4><span>nāgaseno visārado. </span></div><p><div class=verse-container id=mil2:69.1><span>Tehi bhikkhūhi parivuto, </span></div><p><div class=verse-container id=mil2:69.2><span>nipuṇehi saccavādibhi; </span></div><p><div class=verse-container id=mil2:69.3><span>Caranto gāmanigamaṁ, </span></div><p><div class=verse-container id=mil2:69.4><span>sāgalaṁ upasaṅkami. </span></div><p><div class=verse-container id=mil2:70.1><span>Saṅkhyeyyapariveṇasmiṁ, </span></div><p><div class=verse-container id=mil2:70.2><span>nāgaseno tadā vasi; </span></div><p><div class=verse-container id=mil2:70.3><span>Katheti so manussehi, </span></div><p><div class=verse-container id=mil2:70.4><span>pabbate kesarī yathā”ti. </span></div><p><div class=verse-container id=mil2:71.1><span>Atha kho devamantiyo rājānaṁ milindaṁ etadavoca—</span></div><p><div class=verse-container id=mil2:71.2><span>“āgamehi tvaṁ, mahārāja; </span></div><p><div class=verse-container id=mil2:71.3><span>atthi, mahārāja, nāgaseno nāma thero paṇḍito byatto medhāvī vinīto visārado bahussuto citrakathī kalyāṇapaṭibhāno atthadhammaniruttipaṭibhānapaṭisambhidāsu pāramippatto, so etarahi saṅkhyeyyapariveṇe paṭivasati, gaccha tvaṁ, mahārāja, āyasmantaṁ nāgasenaṁ pañhaṁ pucchassu, ussahati so tayā saddhiṁ sallapituṁ kaṅkhaṁ paṭivinetun”ti. </span></div><p><div class=verse-container id=mil2:71.4><span>Atha kho milindassa rañño sahasā “nāgaseno”ti saddaṁ sutvāva ahudeva bhayaṁ, ahudeva chambhitattaṁ, ahudeva lomahaṁso. </span></div><p><div class=verse-container id=mil2:71.5><span>Atha kho milindo rājā devamantiyaṁ etadavoca—</span></div><p><div class=verse-container id=mil2:71.6><span>“ussahati bho nāgaseno bhikkhu mayā saddhiṁ sallapitun”ti? </span></div><p><div class=verse-container id=mil2:71.7><span>“Ussahati, mahārāja, api indayamavaruṇakuverapajāpatisuyāmasantusitalokapālehipi pitupitāmahena mahābrahmunāpi saddhiṁ sallapituṁ, kimaṅgaṁ pana manussabhūtenā”ti. </span></div><p><div class=verse-container id=mil2:72.1><span>Atha kho milindo rājā devamantiyaṁ etadavoca—</span></div><p><div class=verse-container id=mil2:72.2><span>“tena hi tvaṁ, devamantiya, bhadantassa santike dūtaṁ pesehī”ti. </span></div><p><div class=verse-container id=mil2:72.3><span>“Evaṁ, devā”ti kho devamantiyo āyasmato nāgasenassa santike dūtaṁ pāhesi “rājā, bhante, milindo āyasmantaṁ dassanakāmo”ti. </span></div><p><div class=verse-container id=mil2:72.4><span>Āyasmāpi kho nāgaseno evamāha—</span></div><p><div class=verse-container id=mil2:72.5><span>“tena hi āgacchatū”ti. </span></div><p><div class=verse-container id=mil2:73.1><span>Atha kho milindo rājā pañcamattehi yonakasatehi parivuto rathavaramāruyha mahatā balakāyena saddhiṁ yena saṅkhyeyyapariveṇaṁ yenāyasmā nāgaseno tenupasaṅkami. </span></div><p><div class=verse-container id=mil2:73.2><span>Tena kho pana samayena āyasmā nāgaseno asītiyā bhikkhusahassehi saddhiṁ maṇḍalamāḷe nisinno hoti. </span></div><p><div class=verse-container id=mil2:73.3><span>Addasā kho milindo rājā āyasmato nāgasenassa parisaṁ dūratova, disvāna devamantiyaṁ etadavoca—</span></div><p><div class=verse-container id=mil2:73.4><span>“kassesā, devamantiya, mahatī parisā”ti? </span></div><p><div class=verse-container id=mil2:73.5><span>“Āyasmato kho, mahārāja, nāgasenassa parisā”ti. </span></div><p><div class=verse-container id=mil2:74.1><span>Atha kho milindassa rañño āyasmato nāgasenassa parisaṁ dūratova disvā ahudeva bhayaṁ, ahudeva chambhitattaṁ, ahudeva lomahaṁso. </span></div><p><div class=verse-container id=mil2:74.2><span>Atha kho milindo rājā khaggaparivārito viya gajo, garuḷaparivārito viya nāgo, ajagaraparivārito viya kotthuko, mahiṁsaparivuto viya accho, nāgānubaddho viya maṇḍūko, saddūlānubaddho viya migo, ahituṇḍikasamāgato viya pannago, majjārasamāgato viya undūro, bhūtavejjasamāgato viya pisāco, rāhumakhagato viya cando, pannago viya peḷantaragato, sakuṇo viya pañjarantaragato, maccho viya jālantaragato, vāḷavanamanuppaviṭṭho viya puriso, vessavaṇāparādhiko viya yakkho, parikkhīṇāyuko viya devaputto bhīto ubbiggo utrasto saṁviggo lomahaṭṭhajāto vimano dummano bhantacitto vipariṇatamānaso “mā maṁ ayaṁ parijano paribhavī”ti satiṁ upaṭṭhapetvā devamantiyaṁ etadavoca—</span></div><p><div class=verse-container id=mil2:74.3><span>“mā kho, tvaṁ devamantiya, āyasmantaṁ nāgasenaṁ mayhaṁ ācikkheyyāsi, anakkhātaññevāhaṁ nāgasenaṁ jānissāmī”ti. </span></div><p><div class=verse-container id=mil2:74.4><span>“Sādhu, mahārāja, tvaññeva jānāhī”ti. </span></div><p><div class=verse-container id=mil2:75.1><span>Tena kho pana samayena āyasmā nāgaseno tassā bhikkhuparisāya purato cattālīsāya bhikkhusahassānaṁ navakataro hoti pacchato cattālīsāya bhikkhusahassānaṁ vuḍḍhataro. </span></div><p><div class=verse-container id=mil2:76.1><span>Atha kho milindo rājā sabbaṁ taṁ bhikkhusaṅghaṁ purato ca pacchato ca majjhato ca anuvilokento addasā kho āyasmantaṁ nāgasenaṁ dūratova bhikkhusaṅghassa majjhe nisinnaṁ kesarasīhaṁ viya vigatabhayabheravaṁ vigatalomahaṁsaṁ vigatabhayasārajjaṁ, disvāna ākāreneva aññāsi “eso kho ettha nāgaseno”ti. </span></div><p><div class=verse-container id=mil2:77.1><span>Atha kho milindo rājā devamantiyaṁ etadavoca—</span></div><p><div class=verse-container id=mil2:77.2><span>“eso kho, devamantiya, āyasmā nāgaseno”ti. </span></div><p><div class=verse-container id=mil2:77.3><span>“Āma, mahārāja, eso kho nāgaseno, suṭṭhu kho tvaṁ, mahārāja, nāgasenaṁ aññāsī”ti. </span></div><p><div class=verse-container id=mil2:77.4><span>Tato rājā tuṭṭho ahosi “anakkhātova mayā nāgaseno aññāto”ti. </span></div><p><div class=verse-container id=mil2:77.5><span>Atha kho milindassa rañño āyasmantaṁ nāgasenaṁ disvāva ahudeva bhayaṁ, ahudeva chambhitattaṁ, ahudeva lomahaṁso. </span></div><p><div class=verse-container id=mil2:78.1><span>Tenāhu—</span></div><p><div class=verse-container id=mil2:79.1><span>“Caraṇena ca sampannaṁ, </span></div><p><div class=verse-container id=mil2:79.2><span>sudantaṁ uttame dame; </span></div><p><div class=verse-container id=mil2:79.3><span>Disvā rājā nāgasenaṁ, </span></div><p><div class=verse-container id=mil2:79.4><span>idaṁ vacanamabravi. </span></div><p><div class=verse-container id=mil2:80.1><span>Kathitā mayā bahū diṭṭhā, </span></div><p><div class=verse-container id=mil2:80.2><span>sākacchā osaṭā bahū; </span></div><p><div class=verse-container id=mil2:80.3><span>Na tādisaṁ bhayaṁ āsi, </span></div><p><div class=verse-container id=mil2:80.4><span>ajja tāso yathā mama. </span></div><p><div class=verse-container id=mil2:81.1><span>Nissaṁsayaṁ parājayo, </span></div><p><div class=verse-container id=mil2:81.2><span>mama ajja bhavissati; </span></div><p><div class=verse-container id=mil2:81.3><span>Jayo ca nāgasenassa, </span></div><p><div class=verse-container id=mil2:81.4><span>yathā cittaṁ na saṇṭhitan”ti. </span></div><p><div class=verse-container id=mil2:82.1><span>Bāhirakathā niṭṭhitā. </span></div><div class=flex-between><a href=/canon/en/pli/ms/sutta/kn/mil/mil0001.html>Previous</a><a href=/canon/en/pli/ms/sutta/kn/mil/mil0003P0001P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>