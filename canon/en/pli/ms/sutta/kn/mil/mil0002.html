<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0001.html>Previous</a><a href=/canon/en/pli/ms/sutta/kn/mil/mil0003P0001P0001.html>Next</a></div><p id=mil2:0.1><span class=root>Milindapañha </span><br><p id=mil2:0.2><span class=root>Bāhirakathā </span><br><p id=mil2:0.3><span class="root big-bold">1. Pubbayogādi </span><br><p id=mil2:1.1><span class=root>Pubbayogoti tesaṁ pubbakammaṁ. </span><br><p id=mil2:1.2><span class=root>Atīte kira kassapassa bhagavato sāsane vattamāne gaṅgāya samīpe ekasmiṁ āvāse mahābhikkhusaṅgho paṭivasati, tattha vattasīlasampannā bhikkhū pātova uṭṭhāya yaṭṭhisammajjaniyo ādāya buddhaguṇe āvajjentā aṅgaṇaṁ sammajjitvā kacavarabyūhaṁ karonti. </span><br><p id=mil2:1.3><span class=root>Atheko bhikkhu ekaṁ sāmaṇeraṁ “ehi, sāmaṇera, imaṁ kacavaraṁ chaḍḍehī”ti—</span><br><p id=mil2:1.4><span class=root>āha, so asuṇanto viya gacchati, so dutiyampi … </span><br><p id=mil2:1.5><span class=root>tatiyampi āmantiyamāno asuṇanto viya gacchateva. </span><br><p id=mil2:1.6><span class=root>Tato so bhikkhu “dubbaco vatāyaṁ sāmaṇero”ti kuddho sammajjanidaṇḍena pahāraṁ adāsi. </span><br><p id=mil2:1.7><span class=root>Tato so rodanto bhayena kacavaraṁ chaḍḍento “iminā kacavarachaḍḍanapuññakammena yāvāhaṁ nibbānaṁ pāpuṇāmi, etthantare nibbattanibbattaṭṭhāne majjhanhikasūriyo viya mahesakkho mahātejo bhaveyyan”ti—</span><br><p id=mil2:1.8><span class=root>paṭhamaṁ patthanaṁ paṭṭhapesi. </span><br><p id=mil2:1.9><span class=root>Kacavaraṁ chaḍḍetvā nahānatthāya gaṅgātitthaṁ gato gaṅgāya ūmivegaṁ gaggarāyamānaṁ disvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ ūmivego viya ṭhānuppattikapaṭibhāno bhaveyyaṁ akkhayapaṭibhāno”ti—</span><br><p id=mil2:1.10><span class=root>dutiyampi patthanaṁ paṭṭhapesi. </span><br><p id=mil2:2.1><span class=root>Sopi bhikkhu sammajjanisālāya sammajjaniṁ ṭhapetvā nahānatthāya gaṅgātitthaṁ gacchanto sāmaṇerassa patthanaṁ sutvā “esa mayā payojitopi tāva evaṁ pattheti, mayhaṁ kiṁ na samijjhissatī”ti—</span><br><p id=mil2:2.2><span class=root>cintetvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ gaṅgāūmivego viya akkhayapaṭibhāno bhaveyyaṁ, iminā pucchitapucchitaṁ sabbaṁ pañhapaṭibhānaṁ vijaṭetuṁ nibbeṭhetuṁ samattho bhaveyyan”ti—</span><br><p id=mil2:2.3><span class=root>patthanaṁ paṭṭhapesi. </span><br><p id=mil2:3.1><span class=root>Te ubhopi devesu ca manussesu ca saṁsarantā ekaṁ buddhantaraṁ khepesuṁ. </span><br><p id=mil2:3.2><span class=root>Atha amhākaṁ bhagavatāpi yathā moggaliputtatissatthero dissati, evametepi dissanti mama parinibbānato pañcavassasate atikkante ete uppajjissanti, yaṁ mayā sukhumaṁ katvā desitaṁ dhammavinayaṁ, taṁ ete pañhapucchanaopammayuttivasena nijjaṭaṁ niggumbaṁ katvā vibhajissantīti niddiṭṭhā. </span><br><p id=mil2:4.1><span class=root>Tesu sāmaṇero jambudīpe sāgalanagare milindo nāma rājā ahosi. </span><br><p id=mil2:4.2><span class=root>Paṇḍito byatto medhāvī paṭibalo atītānāgatapaccuppannānaṁ mantayogavidhānakiriyānaṁ, karaṇakāle nisammakārī hoti, bahūni cassa satthāni uggahitāni honti. </span><br><p id=mil2:4.3><span class=root>Seyyathidaṁ—</span><br><p id=mil2:4.4><span class=root>suti sammuti saṅkhyā yogā nīti visesikā gaṇikā gandhabbā tikicchā catubbedā purāṇā itihāsā jotisā māyā ketu mantanā yuddhā chandasā buddhavacanena ekūnavīsati, vitaṇḍavādī durāsado duppasaho puthutitthakarānaṁ aggamakkhāyati, sakalajambudīpe milindena raññā samo koci nāhosi yadidaṁ thāmena javena sūrena paññāya, aḍḍho mahaddhano mahābhogo anantabalavāhano. </span><br><p id=mil2:5.1><span class=root>Athekadivasaṁ milindo rājā anantabalavāhanaṁ caturaṅginiṁ balaggasenābyūhaṁ dassanakamyatāya nagarā nikkhamitvā bahinagare senaṅgadassanaṁ katvā sāretvā so rājā bhassappavādako lokāyatavitaṇḍajanasallāpaplavacittakotūhalo visārado vijambhako sūriyaṁ oloketvā amacce āmantesi—</span><br><p id=mil2:5.2><span class=root>“bahu bhaṇe tāva divasāvaseso kiṁ karissāma, idāneva nagaraṁ pavisitvā atthi koci paṇḍito samaṇo vā brāhmaṇo vā saṅghī gaṇī gaṇācariyo api arahantaṁ sammāsambuddhaṁ paṭijānamāno, yo mayā saddhiṁ sallapituṁ sakkoti kaṅkhaṁ paṭivinetuṁ, taṁ upasaṅkamitvā pañhaṁ pucchissāma, kaṅkhaṁ paṭivinayissāmā”ti. </span><br><p id=mil2:6.1><span class=root>Evaṁ vutte, pañcasatā yonakā rājānaṁ milindaṁ etadavocuṁ—</span><br><p id=mil2:6.2><span class=root>“atthi, mahārāja, cha satthāro pūraṇo kassapo makkhaligosālo nigaṇṭho nāṭaputto sañjayo belaṭṭhaputto ajito kesakambalo pakudho kaccāyano, te saṅghino gaṇino gaṇācariyakā ñātā yasassino titthakarā sādhusammatā bahujanassa, gaccha tvaṁ, mahārāja, te pañhaṁ pucchassu, kaṅkhaṁ paṭivinayassū”ti. </span><br><p id=mil2:7.1><span class=root>Atha kho milindo rājā pañcahi yonakasatehi parivuto bhadravāhanaṁ rathavaramāruyha yena pūraṇo kassapo tenupasaṅkami, upasaṅkamitvā pūraṇena kassapena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho milindo rājā pūraṇaṁ kassapaṁ etadavoca—</span><br><p id=mil2:7.2><span class=root>“ko, bhante kassapa, lokaṁ pāletī”ti? </span><br><p id=mil2:7.3><span class=root>“Pathavī, mahārāja, lokaṁ pāletī”ti. </span><br><p id=mil2:7.4><span class=root>“Yadi, bhante kassapa, pathavī lokaṁ pāleti, atha kasmā avīcinirayaṁ gacchantā sattā pathaviṁ atikkamitvā gacchantī”ti? </span><br><p id=mil2:7.5><span class=root>Evaṁ vutte, pūraṇo kassapo neva sakkhi ogilituṁ, no sakkhi uggilituṁ, adhomukho pattakkhandho tuṇhībhūto pajjhāyanto nisīdi. </span><br><p id=mil2:8.1><span class=root>Atha kho milindo rājā makkhaliṁ gosālaṁ etadavoca—</span><br><p id=mil2:8.2><span class=root>“atthi, bhante gosāla, kusalākusalāni kammāni, atthi sukatadukkaṭānaṁ kammānaṁ phalaṁ vipāko”ti? </span><br><p id=mil2:8.3><span class=root>“Natthi, mahārāja, kusalākusalāni kammāni, natthi sukatadukkaṭānaṁ kammānaṁ phalaṁ vipāko. </span><br><p id=mil2:8.4><span class=root>Ye te, mahārāja, idha loke khattiyā, te paralokaṁ gantvāpi puna khattiyāva bhavissanti, ye te brāhmaṇā vessā suddā caṇḍālā pukkusā, te paralokaṁ gantvāpi puna brāhmaṇā vessā suddā caṇḍālā pukkusāva bhavissanti. </span><br><p id=mil2:8.5><span class=root>Kiṁ kusalākusalehi kammehī”ti? </span><br><p id=mil2:8.6><span class=root>“Yadi, bhante gosāla, idha loke khattiyā brāhmaṇā vessā suddā caṇḍālā pukkusā, te paralokaṁ gantvāpi puna khattiyā brāhmaṇā vessā suddā caṇḍālā pukkusāva bhavissanti, natthi kusalākusalehi kammehi karaṇīyaṁ. </span><br><p id=mil2:8.7><span class=root>Tena hi, bhante gosāla, ye te idha loke hatthacchinnā, te paralokaṁ gantvāpi puna hatthacchinnāva bhavissanti. </span><br><p id=mil2:8.8><span class=root>Ye pādacchinnā, te pādacchinnāva bhavissanti. </span><br><p id=mil2:8.9><span class=root>Ye hatthapādacchinnā, te hatthapādacchinnāva bhavissanti. </span><br><p id=mil2:8.10><span class=root>Ye kaṇṇacchinnā, te kaṇṇacchinnāva bhavissanti. </span><br><p id=mil2:8.11><span class=root>Ye nāsacchinnā, te nāsacchinnāva bhavissanti. </span><br><p id=mil2:8.12><span class=root>Ye kaṇṇanāsacchinnā, te kaṇṇanāsacchinnāva bhavissantī”ti. </span><br><p id=mil2:8.13><span class=root>Evaṁ vutte, gosālo tuṇhī ahosi. </span><br><p id=mil2:9.1><span class=root>Atha kho milindassa rañño etadahosi—</span><br><p id=mil2:9.2><span class=root>“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ sakkoti kaṅkhaṁ paṭivinetun”ti. </span><br><p id=mil2:10.1><span class=root>Atha kho milindo rājā amacce āmantesi—</span><br><p id=mil2:10.2><span class=root>“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma pañhaṁ pucchituṁ, ko mayā saddhiṁ sallapituṁ sakkoti kaṅkhaṁ paṭivinetun”ti? </span><br><p id=mil2:10.3><span class=root>Evaṁ vutte, amaccā tuṇhībhūtā rañño mukhaṁ olokayamānā aṭṭhaṁsu. </span><br><p id=mil2:11.1><span class=root>Tena kho pana samayena sāgalanagaraṁ dvādasa vassāni suññaṁ ahosi samaṇabrāhmaṇagahapatipaṇḍitehi, yattha samaṇabrāhmaṇagahapatipaṇḍitā paṭivasantīti suṇāti, tattha gantvā rājā te pañhaṁ pucchati, te sabbepi pañhavisajjanena rājānaṁ ārādhetuṁ asakkontā yena vā tena vā pakkamanti. </span><br><p id=mil2:11.2><span class=root>Ye aññaṁ disaṁ na pakkamanti, te sabbe tuṇhībhūtā acchanti. </span><br><p id=mil2:11.3><span class=root>Bhikkhū pana yebhuyyena himavantameva gacchanti. </span><br><p id=mil2:12.1><span class=root>Tena kho pana samayena koṭisatā arahanto himavante pabbate rakkhitatale paṭivasanti. </span><br><p id=mil2:12.2><span class=root>Atha kho āyasmā assagutto dibbāya sotadhātuyā milindassa rañño vacanaṁ sutvā yugandharamatthake bhikkhusaṅghaṁ sannipātetvā bhikkhū pucchi—</span><br><p id=mil2:12.3><span class=root>“atthāvuso koci bhikkhu paṭibalo milindena raññā saddhiṁ sallapituṁ kaṅkhaṁ paṭivinetun”ti? </span><br><p id=mil2:13.1><span class=root>Evaṁ vutte, koṭisatā arahanto tuṇhī ahesuṁ. </span><br><p id=mil2:13.2><span class=root>Dutiyampi … </span><br><p id=mil2:13.3><span class=root>tatiyampi puṭṭhā tuṇhī ahesuṁ. </span><br><p id=mil2:13.4><span class=root>Atha kho āyasmā assagutto bhikkhusaṅghaṁ etadavoca—</span><br><p id=mil2:13.5><span class=root>“atthāvuso tāvatiṁsabhavane vejayantassa pācīnato ketumatī nāma vimānaṁ, tattha mahāseno nāma devaputto paṭivasati, so paṭibalo tena milindena raññā saddhiṁ sallapituṁ kaṅkhaṁ paṭivinetun”ti. </span><br><p id=mil2:14.1><span class=root>Atha kho koṭisatā arahanto yugandharapabbate antarahitā tāvatiṁsabhavane pāturahesuṁ. </span><br><p id=mil2:14.2><span class=root>Addasā kho sakko devānamindo te bhikkhū dūratova āgacchante, disvāna yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi, ekamantaṁ ṭhito kho sakko devānamindo āyasmantaṁ assaguttaṁ etadavoca—</span><br><p id=mil2:14.3><span class=root>“mahā kho, bhante, bhikkhusaṅgho anuppatto, ahaṁ saṅghassa ārāmiko, kenattho, kiṁ mayā karaṇīyan”ti? </span><br><p id=mil2:15.1><span class=root>Atha kho āyasmā assagutto sakkaṁ devānamindaṁ etadavoca—</span><br><p id=mil2:15.2><span class=root>“ayaṁ kho, mahārāja, jambudīpe sāgalanagare milindo nāma rājā vitaṇḍavādī durāsado duppasaho puthutitthakarānaṁ aggamakkhāyati, so bhikkhusaṅghaṁ upasaṅkamitvā diṭṭhivādena pañhaṁ pucchitvā bhikkhusaṅghaṁ viheṭhetī”ti. </span><br><p id=mil2:16.1><span class=root>Atha kho sakko devānamindo āyasmantaṁ assaguttaṁ etadavoca—</span><br><p id=mil2:16.2><span class=root>“ayaṁ kho, bhante, milindo rājā ito cuto manussesu uppanno, eso kho, bhante, ketumativimāne mahāseno nāma devaputto paṭivasati, so paṭibalo tena milindena raññā saddhiṁ sallapituṁ kaṅkhaṁ paṭivinetuṁ, taṁ devaputtaṁ yācissāma manussalokūpapattiyā”ti. </span><br><p id=mil2:17.1><span class=root>Atha kho sakko devānamindo bhikkhusaṅghaṁ purakkhatvā ketumativimānaṁ pavisitvā mahāsenaṁ devaputtaṁ āliṅgitvā etadavoca—</span><br><p id=mil2:17.2><span class=root>“yācati taṁ, mārisa, bhikkhusaṅgho manussalokūpapattiyā”ti. </span><br><p id=mil2:17.3><span class=root>“Na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti. </span><br><p id=mil2:17.4><span class=root>Dutiyampi … </span><br><p id=mil2:17.5><span class=root>tatiyampi kho sakkena devānamindena yācito mahāseno devaputto evamāha—</span><br><p id=mil2:17.6><span class=root>“na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti. </span><br><p id=mil2:18.1><span class=root>Atha kho āyasmā assagutto mahāsenaṁ devaputtaṁ etadavoca—</span><br><p id=mil2:18.2><span class=root>“idha mayaṁ, mārisa, sadevakaṁ lokaṁ anuvilokayamānā aññatra tayā milindassa rañño vādaṁ bhinditvā sāsanaṁ paggahetuṁ samatthaṁ aññaṁ kañci na passāma, yācati taṁ, mārisa, bhikkhusaṅgho, sādhu, sappurisa, manussaloke nibbattitvā dasabalassa sāsanaṁ paggaṇhāhī”ti. </span><br><p id=mil2:18.3><span class=root>Evaṁ vutte, mahāseno devaputto “ahaṁ kira milindassa rañño vādaṁ bhinditvā buddhasāsanaṁ paggahetuṁ samattho bhavissāmī”ti haṭṭhapahaṭṭho udaggudaggo hutvā “sādhu, bhante, manussaloke uppajjissāmī”ti paṭiññaṁ adāsi. </span><br><p id=mil2:19.1><span class=root>Atha kho te bhikkhū devaloke taṁ karaṇīyaṁ tīretvā devesu tāvatiṁsesu antarahitā himavante pabbate rakkhitatale pāturahesuṁ. </span><br><p id=mil2:20.1><span class=root>Atha kho āyasmā assagutto bhikkhusaṅghaṁ etadavoca—</span><br><p id=mil2:20.2><span class=root>“atthāvuso, imasmiṁ bhikkhusaṅghe koci bhikkhu sannipātaṁ anāgato”ti. </span><br><p id=mil2:20.3><span class=root>Evaṁ vutte, aññataro bhikkhu āyasmantaṁ assaguttaṁ etadavoca—</span><br><p id=mil2:20.4><span class=root>“atthi, bhante, āyasmā rohaṇo ito sattame divase himavantaṁ pabbataṁ pavisitvā nirodhaṁ samāpanno, tassa santike dūtaṁ pāhethā”ti. </span><br><p id=mil2:20.5><span class=root>Āyasmāpi rohaṇo taṅkhaṇaññeva nirodhā vuṭṭhāya “saṅgho maṁ paṭimānetī”ti himavante pabbate antarahito rakkhitatale koṭisatānaṁ arahantānaṁ purato pāturahosi. </span><br><p id=mil2:21.1><span class=root>Atha kho āyasmā assagutto āyasmantaṁ rohaṇaṁ etadavoca—</span><br><p id=mil2:21.2><span class=root>“kiṁ nu kho, āvuso, rohaṇa buddhasāsane bhijjante na passasi saṅghassa karaṇīyānī”ti. </span><br><p id=mil2:21.3><span class=root>“Amanasikāro me, bhante, ahosī”ti. </span><br><p id=mil2:22.1><span class=root>“Tena hāvuso rohaṇa, daṇḍakammaṁ karohī”ti. </span><br><p id=mil2:22.2><span class=root>“Kiṁ, bhante, karomī”ti? </span><br><p id=mil2:22.3><span class=root>“Atthāvuso rohaṇa, himavantapabbatapasse gajaṅgalaṁ nāma brāhmaṇagāmo, tattha soṇuttaro nāma brāhmaṇo paṭivasati, tassa putto uppajjissati nāgaseno nāma dārako, tena hi tvaṁ, āvuso rohaṇa, dasamāsādhikāni satta vassāni taṁ kulaṁ piṇḍāya pavisitvā nāgasenaṁ dārakaṁ nīharitvā pabbājehi, pabbajiteva tasmiṁ daṇḍakammato muccissasī”ti. </span><br><p id=mil2:22.4><span class=root>Āyasmāpi kho rohaṇo “sādhū”ti—</span><br><p id=mil2:22.5><span class=root>sampaṭicchi. </span><br><p id=mil2:23.1><span class=root>Mahāsenopi kho devaputto devalokā cavitvā soṇuttarabrāhmaṇassa bhariyāya kucchismiṁ paṭisandhiṁ aggahesi, saha paṭisandhiggahaṇā tayo acchariyā abbhutā dhammā pāturahesuṁ, āvudhabhaṇḍāni pajjaliṁsu, aggasassaṁ abhinipphannaṁ, mahāmegho abhippavassi. </span><br><p id=mil2:23.2><span class=root>Āyasmāpi kho rohaṇo tassa paṭisandhiggahaṇato paṭṭhāya dasamāsādhikāni satta vassāni taṁ kulaṁ piṇḍāya pavisanto ekadivasampi kaṭacchumattaṁ bhattaṁ vā uḷuṅkamattaṁ yāguṁ vā abhivādanaṁ vā añjalikammaṁ vā sāmīcikammaṁ vā nālattha, atha kho akkosaññeva paribhāsaññeva paṭilabhati “aticchatha, bhante”ti vacanamattampi vattā nāma nāhosi, dasamāsādhikānaṁ pana sattannaṁ vassānaṁ accayena ekadivasaṁ “aticchatha, bhante”ti vacanamattaṁ alattha. </span><br><p id=mil2:23.3><span class=root>Taṁ divasameva brāhmaṇopi bahi kammantā āgacchanto paṭipathe theraṁ disvā “kiṁ, bho pabbajita, amhākaṁ gehaṁ agamitthā”ti—āha. </span><br><p id=mil2:23.4><span class=root>“Āma, brāhmaṇa, agamamhā”ti. </span><br><p id=mil2:23.5><span class=root>“Api kiñci labhitthā”ti. </span><br><p id=mil2:23.6><span class=root>“Āma, brāhmaṇa, labhimhā”ti. </span><br><p id=mil2:23.7><span class=root>So anattamano gehaṁ gantvā pucchi—</span><br><p id=mil2:23.8><span class=root>“tassa pabbajitassa kiñci adatthā”ti. </span><br><p id=mil2:23.9><span class=root>“Na kiñci adamhā”ti. </span><br><p id=mil2:23.10><span class=root>Brāhmaṇo dutiyadivase gharadvāreyeva nisīdi “ajja pabbajitaṁ musāvādena niggahessāmī”ti. </span><br><p id=mil2:23.11><span class=root>Thero dutiyadivase brāhmaṇassa gharadvāraṁ sampatto. </span><br><p id=mil2:24.1><span class=root>Brāhmaṇo theraṁ disvāva evamāha—</span><br><p id=mil2:24.2><span class=root>“tumhe hiyyo amhākaṁ gehe kiñci alabhitvāva ‘labhimhā’ti avocuttha, vaṭṭati nu kho tumhākaṁ musāvādo”ti. </span><br><p id=mil2:24.3><span class=root>Thero āha—</span><br><p id=mil2:24.4><span class=root>“mayaṁ, brāhmaṇa, tumhākaṁ gehe (…) dasamāsādhikāni satta vassāni ‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimhā, athetaṁ vācāpaṭisandhāraṁ upādāya evamavocumhā”ti. </span><br><p id=mil2:25.1><span class=root>Brāhmaṇo cintesi—</span><br><p id=mil2:25.2><span class=root>“ime vācāpaṭisandhāramattampi labhitvā janamajjhe ‘labhimhā’ti pasaṁsanti, aññaṁ kiñci khādanīyaṁ vā bhojanīyaṁ vā labhitvā kasmā nappasaṁsantī”ti pasīditvā attano atthāya paṭiyāditabhattato kaṭacchubhikkhaṁ, tadupiyañca byañjanaṁ dāpetvā “imaṁ bhikkhaṁ sabbakālaṁ tumhe labhissathā”ti—</span><br><p id=mil2:25.3><span class=root>āha. </span><br><p id=mil2:26.1><span class=root>So punadivasato pabhuti upasaṅkamantassa therassa upasamaṁ disvā bhiyyoso mattāya pasīditvā theraṁ niccakālaṁ attano ghare bhattavissaggakaraṇatthāya yāci. </span><br><p id=mil2:26.2><span class=root>Thero tuṇhībhāvena adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati. </span><br><p id=mil2:26.3><span class=root>Sāpi kho brāhmaṇī dasamāsaccayena puttaṁ vijāyi, “nāgaseno”tissa nāmamakaṁsu, so anukkamena vaḍḍhanto sattavassiko jāto. </span><br><p id=mil2:27.1><span class=root>Atha kho nāgasenassa dārakassa pitā nāgasenaṁ dārakaṁ etadavoca—</span><br><p id=mil2:27.2><span class=root>“imasmiṁ kho, tāta nāgasena, brāhmaṇakule sikkhāni sikkheyyāsī”ti. </span><br><p id=mil2:27.3><span class=root>“Katamāni, tāta, imasmiṁ brāhmaṇakule sikkhāni nāmā”ti? </span><br><p id=mil2:27.4><span class=root>“Tayo kho, tāta nāgasena, vedā sikkhāni nāma, avasesāni sippāni sippaṁ nāmā”ti. </span><br><p id=mil2:27.5><span class=root>“Tena hi, tāta, sikkhissāmī”ti. </span><br><p id=mil2:28.1><span class=root>Atha kho soṇuttaro brāhmaṇo ācariyabrāhmaṇassa ācariyabhāgaṁ sahassaṁ datvā antopāsāde ekasmiṁ gabbhe ekato mañcakaṁ paññapetvā ācariyabrāhmaṇaṁ etadavoca—</span><br><p id=mil2:28.2><span class=root>“sajjhāpehi kho tvaṁ, brāhmaṇa, imaṁ dārakaṁ mantānī”ti. </span><br><p id=mil2:28.3><span class=root>“Tena hi, tāta dāraka, uggaṇhāhi mantānī”ti. </span><br><p id=mil2:28.4><span class=root>Ācariyabrāhmaṇo sajjhāyati nāgasenassa dārakassa ekeneva uddesena tayo vedā hadayaṅgatā vācuggatā sūpadhāritā suvavatthāpitā sumanasikatā ahesuṁ, sakimeva cakkhuṁ udapādi tīsu vedesu sanighaṇḍukeṭubhesu sākkharappabhedesu itihāsapañcamesu padako veyyākaraṇo lokāyatamahāpurisalakkhaṇesu anavayo ahosi. </span><br><p id=mil2:29.1><span class=root>Atha kho nāgaseno dārako pitaraṁ etadavoca—</span><br><p id=mil2:29.2><span class=root>“atthi nu kho, tāta, imasmiṁ brāhmaṇakule ito uttarimpi sikkhitabbāni, udāhu ettakānevā”ti. </span><br><p id=mil2:29.3><span class=root>“Natthi, tāta nāgasena, imasmiṁ brāhmaṇakule ito uttariṁ sikkhitabbāni, ettakāneva sikkhitabbānī”ti. </span><br><p id=mil2:30.1><span class=root>Atha kho nāgaseno dārako ācariyassa anuyogaṁ datvā pāsādā oruyha pubbavāsanāya coditahadayo rahogato paṭisallīno attano sippassa ādimajjhapariyosānaṁ olokento ādimhi vā majjhe vā pariyosāne vā appamattakampi sāraṁ adisvā “tucchā vata bho ime vedā, palāpā vata bho ime vedā asārā nissārā”ti—</span><br><p id=mil2:30.2><span class=root>vippaṭisārī anattamano ahosi. </span><br><p id=mil2:31.1><span class=root>Tena kho pana samayena āyasmā rohaṇo vattaniye senāsane nisinno nāgasenassa dārakassa cetasā cetoparivitakkamaññāya nivāsetvā pattacīvaramādāya vattaniye senāsane antarahito gajaṅgalabrāhmaṇagāmassa purato pāturahosi. </span><br><p id=mil2:31.2><span class=root>Addasā kho nāgaseno dārako attano dvārakoṭṭhake ṭhito āyasmantaṁ rohaṇaṁ dūratova āgacchantaṁ, disvāna attamano udaggo pamudito pītisomanassajāto—</span><br><p id=mil2:31.3><span class=root>“appeva nāmāyaṁ pabbajito kañci sāraṁ jāneyyā”ti—</span><br><p id=mil2:31.4><span class=root>yenāyasmā rohaṇo tenupasaṅkami, upasaṅkamitvā āyasmantaṁ rohaṇaṁ etadavoca—</span><br><p id=mil2:31.5><span class=root>“ko nu kho tvaṁ, mārisa, ediso bhaṇḍukāsāvavasano”ti. </span><br><p id=mil2:31.6><span class=root>“Pabbajito nāmāhaṁ dārakā”ti. </span><br><p id=mil2:31.7><span class=root>“Kena tvaṁ, mārisa, pabbajito nāmāsī”ti? </span><br><p id=mil2:31.8><span class=root>“Pāpakāni malāni pabbājeti, tasmāhaṁ, dāraka, pabbajito nāmā”ti. </span><br><p id=mil2:32.1><span class=root>“Kiṅkāraṇā, mārisa, kesā te na yathā aññesan”ti? </span><br><p id=mil2:32.2><span class=root>“Soḷasime, dāraka, palibodhe disvā kesamassuṁ ohāretvā pabbajito”. </span><br><p id=mil2:32.3><span class=root>“Katame soḷasa”? </span><br><p id=mil2:32.4><span class=root>“Alaṅkārapalibodho maṇḍanapalibodho telamakkhanapalibodho dhovanapalibodho mālāpalibodho gandhapalibodho vāsanapalibodho harīṭakapalibodho āmalakapalibodho raṅgapalibodho bandhanapalibodho kocchapalibodho kappakapalibodho vijaṭanapalibodho ūkāpalibodho, kesesu vilūnesu socanti kilamanti paridevanti urattāḷiṁ kandanti sammohaṁ āpajjanti, imesu kho, dāraka, soḷasasu palibodhesu paliguṇṭhitā manussā sabbāni atisukhumāni sippāni nāsentī”ti. </span><br><p id=mil2:33.1><span class=root>“Kiṅkāraṇā, mārisa, vatthānipi te na yathā aññesan”ti? </span><br><p id=mil2:33.2><span class=root>“Kāmanissitāni kho, dāraka, vatthāni, kāmanissitāni gihibyañjanabhaṇḍāni, yāni kānici kho bhayāni vatthato uppajjanti, tāni kāsāvavasanassa na honti, tasmā vatthānipi me na yathā aññesan”ti. </span><br><p id=mil2:33.3><span class=root>“Jānāsi kho tvaṁ, mārisa, sippāni nāmā”ti? </span><br><p id=mil2:33.4><span class=root>“Āma, dāraka, jānāmahaṁ sippāni, yaṁ loke uttamaṁ mantaṁ, tampi jānāmī”ti. </span><br><p id=mil2:33.5><span class=root>“Mayhampi taṁ, mārisa, dātuṁ sakkā”ti? </span><br><p id=mil2:33.6><span class=root>“Āma, dāraka, sakkā”ti. </span><br><p id=mil2:33.7><span class=root>“Tena hi me dehī”ti. </span><br><p id=mil2:33.8><span class=root>“Akālo kho, dāraka, antaragharaṁ piṇḍāya paviṭṭhamhā”ti. </span><br><p id=mil2:34.1><span class=root>Atha kho nāgaseno dārako āyasmato rohaṇassa hatthato pattaṁ gahetvā gharaṁ pavesetvā paṇītena khādanīyena bhojanīyena sahatthā santappetvā sampavāretvā āyasmantaṁ rohaṇaṁ bhuttāviṁ onītapattapāṇiṁ etadavoca—</span><br><p id=mil2:34.2><span class=root>“dehi me dāni, mārisa, mantan”ti. </span><br><p id=mil2:34.3><span class=root>“Yadā kho tvaṁ, dāraka, nippalibodho hutvā mātāpitaro anujānāpetvā mayā gahitaṁ pabbajitavesaṁ gaṇhissasi, tadā dassāmī”ti—āha. </span><br><p id=mil2:35.1><span class=root>Atha kho nāgaseno dārako mātāpitaro upasaṅkamitvā āha—</span><br><p id=mil2:35.2><span class=root>“ammatātā, ayaṁ pabbajito ‘yaṁ loke uttamaṁ mantaṁ, taṁ jānāmī’ti vadati, na ca attano santike apabbajitassa deti, ahaṁ etassa santike pabbajitvā taṁ uttamaṁ mantaṁ uggaṇhissāmī”ti. </span><br><p id=mil2:35.3><span class=root>Athassa mātāpitaro “pabbajitvāpi no putto mantaṁ gaṇhatu, gahetvā puna āgacchissatī”ti maññamānā “gaṇha, puttā”ti anujāniṁsu. </span><br><p id=mil2:36.1><span class=root>Atha kho āyasmā rohaṇo nāgasenaṁ dārakaṁ ādāya yena vattaniyaṁ senāsanaṁ, yena vijambhavatthu tenupasaṅkami, upasaṅkamitvā vijambhavatthusmiṁ senāsane ekarattaṁ vasitvā yena rakkhitatalaṁ tenupasaṅkami, upasaṅkamitvā koṭisatānaṁ arahantānaṁ majjhe nāgasenaṁ dārakaṁ pabbājesi. </span><br><p id=mil2:36.2><span class=root>Pabbajito ca panāyasmā nāgaseno āyasmantaṁ rohaṇaṁ etadavoca—</span><br><p id=mil2:36.3><span class=root>“gahito me, bhante, tava veso, detha me dāni mantan”ti. </span><br><p id=mil2:36.4><span class=root>Atha kho āyasmā rohaṇo “kimhi nu khohaṁ nāgasenaṁ vineyyaṁ paṭhamaṁ vinaye vā suttante vā abhidhamme vā”ti—</span><br><p id=mil2:36.5><span class=root>cintetvā “paṇḍito kho ayaṁ nāgaseno, sakkoti sukheneva abhidhammaṁ pariyāpuṇitun”ti paṭhamaṁ abhidhamme vinesi. </span><br><p id=mil2:37.1><span class=root>Āyasmā ca nāgaseno “kusalā dhammā, akusalā dhammā, abyākatā dhammā”ti tikadukapaṭimaṇḍitaṁ dhammasaṅgaṇīpakaraṇaṁ, khandhavibhaṅgādiaṭṭhārasa vibhaṅgapaṭimaṇḍitaṁ vibhaṅgappakaraṇaṁ, “saṅgaho asaṅgaho”ti ādinā cuddasavidhena vibhattaṁ dhātukathāpakaraṇaṁ, “khandhapaññatti āyatanapaññattī”ti ādinā chabbidhena vibhattaṁ puggalapaññattippakaraṇaṁ, sakavāde pañcasuttasatāni paravāde pañcasuttasatānīti suttasahassaṁ samodhānetvā vibhattaṁ kathāvatthuppakaraṇaṁ, “mūlayamakaṁ khandhayamakan”ti ādinā dasavidhena vibhattaṁ yamakappakaraṇaṁ, “hetupaccayo ārammaṇapaccayo”ti ādinā catuvīsatividhena vibhattaṁ paṭṭhānappakaraṇanti sabbaṁ taṁ abhidhammapiṭakaṁ ekeneva sajjhāyena paguṇaṁ katvā “tiṭṭhatha, bhante, na puna osāretha, ettakenevāhaṁ sajjhāyissāmī”ti—āha. </span><br><p id=mil2:38.1><span class=root>Atha kho āyasmā nāgaseno yena koṭisatā arahanto tenupasaṅkami, upasaṅkamitvā koṭisate arahante etadavoca—</span><br><p id=mil2:38.2><span class=root>“ahaṁ kho, bhante, ‘kusalā dhammā, akusalā dhammā, abyākatā dhammā’ti imesu tīsu padesu pakkhipitvā sabbaṁ taṁ abhidhammapiṭakaṁ vitthārena osāressāmī”ti. </span><br><p id=mil2:38.3><span class=root>“Sādhu, nāgasena, osārehī”ti. </span><br><p id=mil2:39.1><span class=root>Atha kho āyasmā nāgaseno satta māsāni satta pakaraṇāni vitthārena osāresi, pathavī unnadi, devatā sādhukāramadaṁsu, brahmāno apphoṭesuṁ, dibbāni candanacuṇṇāni dibbāni ca mandāravapupphāni abhippavassiṁsu. </span><br><p id=mil2:40.1><span class=root>Atha kho koṭisatā arahanto āyasmantaṁ nāgasenaṁ paripuṇṇavīsativassaṁ rakkhitatale upasampādesuṁ. </span><br><p id=mil2:40.2><span class=root>Upasampanno ca panāyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya upajjhāyena saddhiṁ gāmaṁ piṇḍāya pavisanto evarūpaṁ parivitakkaṁ uppādesi “tuccho vata me upajjhāyo, bālo vata me upajjhāyo, ṭhapetvā avasesaṁ buddhavacanaṁ paṭhamaṁ maṁ abhidhamme vinesī”ti. </span><br><p id=mil2:41.1><span class=root>Atha kho āyasmā rohaṇo āyasmato nāgasenassa cetasā cetoparivitakkamaññāya āyasmantaṁ nāgasenaṁ etadavoca—</span><br><p id=mil2:41.2><span class=root>“ananucchavikaṁ kho nāgasena parivitakkaṁ vitakkesi, na kho panetaṁ nāgasena tavānucchavikan”ti. </span><br><p id=mil2:42.1><span class=root>Atha kho āyasmato nāgasenassa etadahosi—</span><br><p id=mil2:42.2><span class=root>“acchariyaṁ vata bho, abbhutaṁ vata bho, yatra hi nāma me upajjhāyo cetasā cetoparivitakkaṁ jānissati, paṇḍito vata me upajjhāyo, yannūnāhaṁ upajjhāyaṁ khamāpeyyan”ti. </span><br><p id=mil2:42.3><span class=root>Atha kho āyasmā nāgaseno āyasmantaṁ rohaṇaṁ etadavoca—</span><br><p id=mil2:42.4><span class=root>“khamatha me, bhante, na puna evarūpaṁ vitakkessāmī”ti. </span><br><p id=mil2:43.1><span class=root>Atha kho āyasmā rohaṇo āyasmantaṁ nāgasenaṁ etadavoca “na kho tyāhaṁ nāgasena ettāvatā khamāmi, atthi kho nāgasena sāgalaṁ nāma nagaraṁ, tattha milindo nāma rājā rajjaṁ kāreti, so diṭṭhivādena pañhaṁ pucchitvā bhikkhusaṅghaṁ viheṭheti, sace tvaṁ tattha gantvā taṁ rājānaṁ dametvā buddhasāsane pasādessasi, evāhaṁ taṁ khamissāmī”ti. </span><br><p id=mil2:44.1><span class=root>“Tiṭṭhatu, bhante, eko milindo rājā; </span><br><p id=mil2:44.2><span class=root>sace, bhante, sakalajambudīpe sabbe rājāno āgantvā maṁ pañhaṁ puccheyyuṁ, sabbaṁ taṁ visajjetvā sampadālessāmi, ‘khamatha me, bhante’ti vatvā, ‘na khamāmī’ti vutte tena hi, bhante, imaṁ temāsaṁ kassa santike vasissāmī”ti—āha. </span><br><p id=mil2:44.3><span class=root>“Ayaṁ kho, nāgasena, āyasmā assagutto vattaniye senāsane viharati, gaccha tvaṁ, nāgasena, yenāyasmā assagutto tenupasaṅkama, upasaṅkamitvā mama vacanena āyasmato assaguttassa pāde sirasā vanda, evañca naṁ vadehi ‘upajjhāyo me, bhante, tumhākaṁ pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, upajjhāyo me, bhante, imaṁ temāsaṁ tumhākaṁ santike vasituṁ maṁ pahiṇī’ti, ‘konāmo te upajjhāyo’ti ca vutte ‘rohaṇatthero nāma, bhante’ti vadeyyāsi, ‘ahaṁ konāmo’ti vutte evaṁ vadeyyāsi ‘mama upajjhāyo, bhante, tumhākaṁ nāmaṁ jānātī’”ti. </span><br><p id=mil2:44.4><span class=root>“Evaṁ, bhante”ti kho āyasmā nāgaseno āyasmantaṁ rohaṇaṁ abhivādetvā padakkhiṇaṁ katvā pattacīvaramādāya anupubbena cārikaṁ caramāno yena vattaniyaṁ senāsanaṁ, yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi, ekamantaṁ ṭhito kho āyasmā nāgaseno āyasmantaṁ assaguttaṁ etadavoca—</span><br><p id=mil2:44.5><span class=root>“upajjhāyo me, bhante, tumhākaṁ pāde sirasā vandati, evañca vadeti appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, upajjhāyo me, bhante, imaṁ temāsaṁ tumhākaṁ santike vasituṁ maṁ pahiṇī”ti. </span><br><p id=mil2:45.1><span class=root>Atha kho āyasmā assagutto āyasmantaṁ nāgasenaṁ etadavoca—</span><br><p id=mil2:45.2><span class=root>“tvaṁ kiṁnāmosī”ti. </span><br><p id=mil2:45.3><span class=root>“Ahaṁ, bhante, nāgaseno nāmā”ti. </span><br><p id=mil2:45.4><span class=root>“Konāmo te upajjhāyo”ti? </span><br><p id=mil2:45.5><span class=root>“Upajjhāyo me, bhante, rohaṇo nāmā”ti. </span><br><p id=mil2:45.6><span class=root>“Ahaṁ konāmo”ti. </span><br><p id=mil2:45.7><span class=root>“Upajjhāyo me, bhante, tumhākaṁ nāmaṁ jānātī”ti. </span><br><p id=mil2:46.1><span class=root>“Sādhu, nāgasena, pattacīvaraṁ paṭisāmehī”ti. </span><br><p id=mil2:46.2><span class=root>“Sādhu, bhante”ti pattacīvaraṁ paṭisāmetvā punadivase pariveṇaṁ sammajjitvā mukhodakaṁ dantapoṇaṁ upaṭṭhapesi. </span><br><p id=mil2:46.3><span class=root>Thero sammajjitaṭṭhānaṁ paṭisammajji, taṁ udakaṁ chaḍḍetvā aññaṁ udakaṁ āhari, tañca dantakaṭṭhaṁ apanetvā aññaṁ dantakaṭṭhaṁ gaṇhi, na ālāpasallāpaṁ akāsi, evaṁ satta divasāni katvā sattame divase puna pucchitvā puna tena tatheva vutte vassavāsaṁ anujāni. </span><br><p id=mil2:47.1><span class=root>Tena kho pana samayena ekā mahāupāsikā āyasmantaṁ assaguttaṁ tiṁsamattāni vassāni upaṭṭhāsi. </span><br><p id=mil2:47.2><span class=root>Atha kho sā mahāupāsikā temāsaccayena yenāyasmā assagutto tenupasaṅkami, upasaṅkamitvā āyasmantaṁ assaguttaṁ etadavoca—</span><br><p id=mil2:47.3><span class=root>“atthi nu kho, tāta, tumhākaṁ santike añño bhikkhū”ti. </span><br><p id=mil2:47.4><span class=root>“Atthi, mahāupāsike, amhākaṁ santike nāgaseno nāma bhikkhū”ti. </span><br><p id=mil2:47.5><span class=root>“Tena hi, tāta assagutta, adhivāsehi nāgasenena saddhiṁ svātanāya bhattan”ti. </span><br><p id=mil2:47.6><span class=root>Adhivāsesi kho āyasmā assagutto tuṇhībhāvena. </span><br><p id=mil2:48.1><span class=root>Atha kho āyasmā assagutto tassā rattiyā accayena pubbaṇhasamayaṁ nivāsetvā pattacīvaramādāya āyasmatā nāgasenena saddhiṁ pacchāsamaṇena yena mahāupāsikāya nivesanaṁ tenupasaṅkami, upasaṅkamitvā paññatte āsane nisīdi. </span><br><p id=mil2:48.2><span class=root>Atha kho sā mahāupāsikā āyasmantaṁ assaguttaṁ āyasmantañca nāgasenaṁ paṇītena khādanīyena bhojanīyena sahatthā santappesi sampavāresi. </span><br><p id=mil2:48.3><span class=root>Atha kho āyasmā assagutto bhuttāviṁ onītapattapāṇiṁ āyasmantaṁ nāgasenaṁ etadavoca—</span><br><p id=mil2:48.4><span class=root>“tvaṁ, nāgasena, mahāupāsikāya anumodanaṁ karohī”ti idaṁ vatvā uṭṭhāyāsanā pakkāmi. </span><br><p id=mil2:49.1><span class=root>Atha kho sā mahāupāsikā āyasmantaṁ nāgasenaṁ etadavoca—</span><br><p id=mil2:49.2><span class=root>“mahallikā khohaṁ, tāta nāgasena, gambhīrāya dhammakathāya mayhaṁ anumodanaṁ karohī”ti. </span><br><p id=mil2:49.3><span class=root>Atha kho āyasmā nāgaseno tassā mahāupāsikāya gambhīrāya dhammakathāya lokuttarāya suññatappaṭisaṁyuttāya anumodanaṁ akāsi. </span><br><p id=mil2:49.4><span class=root>Atha kho tassā mahāupāsikāya tasmiṁyeva āsane virajaṁ vītamalaṁ dhammacakkhuṁ udapādi—</span><br><p id=mil2:49.5><span class=root>“yaṁ kiñci samudayadhammaṁ sabbaṁ taṁ nirodhadhamman”ti. </span><br><p id=mil2:49.6><span class=root>Āyasmāpi kho nāgaseno tassā mahāupāsikāya anumodanaṁ katvā attanā desitaṁ dhammaṁ paccavekkhanto vipassanaṁ paṭṭhapetvā tasmiṁyeva āsane nisinno sotāpattiphale patiṭṭhāsi. </span><br><p id=mil2:50.1><span class=root>Atha kho āyasmā assagutto maṇḍalamāḷe nisinno dvinnampi dhammacakkhupaṭilābhaṁ ñatvā sādhukāraṁ pavattesi “sādhu sādhu, nāgasena, ekena kaṇḍappahārena dve mahākāyā padālitā”ti, anekāni ca devatāsahassāni sādhukāraṁ pavattesuṁ. </span><br><p id=mil2:51.1><span class=root>Atha kho āyasmā nāgaseno uṭṭhāyāsanā yenāyasmā assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ nisīdi, ekamantaṁ nisinnaṁ kho āyasmantaṁ nāgasenaṁ āyasmā assagutto etadavoca—</span><br><p id=mil2:51.2><span class=root>“gaccha tvaṁ, nāgasena, pāṭaliputtaṁ, pāṭaliputtanagare asokārāme āyasmā dhammarakkhito paṭivasati, tassa santike buddhavacanaṁ pariyāpuṇāhī”ti. </span><br><p id=mil2:51.3><span class=root>“Kīva dūro, bhante, ito pāṭaliputtanagaran”ti? </span><br><p id=mil2:51.4><span class=root>“Yojanasatāni kho, nāgasenā”ti. </span><br><p id=mil2:51.5><span class=root>“Dūro kho, bhante, maggo. </span><br><p id=mil2:51.6><span class=root>Antarāmagge bhikkhā dullabhā, kathāhaṁ gamissāmī”ti? </span><br><p id=mil2:51.7><span class=root>“Gaccha tvaṁ, nāgasena, antarāmagge piṇḍapātaṁ labhissasi sālīnaṁ odanaṁ vigatakāḷakaṁ anekasūpaṁ anekabyañjanan”ti. </span><br><p id=mil2:51.8><span class=root>“Evaṁ, bhante”ti kho āyasmā nāgaseno āyasmantaṁ assaguttaṁ abhivādetvā padakkhiṇaṁ katvā pattacīvaramādāya yena pāṭaliputtaṁ tena cārikaṁ pakkāmi. </span><br><p id=mil2:52.1><span class=root>Tena kho pana samayena pāṭaliputtako seṭṭhi pañcahi sakaṭasatehi pāṭaliputtagāmimaggaṁ paṭipanno hoti. </span><br><p id=mil2:52.2><span class=root>Addasā kho pāṭaliputtako seṭṭhi āyasmantaṁ nāgasenaṁ dūratova āgacchantaṁ, disvāna yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā “kuhiṁ gacchasi, tātā”ti—āha. </span><br><p id=mil2:52.3><span class=root>“Pāṭaliputtaṁ, gahapatī”ti. </span><br><p id=mil2:52.4><span class=root>“Sādhu, tāta, mayampi pāṭaliputtaṁ gacchāma. </span><br><p id=mil2:52.5><span class=root>Amhehi saddhiṁ sukhaṁ gacchathā”ti. </span><br><p id=mil2:53.1><span class=root>Atha kho pāṭaliputtako seṭṭhi āyasmato nāgasenassa iriyāpathe pasīditvā āyasmantaṁ nāgasenaṁ paṇītena khādanīyena bhojanīyena sahatthā santappetvā sampavāretvā āyasmantaṁ nāgasenaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi, ekamantaṁ nisinno kho pāṭaliputtako seṭṭhi āyasmantaṁ nāgasenaṁ etadavoca—</span><br><p id=mil2:53.2><span class=root>“kinnāmosi tvaṁ, tātā”ti. </span><br><p id=mil2:53.3><span class=root>“Ahaṁ, gahapati, nāgaseno nāmā”ti. </span><br><p id=mil2:53.4><span class=root>“Jānāsi kho tvaṁ, tāta, buddhavacanaṁ nāmā”ti? </span><br><p id=mil2:53.5><span class=root>“Jānāmi khohaṁ, gahapati, abhidhammapadānī”ti. </span><br><p id=mil2:53.6><span class=root>“Lābhā no, tāta, suladdhaṁ no, tāta, ahampi kho, tāta, ābhidhammiko, tvampi ābhidhammiko, bhaṇa, tāta, abhidhammapadānī”ti. </span><br><p id=mil2:53.7><span class=root>Atha kho āyasmā nāgaseno pāṭaliputtakassa seṭṭhissa abhidhammaṁ desesi, desenteyeva pāṭaliputtakassa seṭṭhissa virajaṁ vītamalaṁ dhammacakkhuṁ udapādi—</span><br><p id=mil2:53.8><span class=root>“yaṁ kiñci samudayadhammaṁ sabbaṁ taṁ nirodhadhamman”ti. </span><br><p id=mil2:54.1><span class=root>Atha kho pāṭaliputtako seṭṭhi pañcamattāni sakaṭasatāni purato uyyojetvā sayaṁ pacchato gacchanto pāṭaliputtassa avidūre dvedhāpathe ṭhatvā āyasmantaṁ nāgasenaṁ etadavoca—</span><br><p id=mil2:54.2><span class=root>“ayaṁ kho, tāta nāgasena, asokārāmassa maggo, idaṁ kho, tāta, amhākaṁ kambalaratanaṁ soḷasahatthaṁ āyāmena, aṭṭhahatthaṁ vitthārena, paṭiggaṇhāhi kho, tāta, idaṁ kambalaratanaṁ anukampaṁ upādāyā”ti. </span><br><p id=mil2:54.3><span class=root>Paṭiggahesi kho āyasmā nāgaseno taṁ kambalaratanaṁ anukampaṁ upādāya. </span><br><p id=mil2:54.4><span class=root>Atha kho pāṭaliputtako seṭṭhi attamano udaggo pamudito pītisomanassajāto āyasmantaṁ nāgasenaṁ abhivādetvā padakkhiṇaṁ katvā pakkāmi. </span><br><p id=mil2:55.1><span class=root>Atha kho āyasmā nāgaseno yena asokārāmo yenāyasmā dhammarakkhito tenupasaṅkami, upasaṅkamitvā āyasmantaṁ dhammarakkhitaṁ abhivādetvā attano āgatakāraṇaṁ kathetvā āyasmato dhammarakkhitassa santike tepiṭakaṁ buddhavacanaṁ ekeneva uddesena tīhi māsehi byañjanaso pariyāpuṇitvā puna tīhi māsehi atthaso manasākāsi. </span><br><p id=mil2:55.2><span class=root>(…) </span><br><p id=mil2:56.1><span class=root>Atha kho āyasmā dhammarakkhito āyasmantaṁ nāgasenaṁ etadavoca—</span><br><p id=mil2:56.2><span class=root>“seyyathāpi, nāgasena, gopālako gāvo rakkhati, aññe gorasaṁ paribhuñjanti; </span><br><p id=mil2:56.3><span class=root>evameva kho tvaṁ, nāgasena, tepiṭakaṁ buddhavacanaṁ dhārentopi na bhāgī sāmaññassā”ti. </span><br><p id=mil2:56.4><span class=root>“Hotu, bhante, alaṁ ettakenā”ti. </span><br><p id=mil2:56.5><span class=root>Teneva divasabhāgena tena rattibhāgena saha paṭisambhidāhi arahattaṁ pāpuṇi, saha saccappaṭivedhena āyasmato nāgasenassa sabbe devā sādhukāramadaṁsu, pathavī unnadi, brahmāno apphoṭesuṁ, dibbāni candanacuṇṇāni dibbāni ca mandāravapupphāni abhippavassiṁsu. </span><br><p id=mil2:57.1><span class=root>Tena kho pana samayena koṭisatā arahanto himavante pabbate rakkhitatale sannipatitvā āyasmato nāgasenassa santike dūtaṁ pāhesuṁ “āgacchatu nāgaseno, dassanakāmā mayaṁ nāgasenan”ti. </span><br><p id=mil2:57.2><span class=root>Atha kho āyasmā nāgaseno dūtassa vacanaṁ sutvā asokārāme antarahito himavante pabbate rakkhitatale koṭisatānaṁ arahantānaṁ purato pāturahosi. </span><br><p id=mil2:58.1><span class=root>Atha kho koṭisatā arahanto āyasmantaṁ nāgasenaṁ etadavocuṁ—</span><br><p id=mil2:58.2><span class=root>“eso kho, nāgasena, milindo rājā bhikkhusaṅghaṁ viheṭheti vādappaṭivādena pañhapucchāya. </span><br><p id=mil2:58.3><span class=root>Sādhu, nāgasena, gaccha tvaṁ milindaṁ rājānaṁ damehī”ti. </span><br><p id=mil2:58.4><span class=root>“Tiṭṭhatu, bhante, eko milindo rājā; </span><br><p id=mil2:58.5><span class=root>sace, bhante, sakalajambudīpe rājāno āgantvā maṁ pañhaṁ puccheyyuṁ, sabbaṁ taṁ visajjetvā sampadālessāmi, gacchatha vo, bhante, acchambhitā sāgalanagaran”ti. </span><br><p id=mil2:58.6><span class=root>Atha kho therā bhikkhū sāgalanagaraṁ kāsāvappajjotaṁ isivātapaṭivātaṁ akaṁsu. </span><br><p id=mil2:59.1><span class=root>Tena kho pana samayena āyasmā āyupālo saṅkhyeyyapariveṇe paṭivasati. </span><br><p id=mil2:59.2><span class=root>Atha kho milindo rājā amacce etadavoca—</span><br><p id=mil2:59.3><span class=root>“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma sākacchāya pañhapucchanāya, ko mayā saddhiṁ sallapituṁ ussahati kaṅkhaṁ paṭivinetun”ti. </span><br><p id=mil2:59.4><span class=root>Evaṁ vutte, pañcasatā yonakā rājānaṁ milindaṁ etadavocuṁ—</span><br><p id=mil2:59.5><span class=root>“atthi, mahārāja, āyupālo nāma thero tepiṭako bahussuto āgatāgamo, so etarahi saṅkhyeyyapariveṇe paṭivasati; </span><br><p id=mil2:59.6><span class=root>gaccha tvaṁ, mahārāja, āyasmantaṁ āyupālaṁ pañhaṁ pucchassū”ti. </span><br><p id=mil2:59.7><span class=root>“Tena hi, bhaṇe, bhadantassa ārocethā”ti. </span><br><p id=mil2:60.1><span class=root>Atha kho nemittiko āyasmato āyupālassa santike dūtaṁ pāhesi “rājā, bhante, milindo āyasmantaṁ āyupālaṁ dassanakāmo”ti. </span><br><p id=mil2:60.2><span class=root>Āyasmāpi kho āyupālo evamāha—</span><br><p id=mil2:60.3><span class=root>“tena hi āgacchatū”ti. </span><br><p id=mil2:60.4><span class=root>Atha kho milindo rājā pañcamattehi yonakasatehi parivuto rathavaramāruyha yena saṅkhyeyyapariveṇaṁ yenāyasmā āyupālo tenupasaṅkami, upasaṅkamitvā āyasmatā āyupālena saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho milindo rājā āyasmantaṁ āyupālaṁ etadavoca—</span><br><p id=mil2:60.5><span class=root>“kimatthiyā, bhante āyupāla, tumhākaṁ pabbajjā, ko ca tumhākaṁ paramattho”ti. </span><br><p id=mil2:60.6><span class=root>Thero āha—</span><br><p id=mil2:60.7><span class=root>“dhammacariyasamacariyatthā kho, mahārāja, pabbajjā, sāmaññaphalaṁ kho pana amhākaṁ paramattho”ti. </span><br><p id=mil2:60.8><span class=root>“Atthi pana, bhante, koci gihīpi dhammacārī samacārī”ti? </span><br><p id=mil2:60.9><span class=root>“Āma, mahārāja, atthi gihīpi dhammacārī samacārī, bhagavati kho, mahārāja, bārāṇasiyaṁ isipatane migadāye dhammacakkaṁ pavattente aṭṭhārasannaṁ brahmakoṭīnaṁ dhammābhisamayo ahosi, devatānaṁ pana dhammābhisamayo gaṇanapathaṁ vītivatto, sabbete gihibhūtā, na pabbajitā. </span><br><p id=mil2:61.1><span class=root>Puna caparaṁ, mahārāja, bhagavatā kho mahāsamayasuttante desiyamāne, mahāmaṅgalasuttante desiyamāne, samacittapariyāyasuttante desiyamāne, rāhulovādasuttante desiyamāne, parābhavasuttante desiyamāne gaṇanapathaṁ vītivattānaṁ devatānaṁ dhammābhisamayo ahosi, sabbete gihibhūtā, na pabbajitā”ti. </span><br><p id=mil2:61.2><span class=root>“Tena hi, bhante āyupāla, niratthikā tumhākaṁ pabbajjā, pubbe katassa pāpakammassa nissandena samaṇā sakyaputtiyā pabbajanti dhutaṅgāni ca pariharanti. </span><br><p id=mil2:61.3><span class=root>Ye kho te, bhante āyupāla, bhikkhū ekāsanikā, nūna te pubbe paresaṁ bhogahārakā corā, te paresaṁ bhoge acchinditvā tassa kammassa nissandena etarahi ekāsanikā bhavanti, na labhanti kālena kālaṁ paribhuñjituṁ, natthi tesaṁ sīlaṁ, natthi tapo, natthi brahmacariyaṁ. </span><br><p id=mil2:61.4><span class=root>Ye kho pana te, bhante āyupāla, bhikkhū abbhokāsikā, nūna te pubbe gāmaghātakā corā, te paresaṁ gehāni vināsetvā tassa kammassa nissandena etarahi abbhokāsikā bhavanti, na labhanti senāsanāni paribhuñjituṁ, natthi tesaṁ sīlaṁ, natthi tapo, natthi brahmacariyaṁ. </span><br><p id=mil2:61.5><span class=root>Ye kho pana te, bhante āyupāla, bhikkhū nesajjikā, nūna te pubbe panthadūsakā corā, te paresaṁ pathike jane gahetvā bandhitvā nisīdāpetvā tassa kammassa nissandena etarahi nesajjikā bhavanti, na labhanti seyyaṁ kappetuṁ, natthi tesaṁ sīlaṁ, natthi tapo, natthi brahmacariyan”ti—āha. </span><br><p id=mil2:62.1><span class=root>Evaṁ vutte, āyasmā āyupālo tuṇhī ahosi, na kiñci paṭibhāsi. </span><br><p id=mil2:62.2><span class=root>Atha kho pañcasatā yonakā rājānaṁ milindaṁ etadavocuṁ—</span><br><p id=mil2:62.3><span class=root>“paṇḍito, mahārāja, thero, api ca kho avisārado na kiñci paṭibhāsatī”ti. </span><br><p id=mil2:63.1><span class=root>Atha kho milindo rājā āyasmantaṁ āyupālaṁ tuṇhībhūtaṁ disvā apphoṭetvā ukkuṭṭhiṁ katvā yonake etadavoca—</span><br><p id=mil2:63.2><span class=root>“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ ussahati kaṅkhaṁ paṭivinetun”ti. </span><br><p id=mil2:64.1><span class=root>Atha kho milindassa rañño sabbaṁ taṁ parisaṁ anuvilokentassa abhīte amaṅkubhūte yonake disvā etadahosi—</span><br><p id=mil2:64.2><span class=root>“nissaṁsayaṁ atthi maññe añño koci paṇḍito bhikkhu, yo mayā saddhiṁ sallapituṁ ussahati, yenime yonakā na maṅkubhūtā”ti. </span><br><p id=mil2:64.3><span class=root>Atha kho milindo rājā yonake etadavoca—</span><br><p id=mil2:64.4><span class=root>“atthi, bhaṇe, añño koci paṇḍito bhikkhu, yo mayā saddhiṁ sallapituṁ ussahati kaṅkhaṁ paṭivinetun”ti. </span><br><p id=mil2:65.1><span class=root>Tena kho pana samayena āyasmā nāgaseno samaṇagaṇaparivuto saṅghī gaṇī gaṇācariyo ñāto yasassī sādhusammato bahujanassa paṇḍito byatto medhāvī nipuṇo viññū vibhāvī vinīto visārado bahussuto tepiṭako vedagū pabhinnabuddhimā āgatāgamo pabhinnapaṭisambhido navaṅgasatthusāsane pariyattidharo pāramippatto jinavacane dhammatthadesanāpaṭivedhakusalo akkhayavicitrapaṭibhāno citrakathī kalyāṇavākkaraṇo durāsado duppasaho duruttaro durāvaraṇo dunnivārayo, sāgaro viya akkhobho, girirājā viya niccalo, raṇañjaho tamonudo pabhaṅkaro mahākathī paragaṇigaṇamathano paratitthiyamaddano bhikkhūnaṁ bhikkhunīnaṁ upāsakānaṁ upāsikānaṁ rājūnaṁ rājamahāmattānaṁ sakkato garukato mānito pūjito apacito lābhī cīvarapiṇḍapātasenāsanagilānappaccayabhesajjaparikkhārānaṁ lābhaggayasaggappatto vuddhānaṁ viññūnaṁ sotāvadhānena samannāgatānaṁ sandassento navaṅgaṁ jinasāsanaratanaṁ, upadisanto dhammamaggaṁ, dhārento dhammappajjotaṁ, ussāpento dhammayūpaṁ, yajanto dhammayāgaṁ, paggaṇhanto dhammaddhajaṁ, ussāpento dhammaketuṁ, dhamento dhammasaṅkhaṁ, āhananto dhammabheriṁ, nadanto sīhanādaṁ, gajjanto indagajjitaṁ, madhuragiragajjitena ñāṇavaravijjujālapariveṭhitena karuṇājalabharitena mahatā dhammāmatameghena sakalalokamabhitappayanto gāmanigamarājadhānīsu cārikaṁ caramāno anupubbena sāgalanagaraṁ anuppatto hoti. </span><br><p id=mil2:65.2><span class=root>Tatra sudaṁ āyasmā nāgaseno asītiyā bhikkhusahassehi saddhiṁ saṅkhyeyyapariveṇe paṭivasati. </span><br><p id=mil2:65.3><span class=root>Tenāhu porāṇā—</span><br><p id=mil2:66.1><span class=root>“Bahussuto citrakathī, </span><br><p id=mil2:66.2><span class=root>nipuṇo ca visārado; </span><br><p id=mil2:66.3><span class=root>Sāmayiko ca kusalo, </span><br><p id=mil2:66.4><span class=root>paṭibhāne ca kovido. </span><br><p id=mil2:67.1><span class=root>Te ca tepiṭakā bhikkhū, </span><br><p id=mil2:67.2><span class=root>pañcanekāyikāpi ca; </span><br><p id=mil2:67.3><span class=root>Catunekāyikā ceva, </span><br><p id=mil2:67.4><span class=root>nāgasenaṁ purakkharuṁ. </span><br><p id=mil2:68.1><span class=root>Gambhīrapañño medhāvī, </span><br><p id=mil2:68.2><span class=root>maggāmaggassa kovido; </span><br><p id=mil2:68.3><span class=root>Uttamatthaṁ anuppatto, </span><br><p id=mil2:68.4><span class=root>nāgaseno visārado. </span><br><p id=mil2:69.1><span class=root>Tehi bhikkhūhi parivuto, </span><br><p id=mil2:69.2><span class=root>nipuṇehi saccavādibhi; </span><br><p id=mil2:69.3><span class=root>Caranto gāmanigamaṁ, </span><br><p id=mil2:69.4><span class=root>sāgalaṁ upasaṅkami. </span><br><p id=mil2:70.1><span class=root>Saṅkhyeyyapariveṇasmiṁ, </span><br><p id=mil2:70.2><span class=root>nāgaseno tadā vasi; </span><br><p id=mil2:70.3><span class=root>Katheti so manussehi, </span><br><p id=mil2:70.4><span class=root>pabbate kesarī yathā”ti. </span><br><p id=mil2:71.1><span class=root>Atha kho devamantiyo rājānaṁ milindaṁ etadavoca—</span><br><p id=mil2:71.2><span class=root>“āgamehi tvaṁ, mahārāja; </span><br><p id=mil2:71.3><span class=root>atthi, mahārāja, nāgaseno nāma thero paṇḍito byatto medhāvī vinīto visārado bahussuto citrakathī kalyāṇapaṭibhāno atthadhammaniruttipaṭibhānapaṭisambhidāsu pāramippatto, so etarahi saṅkhyeyyapariveṇe paṭivasati, gaccha tvaṁ, mahārāja, āyasmantaṁ nāgasenaṁ pañhaṁ pucchassu, ussahati so tayā saddhiṁ sallapituṁ kaṅkhaṁ paṭivinetun”ti. </span><br><p id=mil2:71.4><span class=root>Atha kho milindassa rañño sahasā “nāgaseno”ti saddaṁ sutvāva ahudeva bhayaṁ, ahudeva chambhitattaṁ, ahudeva lomahaṁso. </span><br><p id=mil2:71.5><span class=root>Atha kho milindo rājā devamantiyaṁ etadavoca—</span><br><p id=mil2:71.6><span class=root>“ussahati bho nāgaseno bhikkhu mayā saddhiṁ sallapitun”ti? </span><br><p id=mil2:71.7><span class=root>“Ussahati, mahārāja, api indayamavaruṇakuverapajāpatisuyāmasantusitalokapālehipi pitupitāmahena mahābrahmunāpi saddhiṁ sallapituṁ, kimaṅgaṁ pana manussabhūtenā”ti. </span><br><p id=mil2:72.1><span class=root>Atha kho milindo rājā devamantiyaṁ etadavoca—</span><br><p id=mil2:72.2><span class=root>“tena hi tvaṁ, devamantiya, bhadantassa santike dūtaṁ pesehī”ti. </span><br><p id=mil2:72.3><span class=root>“Evaṁ, devā”ti kho devamantiyo āyasmato nāgasenassa santike dūtaṁ pāhesi “rājā, bhante, milindo āyasmantaṁ dassanakāmo”ti. </span><br><p id=mil2:72.4><span class=root>Āyasmāpi kho nāgaseno evamāha—</span><br><p id=mil2:72.5><span class=root>“tena hi āgacchatū”ti. </span><br><p id=mil2:73.1><span class=root>Atha kho milindo rājā pañcamattehi yonakasatehi parivuto rathavaramāruyha mahatā balakāyena saddhiṁ yena saṅkhyeyyapariveṇaṁ yenāyasmā nāgaseno tenupasaṅkami. </span><br><p id=mil2:73.2><span class=root>Tena kho pana samayena āyasmā nāgaseno asītiyā bhikkhusahassehi saddhiṁ maṇḍalamāḷe nisinno hoti. </span><br><p id=mil2:73.3><span class=root>Addasā kho milindo rājā āyasmato nāgasenassa parisaṁ dūratova, disvāna devamantiyaṁ etadavoca—</span><br><p id=mil2:73.4><span class=root>“kassesā, devamantiya, mahatī parisā”ti? </span><br><p id=mil2:73.5><span class=root>“Āyasmato kho, mahārāja, nāgasenassa parisā”ti. </span><br><p id=mil2:74.1><span class=root>Atha kho milindassa rañño āyasmato nāgasenassa parisaṁ dūratova disvā ahudeva bhayaṁ, ahudeva chambhitattaṁ, ahudeva lomahaṁso. </span><br><p id=mil2:74.2><span class=root>Atha kho milindo rājā khaggaparivārito viya gajo, garuḷaparivārito viya nāgo, ajagaraparivārito viya kotthuko, mahiṁsaparivuto viya accho, nāgānubaddho viya maṇḍūko, saddūlānubaddho viya migo, ahituṇḍikasamāgato viya pannago, majjārasamāgato viya undūro, bhūtavejjasamāgato viya pisāco, rāhumakhagato viya cando, pannago viya peḷantaragato, sakuṇo viya pañjarantaragato, maccho viya jālantaragato, vāḷavanamanuppaviṭṭho viya puriso, vessavaṇāparādhiko viya yakkho, parikkhīṇāyuko viya devaputto bhīto ubbiggo utrasto saṁviggo lomahaṭṭhajāto vimano dummano bhantacitto vipariṇatamānaso “mā maṁ ayaṁ parijano paribhavī”ti satiṁ upaṭṭhapetvā devamantiyaṁ etadavoca—</span><br><p id=mil2:74.3><span class=root>“mā kho, tvaṁ devamantiya, āyasmantaṁ nāgasenaṁ mayhaṁ ācikkheyyāsi, anakkhātaññevāhaṁ nāgasenaṁ jānissāmī”ti. </span><br><p id=mil2:74.4><span class=root>“Sādhu, mahārāja, tvaññeva jānāhī”ti. </span><br><p id=mil2:75.1><span class=root>Tena kho pana samayena āyasmā nāgaseno tassā bhikkhuparisāya purato cattālīsāya bhikkhusahassānaṁ navakataro hoti pacchato cattālīsāya bhikkhusahassānaṁ vuḍḍhataro. </span><br><p id=mil2:76.1><span class=root>Atha kho milindo rājā sabbaṁ taṁ bhikkhusaṅghaṁ purato ca pacchato ca majjhato ca anuvilokento addasā kho āyasmantaṁ nāgasenaṁ dūratova bhikkhusaṅghassa majjhe nisinnaṁ kesarasīhaṁ viya vigatabhayabheravaṁ vigatalomahaṁsaṁ vigatabhayasārajjaṁ, disvāna ākāreneva aññāsi “eso kho ettha nāgaseno”ti. </span><br><p id=mil2:77.1><span class=root>Atha kho milindo rājā devamantiyaṁ etadavoca—</span><br><p id=mil2:77.2><span class=root>“eso kho, devamantiya, āyasmā nāgaseno”ti. </span><br><p id=mil2:77.3><span class=root>“Āma, mahārāja, eso kho nāgaseno, suṭṭhu kho tvaṁ, mahārāja, nāgasenaṁ aññāsī”ti. </span><br><p id=mil2:77.4><span class=root>Tato rājā tuṭṭho ahosi “anakkhātova mayā nāgaseno aññāto”ti. </span><br><p id=mil2:77.5><span class=root>Atha kho milindassa rañño āyasmantaṁ nāgasenaṁ disvāva ahudeva bhayaṁ, ahudeva chambhitattaṁ, ahudeva lomahaṁso. </span><br><p id=mil2:78.1><span class=root>Tenāhu—</span><br><p id=mil2:79.1><span class=root>“Caraṇena ca sampannaṁ, </span><br><p id=mil2:79.2><span class=root>sudantaṁ uttame dame; </span><br><p id=mil2:79.3><span class=root>Disvā rājā nāgasenaṁ, </span><br><p id=mil2:79.4><span class=root>idaṁ vacanamabravi. </span><br><p id=mil2:80.1><span class=root>Kathitā mayā bahū diṭṭhā, </span><br><p id=mil2:80.2><span class=root>sākacchā osaṭā bahū; </span><br><p id=mil2:80.3><span class=root>Na tādisaṁ bhayaṁ āsi, </span><br><p id=mil2:80.4><span class=root>ajja tāso yathā mama. </span><br><p id=mil2:81.1><span class=root>Nissaṁsayaṁ parājayo, </span><br><p id=mil2:81.2><span class=root>mama ajja bhavissati; </span><br><p id=mil2:81.3><span class=root>Jayo ca nāgasenassa, </span><br><p id=mil2:81.4><span class=root>yathā cittaṁ na saṇṭhitan”ti. </span><br><p id=mil2:82.1><span class=root>Bāhirakathā niṭṭhitā. </span><br></main><footer class="container footer"><small><a href=/about/>Contact info</a></small></footer>