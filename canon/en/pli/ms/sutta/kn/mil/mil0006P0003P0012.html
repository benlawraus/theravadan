<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0011.html>Previous</a><a href=/canon/en/pli/ms/sutta/kn/mil/mil0006P0004P0001.html>Next</a></div><p><div class=verse-container id=mil6.3.12:0.1><span>Milindapañha </span></div><p><div class=verse-container id=mil6.3.12:0.2><span>Anumānapañha </span></div><p><div class=verse-container id=mil6.3.12:0.3><span>Vessantaravagga </span></div><p><div class=verse-container id=mil6.3.12:0.4><span class=big-bold>12. Nibbānasannihitapañha </span></div><p><div class=verse-container id=mil6.3.12:1.1><span>“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti? </span></div><p><div class=verse-container id=mil6.3.12:1.2><span>“Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti. </span></div><p><div class=verse-container id=mil6.3.12:2.1><span>“Yadi, bhante nāgasena, natthi nibbānassa sannihitokāso, tena hi natthi nibbānaṁ? </span></div><p><div class=verse-container id=mil6.3.12:2.2><span>Yesañca taṁ nibbānaṁ sacchikataṁ, tesampi sacchikiriyā micchā, kāraṇaṁ tattha vakkhāmi. </span></div><p><div class=verse-container id=mil6.3.12:2.3><span>Yathā, bhante nāgasena, mahiyā dhaññuṭṭhānaṁ khettaṁ atthi, gandhuṭṭhānaṁ pupphaṁ atthi, pupphuṭṭhānaṁ gumbo atthi, phaluṭṭhānaṁ rukkho atthi, ratanuṭṭhānaṁ ākaro atthi, tattha yo koci yaṁ yaṁ icchati, so tattha gantvā taṁ taṁ harati; </span></div><p><div class=verse-container id=mil6.3.12:2.4><span>evameva kho, bhante nāgasena, yadi nibbānaṁ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṁ sacchikataṁ, tesampi sacchikiriyā micchā”ti. </span></div><p><div class=verse-container id=mil6.3.12:3.1><span>“Natthi, mahārāja, nibbānassa sannihitokāso, atthi cetaṁ nibbānaṁ, sammāpaṭipanno yoniso manasikārena nibbānaṁ sacchikaroti. </span></div><p><div class=verse-container id=mil6.3.12:3.2><span>Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṁ adhigacchati; </span></div><p><div class=verse-container id=mil6.3.12:3.3><span>evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikaroti. </span></div><p><div class=verse-container id=mil6.3.12:4.1><span>Yathā vā pana, mahārāja, atthi satta ratanāni nāma. </span></div><p><div class=verse-container id=mil6.3.12:4.2><span>Seyyathidaṁ—</span></div><p><div class=verse-container id=mil6.3.12:4.3><span>cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanaṁ. </span></div><p><div class=verse-container id=mil6.3.12:4.4><span>Na ca tesaṁ ratanānaṁ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti. </span></div><p><div class=verse-container id=mil6.3.12:4.5><span>Evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikarotī”ti. </span></div><p><div class=verse-container id=mil6.3.12:5.1><span>“Bhante nāgasena, nibbānassa sannihitokāso mā hotu, atthi pana taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti? </span></div><p><div class=verse-container id=mil6.3.12:5.2><span>“Āma, mahārāja, atthi taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti. </span></div><p><div class=verse-container id=mil6.3.12:6.1><span>“Katamaṁ pana, bhante, taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti? </span></div><p><div class=verse-container id=mil6.3.12:6.2><span>“Sīlaṁ, mahārāja, ṭhānaṁ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṁ sacchikaroti. </span></div><p><div class=verse-container id=mil6.3.12:6.3><span>Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṁ passati; </span></div><p><div class=verse-container id=mil6.3.12:6.4><span>evameva kho, mahārāja, sīle patiṭṭhito yoniso manasikaronto sakayavanepi …pe… </span></div><p><div class=verse-container id=mil6.3.12:6.5><span>yattha katthacipi ṭhito sammāpaṭipanno nibbānaṁ sacchikaroti. </span></div><p><div class=verse-container id=mil6.3.12:7.1><span>Yathā vā pana, mahārāja, sakayavanepi …pe… </span></div><p><div class=verse-container id=mil6.3.12:7.2><span>yattha katthacipi ṭhitassa pubbadisā atthi; </span></div><p><div class=verse-container id=mil6.3.12:7.3><span>evameva kho, mahārāja, sīle patiṭṭhitassa yoniso manasikarontassa sakkayavanepi …pe… </span></div><p><div class=verse-container id=mil6.3.12:7.4><span>yattha katthacipi ṭhitassa sammāpaṭipannassa atthi nibbānasacchikiriyā”ti. </span></div><p><div class=verse-container id=mil6.3.12:7.5><span>“Sādhu, bhante nāgasena, desitaṁ tayā nibbānaṁ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṁ sammāpayogo, evametaṁ gaṇivarapavara tathā sampaṭicchāmī”ti. </span></div><p><div class=verse-container id=mil6.3.12:8.1><span>Nibbānasannihitapañho dvādasamo. </span></div><p><div class=verse-container id=mil6.3.12:9.1><span>Vessantaravaggo tatiyo. </span></div><p><div class=verse-container id=mil6.3.12:10.1><span>Imasmiṁ vagge dvādasa pañhā. </span></div><div class=flex-between><a href=/canon/en/pli/ms/sutta/kn/mil/mil0006P0003P0011.html>Previous</a><a href=/canon/en/pli/ms/sutta/kn/mil/mil0006P0004P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>