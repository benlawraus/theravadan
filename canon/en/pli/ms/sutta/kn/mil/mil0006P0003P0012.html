<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mil.html> Milindapañha </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mil/mil0006P0003P0011.html>Previous</a><a href=/canon/en/pli/ms/sutta/kn/mil/mil0006P0004P0001.html>Next</a></div><p id=mil6.3.12:0.1><span class=root>Milindapañha </span><br><p id=mil6.3.12:0.2><span class=root>Anumānapañha </span><br><p id=mil6.3.12:0.3><span class=root>Vessantaravagga </span><br><p id=mil6.3.12:0.4><span class="root big-bold">12. Nibbānasannihitapañha </span><br><p id=mil6.3.12:1.1><span class=root>“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti? </span><br><p id=mil6.3.12:1.2><span class=root>“Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti. </span><br><p id=mil6.3.12:2.1><span class=root>“Yadi, bhante nāgasena, natthi nibbānassa sannihitokāso, tena hi natthi nibbānaṁ? </span><br><p id=mil6.3.12:2.2><span class=root>Yesañca taṁ nibbānaṁ sacchikataṁ, tesampi sacchikiriyā micchā, kāraṇaṁ tattha vakkhāmi. </span><br><p id=mil6.3.12:2.3><span class=root>Yathā, bhante nāgasena, mahiyā dhaññuṭṭhānaṁ khettaṁ atthi, gandhuṭṭhānaṁ pupphaṁ atthi, pupphuṭṭhānaṁ gumbo atthi, phaluṭṭhānaṁ rukkho atthi, ratanuṭṭhānaṁ ākaro atthi, tattha yo koci yaṁ yaṁ icchati, so tattha gantvā taṁ taṁ harati; </span><br><p id=mil6.3.12:2.4><span class=root>evameva kho, bhante nāgasena, yadi nibbānaṁ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṁ sacchikataṁ, tesampi sacchikiriyā micchā”ti. </span><br><p id=mil6.3.12:3.1><span class=root>“Natthi, mahārāja, nibbānassa sannihitokāso, atthi cetaṁ nibbānaṁ, sammāpaṭipanno yoniso manasikārena nibbānaṁ sacchikaroti. </span><br><p id=mil6.3.12:3.2><span class=root>Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṁ adhigacchati; </span><br><p id=mil6.3.12:3.3><span class=root>evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikaroti. </span><br><p id=mil6.3.12:4.1><span class=root>Yathā vā pana, mahārāja, atthi satta ratanāni nāma. </span><br><p id=mil6.3.12:4.2><span class=root>Seyyathidaṁ—</span><br><p id=mil6.3.12:4.3><span class=root>cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanaṁ. </span><br><p id=mil6.3.12:4.4><span class=root>Na ca tesaṁ ratanānaṁ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti. </span><br><p id=mil6.3.12:4.5><span class=root>Evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikarotī”ti. </span><br><p id=mil6.3.12:5.1><span class=root>“Bhante nāgasena, nibbānassa sannihitokāso mā hotu, atthi pana taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti? </span><br><p id=mil6.3.12:5.2><span class=root>“Āma, mahārāja, atthi taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti. </span><br><p id=mil6.3.12:6.1><span class=root>“Katamaṁ pana, bhante, taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti? </span><br><p id=mil6.3.12:6.2><span class=root>“Sīlaṁ, mahārāja, ṭhānaṁ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṁ sacchikaroti. </span><br><p id=mil6.3.12:6.3><span class=root>Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṁ passati; </span><br><p id=mil6.3.12:6.4><span class=root>evameva kho, mahārāja, sīle patiṭṭhito yoniso manasikaronto sakayavanepi …pe… </span><br><p id=mil6.3.12:6.5><span class=root>yattha katthacipi ṭhito sammāpaṭipanno nibbānaṁ sacchikaroti. </span><br><p id=mil6.3.12:7.1><span class=root>Yathā vā pana, mahārāja, sakayavanepi …pe… </span><br><p id=mil6.3.12:7.2><span class=root>yattha katthacipi ṭhitassa pubbadisā atthi; </span><br><p id=mil6.3.12:7.3><span class=root>evameva kho, mahārāja, sīle patiṭṭhitassa yoniso manasikarontassa sakkayavanepi …pe… </span><br><p id=mil6.3.12:7.4><span class=root>yattha katthacipi ṭhitassa sammāpaṭipannassa atthi nibbānasacchikiriyā”ti. </span><br><p id=mil6.3.12:7.5><span class=root>“Sādhu, bhante nāgasena, desitaṁ tayā nibbānaṁ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṁ sammāpayogo, evametaṁ gaṇivarapavara tathā sampaṭicchāmī”ti. </span><br><p id=mil6.3.12:8.1><span class=root>Nibbānasannihitapañho dvādasamo. </span><br><p id=mil6.3.12:9.1><span class=root>Vessantaravaggo tatiyo. </span><br><p id=mil6.3.12:10.1><span class=root>Imasmiṁ vagge dvādasa pañhā. </span><br></main><footer class="container footer"><small><a href=/about/>Contact info</a></small></footer>