<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0003.html>Previous</a><a href=/canon/en/pli/ms/sutta/kn/bv/bv0005.html>Next</a></div><p id=bv4:0.1><span class=root>Buddhavaṁsa </span><br><p id=bv4:0.2><span class="root big-bold">4. Koṇḍaññabuddhavaṁsa </span><br><p id=bv4:1.1><span class=root>“Dīpaṅkarassa aparena, </span><br><p id=bv4:1.2><span class=root>Koṇḍañño nāma nāyako; </span><br><p id=bv4:1.3><span class=root>Anantatejo amitayaso, </span><br><p id=bv4:1.4><span class=root>Appameyyo durāsado. </span><br><p id=bv4:2.1><span class=root>Dharaṇūpamo khamanena, </span><br><p id=bv4:2.2><span class=root>sīlena sāgarūpamo; </span><br><p id=bv4:2.3><span class=root>Samādhinā merūpamo, </span><br><p id=bv4:2.4><span class=root>ñāṇena gaganūpamo. </span><br><p id=bv4:3.1><span class=root>Indriyabalabojjhaṅga- </span><br><p id=bv4:3.2><span class=root>maggasaccappakāsanaṁ; </span><br><p id=bv4:3.3><span class=root>Pakāsesi sadā buddho, </span><br><p id=bv4:3.4><span class=root>hitāya sabbapāṇinaṁ. </span><br><p id=bv4:4.1><span class=root>Dhammacakkaṁ pavattente, </span><br><p id=bv4:4.2><span class=root>koṇḍaññe lokanāyake; </span><br><p id=bv4:4.3><span class=root>Koṭisatasahassānaṁ, </span><br><p id=bv4:4.4><span class=root>paṭhamābhisamayo ahu. </span><br><p id=bv4:5.1><span class=root>Tato parampi desente, </span><br><p id=bv4:5.2><span class=root>naramarūnaṁ samāgame; </span><br><p id=bv4:5.3><span class=root>Navutikoṭisahassānaṁ, </span><br><p id=bv4:5.4><span class=root>dutiyābhisamayo ahu. </span><br><p id=bv4:6.1><span class=root>Titthiye abhimaddanto, </span><br><p id=bv4:6.2><span class=root>yadā dhammamadesayi; </span><br><p id=bv4:6.3><span class=root>Asītikoṭisahassānaṁ, </span><br><p id=bv4:6.4><span class=root>tatiyābhisamayo ahu. </span><br><p id=bv4:7.1><span class=root>Sannipātā tayo āsuṁ, </span><br><p id=bv4:7.2><span class=root>koṇḍaññassa mahesino; </span><br><p id=bv4:7.3><span class=root>Khīṇāsavānaṁ vimalānaṁ, </span><br><p id=bv4:7.4><span class=root>santacittāna tādinaṁ. </span><br><p id=bv4:8.1><span class=root>Koṭisatasahassānaṁ, </span><br><p id=bv4:8.2><span class=root>paṭhamo āsi samāgamo; </span><br><p id=bv4:8.3><span class=root>Dutiyo koṭisahassānaṁ, </span><br><p id=bv4:8.4><span class=root>tatiyo navutikoṭinaṁ. </span><br><p id=bv4:9.1><span class=root>Ahaṁ tena samayena, </span><br><p id=bv4:9.2><span class=root>vijitāvī nāma khattiyo; </span><br><p id=bv4:9.3><span class=root>Samuddaṁ antamantena, </span><br><p id=bv4:9.4><span class=root>issariyaṁ vattayāmahaṁ. </span><br><p id=bv4:10.1><span class=root>Koṭisatasahassānaṁ, </span><br><p id=bv4:10.2><span class=root>vimalānaṁ mahesinaṁ; </span><br><p id=bv4:10.3><span class=root>Saha lokagganāthena, </span><br><p id=bv4:10.4><span class=root>paramannena tappayiṁ. </span><br><p id=bv4:11.1><span class=root>Sopi maṁ buddho byākāsi, </span><br><p id=bv4:11.2><span class=root>koṇḍañño lokanāyako; </span><br><p id=bv4:11.3><span class=root>‘Aparimeyyito kappe, </span><br><p id=bv4:11.4><span class=root>buddho loke bhavissati. </span><br><p id=bv4:12.1><span class=root>Padhānaṁ padahitvāna, </span><br><p id=bv4:12.2><span class=root>katvā dukkarakārikaṁ; </span><br><p id=bv4:12.3><span class=root>Assatthamūle sambuddho, </span><br><p id=bv4:12.4><span class=root>bujjhissati mahāyaso. </span><br><p id=bv4:13.1><span class=root>Imassa janikā mātā, </span><br><p id=bv4:13.2><span class=root>māyā nāma bhavissati; </span><br><p id=bv4:13.3><span class=root>Pitā suddhodano nāma, </span><br><p id=bv4:13.4><span class=root>ayaṁ hessati gotamo. </span><br><p id=bv4:14.1><span class=root>Kolito upatisso ca, </span><br><p id=bv4:14.2><span class=root>aggā hessanti sāvakā; </span><br><p id=bv4:14.3><span class=root>Ānando nāmupaṭṭhāko, </span><br><p id=bv4:14.4><span class=root>upaṭṭhissatimaṁ jinaṁ. </span><br><p id=bv4:15.1><span class=root>Khemā uppalavaṇṇā ca, </span><br><p id=bv4:15.2><span class=root>aggā hessanti sāvikā; </span><br><p id=bv4:15.3><span class=root>Bodhi tassa bhagavato, </span><br><p id=bv4:15.4><span class=root>assatthoti pavuccati. </span><br><p id=bv4:16.1><span class=root>Citto ca hatthāḷavako, </span><br><p id=bv4:16.2><span class=root>aggā hessantupaṭṭhakā; </span><br><p id=bv4:16.3><span class=root>Nandamātā ca uttarā, </span><br><p id=bv4:16.4><span class=root>aggā hessantupaṭṭhikā; </span><br><p id=bv4:16.5><span class=root>Āyu vassasataṁ tassa, </span><br><p id=bv4:16.6><span class=root>gotamassa yasassino’. </span><br><p id=bv4:17.1><span class=root>Idaṁ sutvāna vacanaṁ, </span><br><p id=bv4:17.2><span class=root>asamassa mahesino; </span><br><p id=bv4:17.3><span class=root>Āmoditā naramarū, </span><br><p id=bv4:17.4><span class=root>‘buddhabījaṁ kira ayaṁ’. </span><br><p id=bv4:18.1><span class=root>Ukkuṭṭhisaddā vattanti, </span><br><p id=bv4:18.2><span class=root>apphoṭenti hasanti ca; </span><br><p id=bv4:18.3><span class=root>Katañjalī namassanti, </span><br><p id=bv4:18.4><span class=root>dasasahassidevatā. </span><br><p id=bv4:19.1><span class=root>‘Yadimassa lokanāthassa, </span><br><p id=bv4:19.2><span class=root>virajjhissāma sāsanaṁ; </span><br><p id=bv4:19.3><span class=root>Anāgatamhi addhāne, </span><br><p id=bv4:19.4><span class=root>hessāma sammukhā imaṁ. </span><br><p id=bv4:20.1><span class=root>Yathā manussā nadiṁ tarantā, </span><br><p id=bv4:20.2><span class=root>Paṭititthaṁ virajjhiya; </span><br><p id=bv4:20.3><span class=root>Heṭṭhātitthe gahetvāna, </span><br><p id=bv4:20.4><span class=root>Uttaranti mahānadiṁ. </span><br><p id=bv4:21.1><span class=root>Evamevaṁ mayaṁ sabbe, </span><br><p id=bv4:21.2><span class=root>yadi muñcāmimaṁ jinaṁ; </span><br><p id=bv4:21.3><span class=root>Anāgatamhi addhāne, </span><br><p id=bv4:21.4><span class=root>hessāma sammukhā imaṁ’. </span><br><p id=bv4:22.1><span class=root>Tassāhaṁ vacanaṁ sutvā, </span><br><p id=bv4:22.2><span class=root>bhiyyo cittaṁ pasādayiṁ; </span><br><p id=bv4:22.3><span class=root>Tameva atthaṁ sādhento, </span><br><p id=bv4:22.4><span class=root>mahārajjaṁ jine adaṁ; </span><br><p id=bv4:22.5><span class=root>Mahārajjaṁ daditvāna, </span><br><p id=bv4:22.6><span class=root>pabbajiṁ tassa santike. </span><br><p id=bv4:23.1><span class=root>Suttantaṁ vinayañcāpi, </span><br><p id=bv4:23.2><span class=root>navaṅgaṁ satthusāsanaṁ; </span><br><p id=bv4:23.3><span class=root>Sabbaṁ pariyāpuṇitvāna, </span><br><p id=bv4:23.4><span class=root>sobhayiṁ jinasāsanaṁ. </span><br><p id=bv4:24.1><span class=root>Tatthappamatto viharanto, </span><br><p id=bv4:24.2><span class=root>nisajjaṭṭhānacaṅkame; </span><br><p id=bv4:24.3><span class=root>Abhiññāpāramiṁ gantvā, </span><br><p id=bv4:24.4><span class=root>brahmalokamagañchahaṁ. </span><br><p id=bv4:25.1><span class=root>Nagaraṁ rammavatī nāma, </span><br><p id=bv4:25.2><span class=root>sunando nāma khattiyo; </span><br><p id=bv4:25.3><span class=root>Sujātā nāma janikā, </span><br><p id=bv4:25.4><span class=root>koṇḍaññassa mahesino. </span><br><p id=bv4:26.1><span class=root>Dasavassasahassāni, </span><br><p id=bv4:26.2><span class=root>agāraṁ ajjha so vasi; </span><br><p id=bv4:26.3><span class=root>Suci suruci subho ca, </span><br><p id=bv4:26.4><span class=root>tayo pāsādamuttamā. </span><br><p id=bv4:27.1><span class=root>Tīṇi satasahassāni, </span><br><p id=bv4:27.2><span class=root>nāriyo samalaṅkatā; </span><br><p id=bv4:27.3><span class=root>Rucidevī nāma nārī, </span><br><p id=bv4:27.4><span class=root>vijitaseno atrajo. </span><br><p id=bv4:28.1><span class=root>Nimitte caturo disvā, </span><br><p id=bv4:28.2><span class=root>rathayānena nikkhami; </span><br><p id=bv4:28.3><span class=root>Anūnadasamāsāni, </span><br><p id=bv4:28.4><span class=root>padhānaṁ padahī jino. </span><br><p id=bv4:29.1><span class=root>Brahmunā yācito santo, </span><br><p id=bv4:29.2><span class=root>koṇḍañño dvipaduttamo; </span><br><p id=bv4:29.3><span class=root>Vatti cakkaṁ mahāvīro, </span><br><p id=bv4:29.4><span class=root>devānaṁ nagaruttame. </span><br><p id=bv4:30.1><span class=root>Bhaddo ceva subhaddo ca, </span><br><p id=bv4:30.2><span class=root>ahesuṁ aggasāvakā; </span><br><p id=bv4:30.3><span class=root>Anuruddho nāmupaṭṭhāko, </span><br><p id=bv4:30.4><span class=root>koṇḍaññassa mahesino. </span><br><p id=bv4:31.1><span class=root>Tissā ca upatissā ca, </span><br><p id=bv4:31.2><span class=root>ahesuṁ aggasāvikā; </span><br><p id=bv4:31.3><span class=root>Sālakalyāṇiko bodhi, </span><br><p id=bv4:31.4><span class=root>koṇḍaññassa mahesino. </span><br><p id=bv4:32.1><span class=root>Soṇo ca upasoṇo ca, </span><br><p id=bv4:32.2><span class=root>ahesuṁ aggupaṭṭhakā; </span><br><p id=bv4:32.3><span class=root>Nandā ceva sirīmā ca, </span><br><p id=bv4:32.4><span class=root>ahesuṁ aggupaṭṭhikā. </span><br><p id=bv4:33.1><span class=root>So aṭṭhāsīti hatthāni, </span><br><p id=bv4:33.2><span class=root>accuggato mahāmuni; </span><br><p id=bv4:33.3><span class=root>Sobhate uḷurājāva, </span><br><p id=bv4:33.4><span class=root>sūriyo majjhanhike yathā. </span><br><p id=bv4:34.1><span class=root>Vassasatasahassāni, </span><br><p id=bv4:34.2><span class=root>āyu vijjati tāvade; </span><br><p id=bv4:34.3><span class=root>Tāvatā tiṭṭhamāno so, </span><br><p id=bv4:34.4><span class=root>tāresi janataṁ bahuṁ. </span><br><p id=bv4:35.1><span class=root>Khīṇāsavehi vimalehi, </span><br><p id=bv4:35.2><span class=root>vicittā āsi medanī; </span><br><p id=bv4:35.3><span class=root>Yathā gaganamuḷūhi, </span><br><p id=bv4:35.4><span class=root>evaṁ so upasobhatha. </span><br><p id=bv4:36.1><span class=root>Tepi nāgā appameyyā, </span><br><p id=bv4:36.2><span class=root>asaṅkhobbhā durāsadā; </span><br><p id=bv4:36.3><span class=root>Vijjupātaṁva dassetvā, </span><br><p id=bv4:36.4><span class=root>nibbutā te mahāyasā. </span><br><p id=bv4:37.1><span class=root>Sā ca atuliyā jinassa iddhi, </span><br><p id=bv4:37.2><span class=root>Ñāṇaparibhāvito ca samādhi; </span><br><p id=bv4:37.3><span class=root>Sabbaṁ tamantarahitaṁ, </span><br><p id=bv4:37.4><span class=root>Nanu rittā sabbasaṅkhārā. </span><br><p id=bv4:38.1><span class=root>Koṇḍañño pavaro buddho, </span><br><p id=bv4:38.2><span class=root>Candārāmamhi nibbuto; </span><br><p id=bv4:38.3><span class=root>Tattheva cetiyo citto, </span><br><p id=bv4:38.4><span class=root>Satta yojanamussito”ti. </span><br><p id=bv4:39.1><span class=root>Koṇḍaññassa bhagavato vaṁso dutiyo. </span><br></main><footer class="container footer"><small><a href=/about/>Contact info</a></small></footer>