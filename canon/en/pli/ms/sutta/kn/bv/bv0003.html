<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0002.html>Previous</a><a href=/canon/en/pli/ms/sutta/kn/bv/bv0004.html>Next</a></div><p id=bv3:0.1><span class=root>Buddhavaṁsa </span><br><p id=bv3:0.2><span class="root big-bold">3. Dīpaṅkarabuddhavaṁsa </span><br><p id=bv3:1.1><span class=root>“Tadā te bhojayitvāna, </span><br><p id=bv3:1.2><span class=root>sasaṅghaṁ lokanāyakaṁ; </span><br><p id=bv3:1.3><span class=root>Upagacchuṁ saraṇaṁ tassa, </span><br><p id=bv3:1.4><span class=root>dīpaṅkarassa satthuno. </span><br><p id=bv3:2.1><span class=root>Saraṇāgamane kañci, </span><br><p id=bv3:2.2><span class=root>nivesesi tathāgato; </span><br><p id=bv3:2.3><span class=root>Kañci pañcasu sīlesu, </span><br><p id=bv3:2.4><span class=root>sīle dasavidhe paraṁ. </span><br><p id=bv3:3.1><span class=root>Kassaci deti sāmaññaṁ, </span><br><p id=bv3:3.2><span class=root>caturo phalamuttame; </span><br><p id=bv3:3.3><span class=root>Kassaci asame dhamme, </span><br><p id=bv3:3.4><span class=root>deti so paṭisambhidā. </span><br><p id=bv3:4.1><span class=root>Kassaci varasamāpattiyo, </span><br><p id=bv3:4.2><span class=root>Aṭṭha deti narāsabho; </span><br><p id=bv3:4.3><span class=root>Tisso kassaci vijjāyo, </span><br><p id=bv3:4.4><span class=root>Chaḷabhiññā pavecchati. </span><br><p id=bv3:5.1><span class=root>Tena yogena janakāyaṁ, </span><br><p id=bv3:5.2><span class=root>ovadati mahāmuni; </span><br><p id=bv3:5.3><span class=root>Tena vitthārikaṁ āsi, </span><br><p id=bv3:5.4><span class=root>lokanāthassa sāsanaṁ. </span><br><p id=bv3:6.1><span class=root>Mahāhanusabhakkhandho, </span><br><p id=bv3:6.2><span class=root>dīpaṅkarassa nāmako; </span><br><p id=bv3:6.3><span class=root>Bahū jane tārayati, </span><br><p id=bv3:6.4><span class=root>parimoceti duggatiṁ. </span><br><p id=bv3:7.1><span class=root>Bodhaneyyaṁ janaṁ disvā, </span><br><p id=bv3:7.2><span class=root>satasahassepi yojane; </span><br><p id=bv3:7.3><span class=root>Khaṇena upagantvāna, </span><br><p id=bv3:7.4><span class=root>bodheti taṁ mahāmuni. </span><br><p id=bv3:8.1><span class=root>Paṭhamābhisamaye buddho, </span><br><p id=bv3:8.2><span class=root>koṭisatamabodhayi; </span><br><p id=bv3:8.3><span class=root>Dutiyābhisamaye nātho, </span><br><p id=bv3:8.4><span class=root>navutikoṭimabodhayi. </span><br><p id=bv3:9.1><span class=root>Yadā ca devabhavanamhi, </span><br><p id=bv3:9.2><span class=root>buddho dhammamadesayi; </span><br><p id=bv3:9.3><span class=root>Navutikoṭisahassānaṁ, </span><br><p id=bv3:9.4><span class=root>tatiyābhisamayo ahu. </span><br><p id=bv3:10.1><span class=root>Sannipātā tayo āsuṁ, </span><br><p id=bv3:10.2><span class=root>dīpaṅkarassa satthuno; </span><br><p id=bv3:10.3><span class=root>Koṭisatasahassānaṁ, </span><br><p id=bv3:10.4><span class=root>paṭhamo āsi samāgamo. </span><br><p id=bv3:11.1><span class=root>Puna nāradakūṭamhi, </span><br><p id=bv3:11.2><span class=root>pavivekagate jine; </span><br><p id=bv3:11.3><span class=root>Khīṇāsavā vītamalā, </span><br><p id=bv3:11.4><span class=root>samiṁsu satakoṭiyo. </span><br><p id=bv3:12.1><span class=root>Yamhi kāle mahāvīro, </span><br><p id=bv3:12.2><span class=root>sudassanasiluccaye; </span><br><p id=bv3:12.3><span class=root>Navakoṭisahassehi, </span><br><p id=bv3:12.4><span class=root>pavāresi mahāmuni. </span><br><p id=bv3:13.1><span class=root>Dasavīsasahassānaṁ, </span><br><p id=bv3:13.2><span class=root>dhammābhisamayo ahu; </span><br><p id=bv3:13.3><span class=root>Ekadvinnaṁ abhisamayā, </span><br><p id=bv3:13.4><span class=root>gaṇanāto asaṅkhiyā. </span><br><p id=bv3:14.1><span class=root>Vitthārikaṁ bāhujaññaṁ, </span><br><p id=bv3:14.2><span class=root>iddhaṁ phītaṁ ahū tadā; </span><br><p id=bv3:14.3><span class=root>Dīpaṅkarassa bhagavato, </span><br><p id=bv3:14.4><span class=root>sāsanaṁ suvisodhitaṁ. </span><br><p id=bv3:15.1><span class=root>Cattāri satasahassāni, </span><br><p id=bv3:15.2><span class=root>chaḷabhiññā mahiddhikā; </span><br><p id=bv3:15.3><span class=root>Dīpaṅkaraṁ lokaviduṁ, </span><br><p id=bv3:15.4><span class=root>parivārenti sabbadā. </span><br><p id=bv3:16.1><span class=root>Ye keci tena samayena, </span><br><p id=bv3:16.2><span class=root>jahanti mānusaṁ bhavaṁ; </span><br><p id=bv3:16.3><span class=root>Apattamānasā sekhā, </span><br><p id=bv3:16.4><span class=root>garahitā bhavanti te. </span><br><p id=bv3:17.1><span class=root>Supupphitaṁ pāvacanaṁ, </span><br><p id=bv3:17.2><span class=root>arahantehi tādihi; </span><br><p id=bv3:17.3><span class=root>Khīṇāsavehi vimalehi, </span><br><p id=bv3:17.4><span class=root>upasobhati sabbadā. </span><br><p id=bv3:18.1><span class=root>Nagaraṁ rammavatī nāma, </span><br><p id=bv3:18.2><span class=root>sudevo nāma khattiyo; </span><br><p id=bv3:18.3><span class=root>Sumedhā nāma janikā, </span><br><p id=bv3:18.4><span class=root>dīpaṅkarassa satthuno. </span><br><p id=bv3:19.1><span class=root>Dasavassasahassāni, </span><br><p id=bv3:19.2><span class=root>agāraṁ ajjha so vasi; </span><br><p id=bv3:19.3><span class=root>Haṁsā koñcā mayūrā ca, </span><br><p id=bv3:19.4><span class=root>tayo pāsādamuttamā. </span><br><p id=bv3:20.1><span class=root>Tīṇi satasahassāni, </span><br><p id=bv3:20.2><span class=root>nāriyo samalaṅkatā; </span><br><p id=bv3:20.3><span class=root>Padumā nāma sā nārī, </span><br><p id=bv3:20.4><span class=root>usabhakkhandho atrajo. </span><br><p id=bv3:21.1><span class=root>Nimitte caturo disvā, </span><br><p id=bv3:21.2><span class=root>hatthiyānena nikkhami; </span><br><p id=bv3:21.3><span class=root>Anūnadasamāsāni, </span><br><p id=bv3:21.4><span class=root>padhāne padahī jino. </span><br><p id=bv3:22.1><span class=root>Padhānacāraṁ caritvāna, </span><br><p id=bv3:22.2><span class=root>abujjhi mānasaṁ muni; </span><br><p id=bv3:22.3><span class=root>Brahmunā yācito santo, </span><br><p id=bv3:22.4><span class=root>dīpaṅkaro mahāmuni. </span><br><p id=bv3:23.1><span class=root>Vatti cakkaṁ mahāvīro, </span><br><p id=bv3:23.2><span class=root>nandārāme sirīghare; </span><br><p id=bv3:23.3><span class=root>Nisinno sirīsamūlamhi, </span><br><p id=bv3:23.4><span class=root>akā titthiyamaddanaṁ. </span><br><p id=bv3:24.1><span class=root>Sumaṅgalo ca tisso ca, </span><br><p id=bv3:24.2><span class=root>ahesuṁ aggasāvakā; </span><br><p id=bv3:24.3><span class=root>Sāgato nāmupaṭṭhāko, </span><br><p id=bv3:24.4><span class=root>dīpaṅkarassa satthuno. </span><br><p id=bv3:25.1><span class=root>Nandā ceva sunandā ca, </span><br><p id=bv3:25.2><span class=root>ahesuṁ aggasāvikā; </span><br><p id=bv3:25.3><span class=root>Bodhi tassa bhagavato, </span><br><p id=bv3:25.4><span class=root>pipphalīti pavuccati. </span><br><p id=bv3:26.1><span class=root>Tapussabhallikā nāma, </span><br><p id=bv3:26.2><span class=root>ahesuṁ aggupaṭṭhakā; </span><br><p id=bv3:26.3><span class=root>Sirimā koṇā upaṭṭhikā, </span><br><p id=bv3:26.4><span class=root>dīpaṅkarassa satthuno. </span><br><p id=bv3:27.1><span class=root>Asītihatthamubbedho, </span><br><p id=bv3:27.2><span class=root>dīpaṅkaro mahāmuni; </span><br><p id=bv3:27.3><span class=root>Sobhati dīparukkhova, </span><br><p id=bv3:27.4><span class=root>sālarājāva phullito. </span><br><p id=bv3:28.1><span class=root>Satasahassavassāni, </span><br><p id=bv3:28.2><span class=root>āyu tassa mahesino; </span><br><p id=bv3:28.3><span class=root>Tāvatā tiṭṭhamāno so, </span><br><p id=bv3:28.4><span class=root>tāresi janataṁ bahuṁ. </span><br><p id=bv3:29.1><span class=root>Jotayitvāna saddhammaṁ, </span><br><p id=bv3:29.2><span class=root>santāretvā mahājanaṁ; </span><br><p id=bv3:29.3><span class=root>Jalitvā aggikkhandhova, </span><br><p id=bv3:29.4><span class=root>nibbuto so sasāvako. </span><br><p id=bv3:30.1><span class=root>Sā ca iddhi so ca yaso, </span><br><p id=bv3:30.2><span class=root>Tāni ca pādesu cakkaratanāni; </span><br><p id=bv3:30.3><span class=root>Sabbaṁ tamantarahitaṁ, </span><br><p id=bv3:30.4><span class=root>Nanu rittā sabbasaṅkhārā. </span><br><p id=bv3:31.1><span class=root>Dīpaṅkaro jino satthā, </span><br><p id=bv3:31.2><span class=root>Nandārāmamhi nibbuto; </span><br><p id=bv3:31.3><span class=root>Tatthevassa jinathūpo, </span><br><p id=bv3:31.4><span class=root>Chattiṁsubbedhayojano”ti. </span><br><p id=bv3:32.1><span class=root>Dīpaṅkarassa bhagavato vaṁso paṭhamo. </span><br></main><footer class="container footer"><small><a href=/about>Contact info</a></small></footer>