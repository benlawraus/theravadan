<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0002.html>Previous</a><a href=/canon/en/pli/ms/sutta/kn/bv/bv0004.html>Next</a></div><p><div class=verse-container id=bv3:0.1><span>Buddhavaṁsa </span></div><p><div class=verse-container id=bv3:0.2><span class=big-bold>3. Dīpaṅkarabuddhavaṁsa </span></div><p><div class=verse-container id=bv3:1.1><span>“Tadā te bhojayitvāna, </span></div><p><div class=verse-container id=bv3:1.2><span>sasaṅghaṁ lokanāyakaṁ; </span></div><p><div class=verse-container id=bv3:1.3><span>Upagacchuṁ saraṇaṁ tassa, </span></div><p><div class=verse-container id=bv3:1.4><span>dīpaṅkarassa satthuno. </span></div><p><div class=verse-container id=bv3:2.1><span>Saraṇāgamane kañci, </span></div><p><div class=verse-container id=bv3:2.2><span>nivesesi tathāgato; </span></div><p><div class=verse-container id=bv3:2.3><span>Kañci pañcasu sīlesu, </span></div><p><div class=verse-container id=bv3:2.4><span>sīle dasavidhe paraṁ. </span></div><p><div class=verse-container id=bv3:3.1><span>Kassaci deti sāmaññaṁ, </span></div><p><div class=verse-container id=bv3:3.2><span>caturo phalamuttame; </span></div><p><div class=verse-container id=bv3:3.3><span>Kassaci asame dhamme, </span></div><p><div class=verse-container id=bv3:3.4><span>deti so paṭisambhidā. </span></div><p><div class=verse-container id=bv3:4.1><span>Kassaci varasamāpattiyo, </span></div><p><div class=verse-container id=bv3:4.2><span>Aṭṭha deti narāsabho; </span></div><p><div class=verse-container id=bv3:4.3><span>Tisso kassaci vijjāyo, </span></div><p><div class=verse-container id=bv3:4.4><span>Chaḷabhiññā pavecchati. </span></div><p><div class=verse-container id=bv3:5.1><span>Tena yogena janakāyaṁ, </span></div><p><div class=verse-container id=bv3:5.2><span>ovadati mahāmuni; </span></div><p><div class=verse-container id=bv3:5.3><span>Tena vitthārikaṁ āsi, </span></div><p><div class=verse-container id=bv3:5.4><span>lokanāthassa sāsanaṁ. </span></div><p><div class=verse-container id=bv3:6.1><span>Mahāhanusabhakkhandho, </span></div><p><div class=verse-container id=bv3:6.2><span>dīpaṅkarassa nāmako; </span></div><p><div class=verse-container id=bv3:6.3><span>Bahū jane tārayati, </span></div><p><div class=verse-container id=bv3:6.4><span>parimoceti duggatiṁ. </span></div><p><div class=verse-container id=bv3:7.1><span>Bodhaneyyaṁ janaṁ disvā, </span></div><p><div class=verse-container id=bv3:7.2><span>satasahassepi yojane; </span></div><p><div class=verse-container id=bv3:7.3><span>Khaṇena upagantvāna, </span></div><p><div class=verse-container id=bv3:7.4><span>bodheti taṁ mahāmuni. </span></div><p><div class=verse-container id=bv3:8.1><span>Paṭhamābhisamaye buddho, </span></div><p><div class=verse-container id=bv3:8.2><span>koṭisatamabodhayi; </span></div><p><div class=verse-container id=bv3:8.3><span>Dutiyābhisamaye nātho, </span></div><p><div class=verse-container id=bv3:8.4><span>navutikoṭimabodhayi. </span></div><p><div class=verse-container id=bv3:9.1><span>Yadā ca devabhavanamhi, </span></div><p><div class=verse-container id=bv3:9.2><span>buddho dhammamadesayi; </span></div><p><div class=verse-container id=bv3:9.3><span>Navutikoṭisahassānaṁ, </span></div><p><div class=verse-container id=bv3:9.4><span>tatiyābhisamayo ahu. </span></div><p><div class=verse-container id=bv3:10.1><span>Sannipātā tayo āsuṁ, </span></div><p><div class=verse-container id=bv3:10.2><span>dīpaṅkarassa satthuno; </span></div><p><div class=verse-container id=bv3:10.3><span>Koṭisatasahassānaṁ, </span></div><p><div class=verse-container id=bv3:10.4><span>paṭhamo āsi samāgamo. </span></div><p><div class=verse-container id=bv3:11.1><span>Puna nāradakūṭamhi, </span></div><p><div class=verse-container id=bv3:11.2><span>pavivekagate jine; </span></div><p><div class=verse-container id=bv3:11.3><span>Khīṇāsavā vītamalā, </span></div><p><div class=verse-container id=bv3:11.4><span>samiṁsu satakoṭiyo. </span></div><p><div class=verse-container id=bv3:12.1><span>Yamhi kāle mahāvīro, </span></div><p><div class=verse-container id=bv3:12.2><span>sudassanasiluccaye; </span></div><p><div class=verse-container id=bv3:12.3><span>Navakoṭisahassehi, </span></div><p><div class=verse-container id=bv3:12.4><span>pavāresi mahāmuni. </span></div><p><div class=verse-container id=bv3:13.1><span>Dasavīsasahassānaṁ, </span></div><p><div class=verse-container id=bv3:13.2><span>dhammābhisamayo ahu; </span></div><p><div class=verse-container id=bv3:13.3><span>Ekadvinnaṁ abhisamayā, </span></div><p><div class=verse-container id=bv3:13.4><span>gaṇanāto asaṅkhiyā. </span></div><p><div class=verse-container id=bv3:14.1><span>Vitthārikaṁ bāhujaññaṁ, </span></div><p><div class=verse-container id=bv3:14.2><span>iddhaṁ phītaṁ ahū tadā; </span></div><p><div class=verse-container id=bv3:14.3><span>Dīpaṅkarassa bhagavato, </span></div><p><div class=verse-container id=bv3:14.4><span>sāsanaṁ suvisodhitaṁ. </span></div><p><div class=verse-container id=bv3:15.1><span>Cattāri satasahassāni, </span></div><p><div class=verse-container id=bv3:15.2><span>chaḷabhiññā mahiddhikā; </span></div><p><div class=verse-container id=bv3:15.3><span>Dīpaṅkaraṁ lokaviduṁ, </span></div><p><div class=verse-container id=bv3:15.4><span>parivārenti sabbadā. </span></div><p><div class=verse-container id=bv3:16.1><span>Ye keci tena samayena, </span></div><p><div class=verse-container id=bv3:16.2><span>jahanti mānusaṁ bhavaṁ; </span></div><p><div class=verse-container id=bv3:16.3><span>Apattamānasā sekhā, </span></div><p><div class=verse-container id=bv3:16.4><span>garahitā bhavanti te. </span></div><p><div class=verse-container id=bv3:17.1><span>Supupphitaṁ pāvacanaṁ, </span></div><p><div class=verse-container id=bv3:17.2><span>arahantehi tādihi; </span></div><p><div class=verse-container id=bv3:17.3><span>Khīṇāsavehi vimalehi, </span></div><p><div class=verse-container id=bv3:17.4><span>upasobhati sabbadā. </span></div><p><div class=verse-container id=bv3:18.1><span>Nagaraṁ rammavatī nāma, </span></div><p><div class=verse-container id=bv3:18.2><span>sudevo nāma khattiyo; </span></div><p><div class=verse-container id=bv3:18.3><span>Sumedhā nāma janikā, </span></div><p><div class=verse-container id=bv3:18.4><span>dīpaṅkarassa satthuno. </span></div><p><div class=verse-container id=bv3:19.1><span>Dasavassasahassāni, </span></div><p><div class=verse-container id=bv3:19.2><span>agāraṁ ajjha so vasi; </span></div><p><div class=verse-container id=bv3:19.3><span>Haṁsā koñcā mayūrā ca, </span></div><p><div class=verse-container id=bv3:19.4><span>tayo pāsādamuttamā. </span></div><p><div class=verse-container id=bv3:20.1><span>Tīṇi satasahassāni, </span></div><p><div class=verse-container id=bv3:20.2><span>nāriyo samalaṅkatā; </span></div><p><div class=verse-container id=bv3:20.3><span>Padumā nāma sā nārī, </span></div><p><div class=verse-container id=bv3:20.4><span>usabhakkhandho atrajo. </span></div><p><div class=verse-container id=bv3:21.1><span>Nimitte caturo disvā, </span></div><p><div class=verse-container id=bv3:21.2><span>hatthiyānena nikkhami; </span></div><p><div class=verse-container id=bv3:21.3><span>Anūnadasamāsāni, </span></div><p><div class=verse-container id=bv3:21.4><span>padhāne padahī jino. </span></div><p><div class=verse-container id=bv3:22.1><span>Padhānacāraṁ caritvāna, </span></div><p><div class=verse-container id=bv3:22.2><span>abujjhi mānasaṁ muni; </span></div><p><div class=verse-container id=bv3:22.3><span>Brahmunā yācito santo, </span></div><p><div class=verse-container id=bv3:22.4><span>dīpaṅkaro mahāmuni. </span></div><p><div class=verse-container id=bv3:23.1><span>Vatti cakkaṁ mahāvīro, </span></div><p><div class=verse-container id=bv3:23.2><span>nandārāme sirīghare; </span></div><p><div class=verse-container id=bv3:23.3><span>Nisinno sirīsamūlamhi, </span></div><p><div class=verse-container id=bv3:23.4><span>akā titthiyamaddanaṁ. </span></div><p><div class=verse-container id=bv3:24.1><span>Sumaṅgalo ca tisso ca, </span></div><p><div class=verse-container id=bv3:24.2><span>ahesuṁ aggasāvakā; </span></div><p><div class=verse-container id=bv3:24.3><span>Sāgato nāmupaṭṭhāko, </span></div><p><div class=verse-container id=bv3:24.4><span>dīpaṅkarassa satthuno. </span></div><p><div class=verse-container id=bv3:25.1><span>Nandā ceva sunandā ca, </span></div><p><div class=verse-container id=bv3:25.2><span>ahesuṁ aggasāvikā; </span></div><p><div class=verse-container id=bv3:25.3><span>Bodhi tassa bhagavato, </span></div><p><div class=verse-container id=bv3:25.4><span>pipphalīti pavuccati. </span></div><p><div class=verse-container id=bv3:26.1><span>Tapussabhallikā nāma, </span></div><p><div class=verse-container id=bv3:26.2><span>ahesuṁ aggupaṭṭhakā; </span></div><p><div class=verse-container id=bv3:26.3><span>Sirimā koṇā upaṭṭhikā, </span></div><p><div class=verse-container id=bv3:26.4><span>dīpaṅkarassa satthuno. </span></div><p><div class=verse-container id=bv3:27.1><span>Asītihatthamubbedho, </span></div><p><div class=verse-container id=bv3:27.2><span>dīpaṅkaro mahāmuni; </span></div><p><div class=verse-container id=bv3:27.3><span>Sobhati dīparukkhova, </span></div><p><div class=verse-container id=bv3:27.4><span>sālarājāva phullito. </span></div><p><div class=verse-container id=bv3:28.1><span>Satasahassavassāni, </span></div><p><div class=verse-container id=bv3:28.2><span>āyu tassa mahesino; </span></div><p><div class=verse-container id=bv3:28.3><span>Tāvatā tiṭṭhamāno so, </span></div><p><div class=verse-container id=bv3:28.4><span>tāresi janataṁ bahuṁ. </span></div><p><div class=verse-container id=bv3:29.1><span>Jotayitvāna saddhammaṁ, </span></div><p><div class=verse-container id=bv3:29.2><span>santāretvā mahājanaṁ; </span></div><p><div class=verse-container id=bv3:29.3><span>Jalitvā aggikkhandhova, </span></div><p><div class=verse-container id=bv3:29.4><span>nibbuto so sasāvako. </span></div><p><div class=verse-container id=bv3:30.1><span>Sā ca iddhi so ca yaso, </span></div><p><div class=verse-container id=bv3:30.2><span>Tāni ca pādesu cakkaratanāni; </span></div><p><div class=verse-container id=bv3:30.3><span>Sabbaṁ tamantarahitaṁ, </span></div><p><div class=verse-container id=bv3:30.4><span>Nanu rittā sabbasaṅkhārā. </span></div><p><div class=verse-container id=bv3:31.1><span>Dīpaṅkaro jino satthā, </span></div><p><div class=verse-container id=bv3:31.2><span>Nandārāmamhi nibbuto; </span></div><p><div class=verse-container id=bv3:31.3><span>Tatthevassa jinathūpo, </span></div><p><div class=verse-container id=bv3:31.4><span>Chattiṁsubbedhayojano”ti. </span></div><p><div class=verse-container id=bv3:32.1><span>Dīpaṅkarassa bhagavato vaṁso paṭhamo. </span></div><div class=flex-between><a href=/canon/en/pli/ms/sutta/kn/bv/bv0002.html>Previous</a><a href=/canon/en/pli/ms/sutta/kn/bv/bv0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>