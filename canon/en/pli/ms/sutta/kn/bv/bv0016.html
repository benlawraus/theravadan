<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0015.html>Previous</a><a href=/canon/en/pli/ms/sutta/kn/bv/bv0017.html>Next</a></div><p id=bv16:0.1><span class=root>Buddhavaṁsa </span><br><p id=bv16:0.2><span class="root big-bold">16 Atthadassībuddhavaṁsa </span><br><p id=bv16:1.1><span class=root>“Tattheva maṇḍakappamhi, </span><br><p id=bv16:1.2><span class=root>atthadassī mahāyaso; </span><br><p id=bv16:1.3><span class=root>Mahātamaṁ nihantvāna, </span><br><p id=bv16:1.4><span class=root>patto sambodhimuttamaṁ. </span><br><p id=bv16:2.1><span class=root>Brahmunā yācito santo, </span><br><p id=bv16:2.2><span class=root>dhammacakkaṁ pavattayi; </span><br><p id=bv16:2.3><span class=root>Amatena tappayī lokaṁ, </span><br><p id=bv16:2.4><span class=root>dasasahassisadevakaṁ. </span><br><p id=bv16:3.1><span class=root>Tassāpi lokanāthassa, </span><br><p id=bv16:3.2><span class=root>Ahesuṁ abhisamayā tayo; </span><br><p id=bv16:3.3><span class=root>Koṭisatasahassānaṁ, </span><br><p id=bv16:3.4><span class=root>Paṭhamābhisamayo ahu. </span><br><p id=bv16:4.1><span class=root>Yadā buddho atthadassī, </span><br><p id=bv16:4.2><span class=root>carate devacārikaṁ; </span><br><p id=bv16:4.3><span class=root>Koṭisatasahassānaṁ, </span><br><p id=bv16:4.4><span class=root>dutiyābhisamayo ahu. </span><br><p id=bv16:5.1><span class=root>Punāparaṁ yadā buddho, </span><br><p id=bv16:5.2><span class=root>desesi pitusantike; </span><br><p id=bv16:5.3><span class=root>Koṭisatasahassānaṁ, </span><br><p id=bv16:5.4><span class=root>tatiyābhisamayo ahu. </span><br><p id=bv16:6.1><span class=root>Sannipātā tayo āsuṁ, </span><br><p id=bv16:6.2><span class=root>tassāpi ca mahesino; </span><br><p id=bv16:6.3><span class=root>Khīṇāsavānaṁ vimalānaṁ, </span><br><p id=bv16:6.4><span class=root>santacittāna tādinaṁ. </span><br><p id=bv16:7.1><span class=root>Aṭṭhanavutisahassānaṁ, </span><br><p id=bv16:7.2><span class=root>paṭhamo āsi samāgamo; </span><br><p id=bv16:7.3><span class=root>Aṭṭhāsītisahassānaṁ, </span><br><p id=bv16:7.4><span class=root>dutiyo āsi samāgamo. </span><br><p id=bv16:8.1><span class=root>Aṭṭhasattatisatasahassānaṁ, </span><br><p id=bv16:8.2><span class=root>Tatiyo āsi samāgamo; </span><br><p id=bv16:8.3><span class=root>Anupādā vimuttānaṁ, </span><br><p id=bv16:8.4><span class=root>Vimalānaṁ mahesinaṁ. </span><br><p id=bv16:9.1><span class=root>Ahaṁ tena samayena, </span><br><p id=bv16:9.2><span class=root>jaṭilo uggatāpano; </span><br><p id=bv16:9.3><span class=root>Susīmo nāma nāmena, </span><br><p id=bv16:9.4><span class=root>mahiyā seṭṭhasammato. </span><br><p id=bv16:10.1><span class=root>Dibbaṁ mandāravaṁ pupphaṁ, </span><br><p id=bv16:10.2><span class=root>padumaṁ pārichattakaṁ; </span><br><p id=bv16:10.3><span class=root>Devalokāharitvāna, </span><br><p id=bv16:10.4><span class=root>sambuddhamabhipūjayiṁ. </span><br><p id=bv16:11.1><span class=root>Sopi maṁ buddho byākāsi, </span><br><p id=bv16:11.2><span class=root>atthadassī mahāmuni; </span><br><p id=bv16:11.3><span class=root>‘Aṭṭhārase kappasate, </span><br><p id=bv16:11.4><span class=root>ayaṁ buddho bhavissati. </span><br><p id=bv16:12.1><span class=root>Padhānaṁ padahitvāna, </span><br><p id=bv16:12.2><span class=root>…pe… </span><br><p id=bv16:12.3><span class=root>hessāma sammukhā imaṁ’. </span><br><p id=bv16:13.1><span class=root>Tassāpi vacanaṁ sutvā, </span><br><p id=bv16:13.2><span class=root>haṭṭho saṁviggamānaso; </span><br><p id=bv16:13.3><span class=root>Uttariṁ vatamadhiṭṭhāsiṁ, </span><br><p id=bv16:13.4><span class=root>dasapāramipūriyā. </span><br><p id=bv16:14.1><span class=root>Sobhanaṁ nāma nagaraṁ, </span><br><p id=bv16:14.2><span class=root>sāgaro nāma khattiyo; </span><br><p id=bv16:14.3><span class=root>Sudassanā nāma janikā, </span><br><p id=bv16:14.4><span class=root>atthadassissa satthuno. </span><br><p id=bv16:15.1><span class=root>Dasavassasahassāni, </span><br><p id=bv16:15.2><span class=root>Agāraṁ ajjha so vasi; </span><br><p id=bv16:15.3><span class=root>Amaragiri sugiri vāhanā, </span><br><p id=bv16:15.4><span class=root>Tayo pāsādamuttamā. </span><br><p id=bv16:16.1><span class=root>Tettiṁsañca sahassāni, </span><br><p id=bv16:16.2><span class=root>nāriyo samalaṅkatā; </span><br><p id=bv16:16.3><span class=root>Visākhā nāma nārī ca, </span><br><p id=bv16:16.4><span class=root>selo nāmāsi atrajo. </span><br><p id=bv16:17.1><span class=root>Nimitte caturo disvā, </span><br><p id=bv16:17.2><span class=root>assayānena nikkhami; </span><br><p id=bv16:17.3><span class=root>Anūnaaṭṭhamāsāni, </span><br><p id=bv16:17.4><span class=root>padhānaṁ padahī jino. </span><br><p id=bv16:18.1><span class=root>Brahmunā yācito santo, </span><br><p id=bv16:18.2><span class=root>atthadassī mahāyaso; </span><br><p id=bv16:18.3><span class=root>Vatti cakkaṁ mahāvīro, </span><br><p id=bv16:18.4><span class=root>anomuyyāne narāsabho. </span><br><p id=bv16:19.1><span class=root>Santo ca upasanto ca, </span><br><p id=bv16:19.2><span class=root>ahesuṁ aggasāvakā; </span><br><p id=bv16:19.3><span class=root>Abhayo nāmupaṭṭhāko, </span><br><p id=bv16:19.4><span class=root>atthadassissa satthuno. </span><br><p id=bv16:20.1><span class=root>Dhammā ceva sudhammā ca, </span><br><p id=bv16:20.2><span class=root>ahesuṁ aggasāvikā; </span><br><p id=bv16:20.3><span class=root>Bodhi tassa bhagavato, </span><br><p id=bv16:20.4><span class=root>campakoti pavuccati. </span><br><p id=bv16:21.1><span class=root>Nakulo ca nisabho ca, </span><br><p id=bv16:21.2><span class=root>ahesuṁ aggupaṭṭhakā; </span><br><p id=bv16:21.3><span class=root>Makilā ca sunandā ca, </span><br><p id=bv16:21.4><span class=root>ahesuṁ aggupaṭṭhikā. </span><br><p id=bv16:22.1><span class=root>Sopi buddho asamasamo, </span><br><p id=bv16:22.2><span class=root>asītihatthamuggato; </span><br><p id=bv16:22.3><span class=root>Sobhate sālarājāva, </span><br><p id=bv16:22.4><span class=root>uḷurājāva pūrito. </span><br><p id=bv16:23.1><span class=root>Tassa pākatikā raṁsī, </span><br><p id=bv16:23.2><span class=root>anekasatakoṭiyo; </span><br><p id=bv16:23.3><span class=root>Uddhaṁ adho dasa disā, </span><br><p id=bv16:23.4><span class=root>pharanti yojanaṁ sadā. </span><br><p id=bv16:24.1><span class=root>Sopi buddho narāsabho, </span><br><p id=bv16:24.2><span class=root>sabbasattuttamo muni; </span><br><p id=bv16:24.3><span class=root>Vassasatasahassāni, </span><br><p id=bv16:24.4><span class=root>loke aṭṭhāsi cakkhumā. </span><br><p id=bv16:25.1><span class=root>Atulaṁ dassetvā obhāsaṁ, </span><br><p id=bv16:25.2><span class=root>virocetvā sadevake; </span><br><p id=bv16:25.3><span class=root>Sopi aniccataṁ patto, </span><br><p id=bv16:25.4><span class=root>yathaggupādānasaṅkhayā. </span><br><p id=bv16:26.1><span class=root>Atthadassī jinavaro, </span><br><p id=bv16:26.2><span class=root>Anomārāmamhi nibbuto; </span><br><p id=bv16:26.3><span class=root>Dhātuvitthārikaṁ āsi, </span><br><p id=bv16:26.4><span class=root>Tesu tesu padesato”ti. </span><br><p id=bv16:27.1><span class=root>Atthadassissa bhagavato vaṁso cuddasamo. </span><br></main><footer class="container footer"><small><a href=/about/>Contact info</a></small></footer>