<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0015.html>Previous</a><a href=/canon/en/pli/ms/sutta/kn/bv/bv0017.html>Next</a></div><p><div class=verse-container id=bv16:0.1><span>Buddhavaṁsa </span></div><p><div class=verse-container id=bv16:0.2><span class=big-bold>16 Atthadassībuddhavaṁsa </span></div><p><div class=verse-container id=bv16:1.1><span>“Tattheva maṇḍakappamhi, </span></div><p><div class=verse-container id=bv16:1.2><span>atthadassī mahāyaso; </span></div><p><div class=verse-container id=bv16:1.3><span>Mahātamaṁ nihantvāna, </span></div><p><div class=verse-container id=bv16:1.4><span>patto sambodhimuttamaṁ. </span></div><p><div class=verse-container id=bv16:2.1><span>Brahmunā yācito santo, </span></div><p><div class=verse-container id=bv16:2.2><span>dhammacakkaṁ pavattayi; </span></div><p><div class=verse-container id=bv16:2.3><span>Amatena tappayī lokaṁ, </span></div><p><div class=verse-container id=bv16:2.4><span>dasasahassisadevakaṁ. </span></div><p><div class=verse-container id=bv16:3.1><span>Tassāpi lokanāthassa, </span></div><p><div class=verse-container id=bv16:3.2><span>Ahesuṁ abhisamayā tayo; </span></div><p><div class=verse-container id=bv16:3.3><span>Koṭisatasahassānaṁ, </span></div><p><div class=verse-container id=bv16:3.4><span>Paṭhamābhisamayo ahu. </span></div><p><div class=verse-container id=bv16:4.1><span>Yadā buddho atthadassī, </span></div><p><div class=verse-container id=bv16:4.2><span>carate devacārikaṁ; </span></div><p><div class=verse-container id=bv16:4.3><span>Koṭisatasahassānaṁ, </span></div><p><div class=verse-container id=bv16:4.4><span>dutiyābhisamayo ahu. </span></div><p><div class=verse-container id=bv16:5.1><span>Punāparaṁ yadā buddho, </span></div><p><div class=verse-container id=bv16:5.2><span>desesi pitusantike; </span></div><p><div class=verse-container id=bv16:5.3><span>Koṭisatasahassānaṁ, </span></div><p><div class=verse-container id=bv16:5.4><span>tatiyābhisamayo ahu. </span></div><p><div class=verse-container id=bv16:6.1><span>Sannipātā tayo āsuṁ, </span></div><p><div class=verse-container id=bv16:6.2><span>tassāpi ca mahesino; </span></div><p><div class=verse-container id=bv16:6.3><span>Khīṇāsavānaṁ vimalānaṁ, </span></div><p><div class=verse-container id=bv16:6.4><span>santacittāna tādinaṁ. </span></div><p><div class=verse-container id=bv16:7.1><span>Aṭṭhanavutisahassānaṁ, </span></div><p><div class=verse-container id=bv16:7.2><span>paṭhamo āsi samāgamo; </span></div><p><div class=verse-container id=bv16:7.3><span>Aṭṭhāsītisahassānaṁ, </span></div><p><div class=verse-container id=bv16:7.4><span>dutiyo āsi samāgamo. </span></div><p><div class=verse-container id=bv16:8.1><span>Aṭṭhasattatisatasahassānaṁ, </span></div><p><div class=verse-container id=bv16:8.2><span>Tatiyo āsi samāgamo; </span></div><p><div class=verse-container id=bv16:8.3><span>Anupādā vimuttānaṁ, </span></div><p><div class=verse-container id=bv16:8.4><span>Vimalānaṁ mahesinaṁ. </span></div><p><div class=verse-container id=bv16:9.1><span>Ahaṁ tena samayena, </span></div><p><div class=verse-container id=bv16:9.2><span>jaṭilo uggatāpano; </span></div><p><div class=verse-container id=bv16:9.3><span>Susīmo nāma nāmena, </span></div><p><div class=verse-container id=bv16:9.4><span>mahiyā seṭṭhasammato. </span></div><p><div class=verse-container id=bv16:10.1><span>Dibbaṁ mandāravaṁ pupphaṁ, </span></div><p><div class=verse-container id=bv16:10.2><span>padumaṁ pārichattakaṁ; </span></div><p><div class=verse-container id=bv16:10.3><span>Devalokāharitvāna, </span></div><p><div class=verse-container id=bv16:10.4><span>sambuddhamabhipūjayiṁ. </span></div><p><div class=verse-container id=bv16:11.1><span>Sopi maṁ buddho byākāsi, </span></div><p><div class=verse-container id=bv16:11.2><span>atthadassī mahāmuni; </span></div><p><div class=verse-container id=bv16:11.3><span>‘Aṭṭhārase kappasate, </span></div><p><div class=verse-container id=bv16:11.4><span>ayaṁ buddho bhavissati. </span></div><p><div class=verse-container id=bv16:12.1><span>Padhānaṁ padahitvāna, </span></div><p><div class=verse-container id=bv16:12.2><span>…pe… </span></div><p><div class=verse-container id=bv16:12.3><span>hessāma sammukhā imaṁ’. </span></div><p><div class=verse-container id=bv16:13.1><span>Tassāpi vacanaṁ sutvā, </span></div><p><div class=verse-container id=bv16:13.2><span>haṭṭho saṁviggamānaso; </span></div><p><div class=verse-container id=bv16:13.3><span>Uttariṁ vatamadhiṭṭhāsiṁ, </span></div><p><div class=verse-container id=bv16:13.4><span>dasapāramipūriyā. </span></div><p><div class=verse-container id=bv16:14.1><span>Sobhanaṁ nāma nagaraṁ, </span></div><p><div class=verse-container id=bv16:14.2><span>sāgaro nāma khattiyo; </span></div><p><div class=verse-container id=bv16:14.3><span>Sudassanā nāma janikā, </span></div><p><div class=verse-container id=bv16:14.4><span>atthadassissa satthuno. </span></div><p><div class=verse-container id=bv16:15.1><span>Dasavassasahassāni, </span></div><p><div class=verse-container id=bv16:15.2><span>Agāraṁ ajjha so vasi; </span></div><p><div class=verse-container id=bv16:15.3><span>Amaragiri sugiri vāhanā, </span></div><p><div class=verse-container id=bv16:15.4><span>Tayo pāsādamuttamā. </span></div><p><div class=verse-container id=bv16:16.1><span>Tettiṁsañca sahassāni, </span></div><p><div class=verse-container id=bv16:16.2><span>nāriyo samalaṅkatā; </span></div><p><div class=verse-container id=bv16:16.3><span>Visākhā nāma nārī ca, </span></div><p><div class=verse-container id=bv16:16.4><span>selo nāmāsi atrajo. </span></div><p><div class=verse-container id=bv16:17.1><span>Nimitte caturo disvā, </span></div><p><div class=verse-container id=bv16:17.2><span>assayānena nikkhami; </span></div><p><div class=verse-container id=bv16:17.3><span>Anūnaaṭṭhamāsāni, </span></div><p><div class=verse-container id=bv16:17.4><span>padhānaṁ padahī jino. </span></div><p><div class=verse-container id=bv16:18.1><span>Brahmunā yācito santo, </span></div><p><div class=verse-container id=bv16:18.2><span>atthadassī mahāyaso; </span></div><p><div class=verse-container id=bv16:18.3><span>Vatti cakkaṁ mahāvīro, </span></div><p><div class=verse-container id=bv16:18.4><span>anomuyyāne narāsabho. </span></div><p><div class=verse-container id=bv16:19.1><span>Santo ca upasanto ca, </span></div><p><div class=verse-container id=bv16:19.2><span>ahesuṁ aggasāvakā; </span></div><p><div class=verse-container id=bv16:19.3><span>Abhayo nāmupaṭṭhāko, </span></div><p><div class=verse-container id=bv16:19.4><span>atthadassissa satthuno. </span></div><p><div class=verse-container id=bv16:20.1><span>Dhammā ceva sudhammā ca, </span></div><p><div class=verse-container id=bv16:20.2><span>ahesuṁ aggasāvikā; </span></div><p><div class=verse-container id=bv16:20.3><span>Bodhi tassa bhagavato, </span></div><p><div class=verse-container id=bv16:20.4><span>campakoti pavuccati. </span></div><p><div class=verse-container id=bv16:21.1><span>Nakulo ca nisabho ca, </span></div><p><div class=verse-container id=bv16:21.2><span>ahesuṁ aggupaṭṭhakā; </span></div><p><div class=verse-container id=bv16:21.3><span>Makilā ca sunandā ca, </span></div><p><div class=verse-container id=bv16:21.4><span>ahesuṁ aggupaṭṭhikā. </span></div><p><div class=verse-container id=bv16:22.1><span>Sopi buddho asamasamo, </span></div><p><div class=verse-container id=bv16:22.2><span>asītihatthamuggato; </span></div><p><div class=verse-container id=bv16:22.3><span>Sobhate sālarājāva, </span></div><p><div class=verse-container id=bv16:22.4><span>uḷurājāva pūrito. </span></div><p><div class=verse-container id=bv16:23.1><span>Tassa pākatikā raṁsī, </span></div><p><div class=verse-container id=bv16:23.2><span>anekasatakoṭiyo; </span></div><p><div class=verse-container id=bv16:23.3><span>Uddhaṁ adho dasa disā, </span></div><p><div class=verse-container id=bv16:23.4><span>pharanti yojanaṁ sadā. </span></div><p><div class=verse-container id=bv16:24.1><span>Sopi buddho narāsabho, </span></div><p><div class=verse-container id=bv16:24.2><span>sabbasattuttamo muni; </span></div><p><div class=verse-container id=bv16:24.3><span>Vassasatasahassāni, </span></div><p><div class=verse-container id=bv16:24.4><span>loke aṭṭhāsi cakkhumā. </span></div><p><div class=verse-container id=bv16:25.1><span>Atulaṁ dassetvā obhāsaṁ, </span></div><p><div class=verse-container id=bv16:25.2><span>virocetvā sadevake; </span></div><p><div class=verse-container id=bv16:25.3><span>Sopi aniccataṁ patto, </span></div><p><div class=verse-container id=bv16:25.4><span>yathaggupādānasaṅkhayā. </span></div><p><div class=verse-container id=bv16:26.1><span>Atthadassī jinavaro, </span></div><p><div class=verse-container id=bv16:26.2><span>Anomārāmamhi nibbuto; </span></div><p><div class=verse-container id=bv16:26.3><span>Dhātuvitthārikaṁ āsi, </span></div><p><div class=verse-container id=bv16:26.4><span>Tesu tesu padesato”ti. </span></div><p><div class=verse-container id=bv16:27.1><span>Atthadassissa bhagavato vaṁso cuddasamo. </span></div><div class=flex-between><a href=/canon/en/pli/ms/sutta/kn/bv/bv0015.html>Previous</a><a href=/canon/en/pli/ms/sutta/kn/bv/bv0017.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>