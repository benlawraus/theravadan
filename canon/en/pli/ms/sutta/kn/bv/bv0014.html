<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0013.html>Previous</a><a href=/canon/en/pli/ms/sutta/kn/bv/bv0015.html>Next</a></div><p><div class=verse-container id=bv14:0.1><span>Buddhavaṁsa </span></div><p><div class=verse-container id=bv14:0.2><span class=big-bold>14. Sujātabuddhavaṁsa </span></div><p><div class=verse-container id=bv14:1.1><span>“Tattheva maṇḍakappamhi, </span></div><p><div class=verse-container id=bv14:1.2><span>sujāto nāma nāyako; </span></div><p><div class=verse-container id=bv14:1.3><span>Sīhahanusabhakkhandho, </span></div><p><div class=verse-container id=bv14:1.4><span>appameyyo durāsado. </span></div><p><div class=verse-container id=bv14:2.1><span>Candova vimalo suddho, </span></div><p><div class=verse-container id=bv14:2.2><span>sataraṁsīva patāpavā; </span></div><p><div class=verse-container id=bv14:2.3><span>Evaṁ sobhati sambuddho, </span></div><p><div class=verse-container id=bv14:2.4><span>jalanto siriyā sadā. </span></div><p><div class=verse-container id=bv14:3.1><span>Pāpuṇitvāna sambuddho, </span></div><p><div class=verse-container id=bv14:3.2><span>kevalaṁ bodhimuttamaṁ; </span></div><p><div class=verse-container id=bv14:3.3><span>Sumaṅgalamhi nagare, </span></div><p><div class=verse-container id=bv14:3.4><span>dhammacakkaṁ pavattayi. </span></div><p><div class=verse-container id=bv14:4.1><span>Desente pavaraṁ dhammaṁ, </span></div><p><div class=verse-container id=bv14:4.2><span>Sujāte lokanāyake; </span></div><p><div class=verse-container id=bv14:4.3><span>Asītikoṭī abhisamiṁsu, </span></div><p><div class=verse-container id=bv14:4.4><span>Paṭhame dhammadesane. </span></div><p><div class=verse-container id=bv14:5.1><span>Yadā sujāto amitayaso, </span></div><p><div class=verse-container id=bv14:5.2><span>Deve vassaṁ upāgami; </span></div><p><div class=verse-container id=bv14:5.3><span>Sattatiṁsasatasahassānaṁ, </span></div><p><div class=verse-container id=bv14:5.4><span>Dutiyābhisamayo ahu. </span></div><p><div class=verse-container id=bv14:6.1><span>Yadā sujāto asamasamo, </span></div><p><div class=verse-container id=bv14:6.2><span>Upagacchi pitusantikaṁ; </span></div><p><div class=verse-container id=bv14:6.3><span>Saṭṭhisatasahassānaṁ, </span></div><p><div class=verse-container id=bv14:6.4><span>Tatiyābhisamayo ahu. </span></div><p><div class=verse-container id=bv14:7.1><span>Sannipātā tayo āsuṁ, </span></div><p><div class=verse-container id=bv14:7.2><span>sujātassa mahesino; </span></div><p><div class=verse-container id=bv14:7.3><span>Khīṇāsavānaṁ vimalānaṁ, </span></div><p><div class=verse-container id=bv14:7.4><span>santacittāna tādinaṁ. </span></div><p><div class=verse-container id=bv14:8.1><span>Abhiññābalappattānaṁ, </span></div><p><div class=verse-container id=bv14:8.2><span>appattānaṁ bhavābhave; </span></div><p><div class=verse-container id=bv14:8.3><span>Saṭṭhisatasahassāni, </span></div><p><div class=verse-container id=bv14:8.4><span>paṭhamaṁ sannipatiṁsu te. </span></div><p><div class=verse-container id=bv14:9.1><span>Punāparaṁ sannipāte, </span></div><p><div class=verse-container id=bv14:9.2><span>tidivorohaṇe jine; </span></div><p><div class=verse-container id=bv14:9.3><span>Paññāsasatasahassānaṁ, </span></div><p><div class=verse-container id=bv14:9.4><span>dutiyo āsi samāgamo. </span></div><p><div class=verse-container id=bv14:10.1><span>Upasaṅkamanto narāsabhaṁ, </span></div><p><div class=verse-container id=bv14:10.2><span>Tassa yo aggasāvako; </span></div><p><div class=verse-container id=bv14:10.3><span>Catūhi satasahassehi, </span></div><p><div class=verse-container id=bv14:10.4><span>Sambuddhaṁ upasaṅkami. </span></div><p><div class=verse-container id=bv14:11.1><span>Ahaṁ tena samayena, </span></div><p><div class=verse-container id=bv14:11.2><span>catudīpamhi issaro; </span></div><p><div class=verse-container id=bv14:11.3><span>Antalikkhacaro āsiṁ, </span></div><p><div class=verse-container id=bv14:11.4><span>cakkavattī mahabbalo. </span></div><p><div class=verse-container id=bv14:12.1><span>Loke acchariyaṁ disvā, </span></div><p><div class=verse-container id=bv14:12.2><span>abbhutaṁ lomahaṁsanaṁ; </span></div><p><div class=verse-container id=bv14:12.3><span>Upagantvāna vandiṁ so, </span></div><p><div class=verse-container id=bv14:12.4><span>sujātaṁ lokanāyakaṁ. </span></div><p><div class=verse-container id=bv14:13.1><span>Catudīpe mahārajjaṁ, </span></div><p><div class=verse-container id=bv14:13.2><span>ratane satta uttame; </span></div><p><div class=verse-container id=bv14:13.3><span>Buddhe niyyādayitvāna, </span></div><p><div class=verse-container id=bv14:13.4><span>pabbajiṁ tassa santike. </span></div><p><div class=verse-container id=bv14:14.1><span>Ārāmikā janapade, </span></div><p><div class=verse-container id=bv14:14.2><span>uṭṭhānaṁ paṭipiṇḍiya; </span></div><p><div class=verse-container id=bv14:14.3><span>Upanenti bhikkhusaṅghassa, </span></div><p><div class=verse-container id=bv14:14.4><span>paccayaṁ sayanāsanaṁ. </span></div><p><div class=verse-container id=bv14:15.1><span>Sopi maṁ buddho byākāsi, </span></div><p><div class=verse-container id=bv14:15.2><span>dasasahassimhi issaro; </span></div><p><div class=verse-container id=bv14:15.3><span>‘Tiṁsakappasahassamhi, </span></div><p><div class=verse-container id=bv14:15.4><span>ayaṁ buddho bhavissati. </span></div><p><div class=verse-container id=bv14:16.1><span>Padhānaṁ padahitvāna, </span></div><p><div class=verse-container id=bv14:16.2><span>…pe… </span></div><p><div class=verse-container id=bv14:16.3><span>hessāma sammukhā imaṁ’. </span></div><p><div class=verse-container id=bv14:17.1><span>Tassāpi vacanaṁ sutvā, </span></div><p><div class=verse-container id=bv14:17.2><span>bhiyyo hāsaṁ janesahaṁ; </span></div><p><div class=verse-container id=bv14:17.3><span>Adhiṭṭhahiṁ vataṁ uggaṁ, </span></div><p><div class=verse-container id=bv14:17.4><span>dasapāramipūriyā. </span></div><p><div class=verse-container id=bv14:18.1><span>Suttantaṁ vinayañcāpi, </span></div><p><div class=verse-container id=bv14:18.2><span>navaṅgaṁ satthusāsanaṁ; </span></div><p><div class=verse-container id=bv14:18.3><span>Sabbaṁ pariyāpuṇitvāna, </span></div><p><div class=verse-container id=bv14:18.4><span>sobhayiṁ jinasāsanaṁ. </span></div><p><div class=verse-container id=bv14:19.1><span>Tatthappamatto viharanto, </span></div><p><div class=verse-container id=bv14:19.2><span>brahmaṁ bhāvetva bhāvanaṁ; </span></div><p><div class=verse-container id=bv14:19.3><span>Abhiññāpāramiṁ gantvā, </span></div><p><div class=verse-container id=bv14:19.4><span>brahmalokamagañchahaṁ. </span></div><p><div class=verse-container id=bv14:20.1><span>Sumaṅgalaṁ nāma nagaraṁ, </span></div><p><div class=verse-container id=bv14:20.2><span>uggato nāma khattiyo; </span></div><p><div class=verse-container id=bv14:20.3><span>Mātā pabhāvatī nāma, </span></div><p><div class=verse-container id=bv14:20.4><span>sujātassa mahesino. </span></div><p><div class=verse-container id=bv14:21.1><span>Navavassasahassāni, </span></div><p><div class=verse-container id=bv14:21.2><span>agāraṁ ajjha so vasi; </span></div><p><div class=verse-container id=bv14:21.3><span>Sirī upasirī nando, </span></div><p><div class=verse-container id=bv14:21.4><span>tayo pāsādamuttamā. </span></div><p><div class=verse-container id=bv14:22.1><span>Tevīsatisahassāni, </span></div><p><div class=verse-container id=bv14:22.2><span>nāriyo samalaṅkatā; </span></div><p><div class=verse-container id=bv14:22.3><span>Sirinandā nāma nārī, </span></div><p><div class=verse-container id=bv14:22.4><span>upaseno nāma atrajo. </span></div><p><div class=verse-container id=bv14:23.1><span>Nimitte caturo disvā, </span></div><p><div class=verse-container id=bv14:23.2><span>assayānena nikkhami; </span></div><p><div class=verse-container id=bv14:23.3><span>Anūnanavamāsāni, </span></div><p><div class=verse-container id=bv14:23.4><span>padhānaṁ padahī jino. </span></div><p><div class=verse-container id=bv14:24.1><span>Brahmunā yācito santo, </span></div><p><div class=verse-container id=bv14:24.2><span>sujāto lokanāyako; </span></div><p><div class=verse-container id=bv14:24.3><span>Vatti cakkaṁ mahāvīro, </span></div><p><div class=verse-container id=bv14:24.4><span>sumaṅgaluyyānamuttame. </span></div><p><div class=verse-container id=bv14:25.1><span>Sudassano sudevo ca, </span></div><p><div class=verse-container id=bv14:25.2><span>ahesuṁ aggasāvakā; </span></div><p><div class=verse-container id=bv14:25.3><span>Nārado nāmupaṭṭhāko, </span></div><p><div class=verse-container id=bv14:25.4><span>sujātassa mahesino. </span></div><p><div class=verse-container id=bv14:26.1><span>Nāgā ca nāgasamālā ca, </span></div><p><div class=verse-container id=bv14:26.2><span>ahesuṁ aggasāvikā; </span></div><p><div class=verse-container id=bv14:26.3><span>Bodhi tassa bhagavato, </span></div><p><div class=verse-container id=bv14:26.4><span>mahāveḷūti vuccati. </span></div><p><div class=verse-container id=bv14:27.1><span>So ca rukkho ghanakkhandho, </span></div><p><div class=verse-container id=bv14:27.2><span>Acchiddo hoti pattiko; </span></div><p><div class=verse-container id=bv14:27.3><span>Uju vaṁso brahā hoti, </span></div><p><div class=verse-container id=bv14:27.4><span>Dassanīyo manoramo. </span></div><p><div class=verse-container id=bv14:28.1><span>Ekakkhandho pavaḍḍhitvā, </span></div><p><div class=verse-container id=bv14:28.2><span>tato sākhā pabhijjati; </span></div><p><div class=verse-container id=bv14:28.3><span>Yathā subaddho morahattho, </span></div><p><div class=verse-container id=bv14:28.4><span>evaṁ sobhati so dumo. </span></div><p><div class=verse-container id=bv14:29.1><span>Na tassa kaṇṭakā honti, </span></div><p><div class=verse-container id=bv14:29.2><span>nāpi chiddaṁ mahā ahu; </span></div><p><div class=verse-container id=bv14:29.3><span>Vitthiṇṇasākho aviralo, </span></div><p><div class=verse-container id=bv14:29.4><span>sandacchāyo manoramo. </span></div><p><div class=verse-container id=bv14:30.1><span>Sudatto ceva citto ca, </span></div><p><div class=verse-container id=bv14:30.2><span>ahesuṁ aggupaṭṭhakā; </span></div><p><div class=verse-container id=bv14:30.3><span>Subhaddā ca padumā ca, </span></div><p><div class=verse-container id=bv14:30.4><span>ahesuṁ aggupaṭṭhikā. </span></div><p><div class=verse-container id=bv14:31.1><span>Paññāsaratano āsi, </span></div><p><div class=verse-container id=bv14:31.2><span>uccattanena so jino; </span></div><p><div class=verse-container id=bv14:31.3><span>Sabbākāravarūpeto, </span></div><p><div class=verse-container id=bv14:31.4><span>sabbaguṇamupāgato. </span></div><p><div class=verse-container id=bv14:32.1><span>Tassa pabhā asamasamā, </span></div><p><div class=verse-container id=bv14:32.2><span>niddhāvati samantato; </span></div><p><div class=verse-container id=bv14:32.3><span>Appamāṇo atuliyo, </span></div><p><div class=verse-container id=bv14:32.4><span>opammehi anūpamo. </span></div><p><div class=verse-container id=bv14:33.1><span>Navutivassasahassāni, </span></div><p><div class=verse-container id=bv14:33.2><span>āyu vijjati tāvade; </span></div><p><div class=verse-container id=bv14:33.3><span>Tāvatā tiṭṭhamāno so, </span></div><p><div class=verse-container id=bv14:33.4><span>tāresi janataṁ bahuṁ. </span></div><p><div class=verse-container id=bv14:34.1><span>Yathāpi sāgare ūmī, </span></div><p><div class=verse-container id=bv14:34.2><span>gagane tārakā yathā; </span></div><p><div class=verse-container id=bv14:34.3><span>Evaṁ tadā pāvacanaṁ, </span></div><p><div class=verse-container id=bv14:34.4><span>arahantehi cittitaṁ. </span></div><p><div class=verse-container id=bv14:35.1><span>So ca buddho asamasamo, </span></div><p><div class=verse-container id=bv14:35.2><span>Guṇāni ca tāni atuliyāni; </span></div><p><div class=verse-container id=bv14:35.3><span>Sabbaṁ tamantarahitaṁ, </span></div><p><div class=verse-container id=bv14:35.4><span>Nanu rittā sabbasaṅkhārā. </span></div><p><div class=verse-container id=bv14:36.1><span>Sujāto jinavaro buddho, </span></div><p><div class=verse-container id=bv14:36.2><span>Silārāmamhi nibbuto; </span></div><p><div class=verse-container id=bv14:36.3><span>Tattheva tassa cetiyo, </span></div><p><div class=verse-container id=bv14:36.4><span>Tīṇigāvutamuggato”ti. </span></div><p><div class=verse-container id=bv14:37.1><span>Sujātassa bhagavato vaṁso dvādasamo. </span></div><div class=flex-between><a href=/canon/en/pli/ms/sutta/kn/bv/bv0013.html>Previous</a><a href=/canon/en/pli/ms/sutta/kn/bv/bv0015.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>