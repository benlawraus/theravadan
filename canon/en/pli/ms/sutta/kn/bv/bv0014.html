<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0013.html>Previous</a><a href=/canon/en/pli/ms/sutta/kn/bv/bv0015.html>Next</a></div><p id=bv14:0.1><span class=root>Buddhavaṁsa </span><br><p id=bv14:0.2><span class="root big-bold">14. Sujātabuddhavaṁsa </span><br><p id=bv14:1.1><span class=root>“Tattheva maṇḍakappamhi, </span><br><p id=bv14:1.2><span class=root>sujāto nāma nāyako; </span><br><p id=bv14:1.3><span class=root>Sīhahanusabhakkhandho, </span><br><p id=bv14:1.4><span class=root>appameyyo durāsado. </span><br><p id=bv14:2.1><span class=root>Candova vimalo suddho, </span><br><p id=bv14:2.2><span class=root>sataraṁsīva patāpavā; </span><br><p id=bv14:2.3><span class=root>Evaṁ sobhati sambuddho, </span><br><p id=bv14:2.4><span class=root>jalanto siriyā sadā. </span><br><p id=bv14:3.1><span class=root>Pāpuṇitvāna sambuddho, </span><br><p id=bv14:3.2><span class=root>kevalaṁ bodhimuttamaṁ; </span><br><p id=bv14:3.3><span class=root>Sumaṅgalamhi nagare, </span><br><p id=bv14:3.4><span class=root>dhammacakkaṁ pavattayi. </span><br><p id=bv14:4.1><span class=root>Desente pavaraṁ dhammaṁ, </span><br><p id=bv14:4.2><span class=root>Sujāte lokanāyake; </span><br><p id=bv14:4.3><span class=root>Asītikoṭī abhisamiṁsu, </span><br><p id=bv14:4.4><span class=root>Paṭhame dhammadesane. </span><br><p id=bv14:5.1><span class=root>Yadā sujāto amitayaso, </span><br><p id=bv14:5.2><span class=root>Deve vassaṁ upāgami; </span><br><p id=bv14:5.3><span class=root>Sattatiṁsasatasahassānaṁ, </span><br><p id=bv14:5.4><span class=root>Dutiyābhisamayo ahu. </span><br><p id=bv14:6.1><span class=root>Yadā sujāto asamasamo, </span><br><p id=bv14:6.2><span class=root>Upagacchi pitusantikaṁ; </span><br><p id=bv14:6.3><span class=root>Saṭṭhisatasahassānaṁ, </span><br><p id=bv14:6.4><span class=root>Tatiyābhisamayo ahu. </span><br><p id=bv14:7.1><span class=root>Sannipātā tayo āsuṁ, </span><br><p id=bv14:7.2><span class=root>sujātassa mahesino; </span><br><p id=bv14:7.3><span class=root>Khīṇāsavānaṁ vimalānaṁ, </span><br><p id=bv14:7.4><span class=root>santacittāna tādinaṁ. </span><br><p id=bv14:8.1><span class=root>Abhiññābalappattānaṁ, </span><br><p id=bv14:8.2><span class=root>appattānaṁ bhavābhave; </span><br><p id=bv14:8.3><span class=root>Saṭṭhisatasahassāni, </span><br><p id=bv14:8.4><span class=root>paṭhamaṁ sannipatiṁsu te. </span><br><p id=bv14:9.1><span class=root>Punāparaṁ sannipāte, </span><br><p id=bv14:9.2><span class=root>tidivorohaṇe jine; </span><br><p id=bv14:9.3><span class=root>Paññāsasatasahassānaṁ, </span><br><p id=bv14:9.4><span class=root>dutiyo āsi samāgamo. </span><br><p id=bv14:10.1><span class=root>Upasaṅkamanto narāsabhaṁ, </span><br><p id=bv14:10.2><span class=root>Tassa yo aggasāvako; </span><br><p id=bv14:10.3><span class=root>Catūhi satasahassehi, </span><br><p id=bv14:10.4><span class=root>Sambuddhaṁ upasaṅkami. </span><br><p id=bv14:11.1><span class=root>Ahaṁ tena samayena, </span><br><p id=bv14:11.2><span class=root>catudīpamhi issaro; </span><br><p id=bv14:11.3><span class=root>Antalikkhacaro āsiṁ, </span><br><p id=bv14:11.4><span class=root>cakkavattī mahabbalo. </span><br><p id=bv14:12.1><span class=root>Loke acchariyaṁ disvā, </span><br><p id=bv14:12.2><span class=root>abbhutaṁ lomahaṁsanaṁ; </span><br><p id=bv14:12.3><span class=root>Upagantvāna vandiṁ so, </span><br><p id=bv14:12.4><span class=root>sujātaṁ lokanāyakaṁ. </span><br><p id=bv14:13.1><span class=root>Catudīpe mahārajjaṁ, </span><br><p id=bv14:13.2><span class=root>ratane satta uttame; </span><br><p id=bv14:13.3><span class=root>Buddhe niyyādayitvāna, </span><br><p id=bv14:13.4><span class=root>pabbajiṁ tassa santike. </span><br><p id=bv14:14.1><span class=root>Ārāmikā janapade, </span><br><p id=bv14:14.2><span class=root>uṭṭhānaṁ paṭipiṇḍiya; </span><br><p id=bv14:14.3><span class=root>Upanenti bhikkhusaṅghassa, </span><br><p id=bv14:14.4><span class=root>paccayaṁ sayanāsanaṁ. </span><br><p id=bv14:15.1><span class=root>Sopi maṁ buddho byākāsi, </span><br><p id=bv14:15.2><span class=root>dasasahassimhi issaro; </span><br><p id=bv14:15.3><span class=root>‘Tiṁsakappasahassamhi, </span><br><p id=bv14:15.4><span class=root>ayaṁ buddho bhavissati. </span><br><p id=bv14:16.1><span class=root>Padhānaṁ padahitvāna, </span><br><p id=bv14:16.2><span class=root>…pe… </span><br><p id=bv14:16.3><span class=root>hessāma sammukhā imaṁ’. </span><br><p id=bv14:17.1><span class=root>Tassāpi vacanaṁ sutvā, </span><br><p id=bv14:17.2><span class=root>bhiyyo hāsaṁ janesahaṁ; </span><br><p id=bv14:17.3><span class=root>Adhiṭṭhahiṁ vataṁ uggaṁ, </span><br><p id=bv14:17.4><span class=root>dasapāramipūriyā. </span><br><p id=bv14:18.1><span class=root>Suttantaṁ vinayañcāpi, </span><br><p id=bv14:18.2><span class=root>navaṅgaṁ satthusāsanaṁ; </span><br><p id=bv14:18.3><span class=root>Sabbaṁ pariyāpuṇitvāna, </span><br><p id=bv14:18.4><span class=root>sobhayiṁ jinasāsanaṁ. </span><br><p id=bv14:19.1><span class=root>Tatthappamatto viharanto, </span><br><p id=bv14:19.2><span class=root>brahmaṁ bhāvetva bhāvanaṁ; </span><br><p id=bv14:19.3><span class=root>Abhiññāpāramiṁ gantvā, </span><br><p id=bv14:19.4><span class=root>brahmalokamagañchahaṁ. </span><br><p id=bv14:20.1><span class=root>Sumaṅgalaṁ nāma nagaraṁ, </span><br><p id=bv14:20.2><span class=root>uggato nāma khattiyo; </span><br><p id=bv14:20.3><span class=root>Mātā pabhāvatī nāma, </span><br><p id=bv14:20.4><span class=root>sujātassa mahesino. </span><br><p id=bv14:21.1><span class=root>Navavassasahassāni, </span><br><p id=bv14:21.2><span class=root>agāraṁ ajjha so vasi; </span><br><p id=bv14:21.3><span class=root>Sirī upasirī nando, </span><br><p id=bv14:21.4><span class=root>tayo pāsādamuttamā. </span><br><p id=bv14:22.1><span class=root>Tevīsatisahassāni, </span><br><p id=bv14:22.2><span class=root>nāriyo samalaṅkatā; </span><br><p id=bv14:22.3><span class=root>Sirinandā nāma nārī, </span><br><p id=bv14:22.4><span class=root>upaseno nāma atrajo. </span><br><p id=bv14:23.1><span class=root>Nimitte caturo disvā, </span><br><p id=bv14:23.2><span class=root>assayānena nikkhami; </span><br><p id=bv14:23.3><span class=root>Anūnanavamāsāni, </span><br><p id=bv14:23.4><span class=root>padhānaṁ padahī jino. </span><br><p id=bv14:24.1><span class=root>Brahmunā yācito santo, </span><br><p id=bv14:24.2><span class=root>sujāto lokanāyako; </span><br><p id=bv14:24.3><span class=root>Vatti cakkaṁ mahāvīro, </span><br><p id=bv14:24.4><span class=root>sumaṅgaluyyānamuttame. </span><br><p id=bv14:25.1><span class=root>Sudassano sudevo ca, </span><br><p id=bv14:25.2><span class=root>ahesuṁ aggasāvakā; </span><br><p id=bv14:25.3><span class=root>Nārado nāmupaṭṭhāko, </span><br><p id=bv14:25.4><span class=root>sujātassa mahesino. </span><br><p id=bv14:26.1><span class=root>Nāgā ca nāgasamālā ca, </span><br><p id=bv14:26.2><span class=root>ahesuṁ aggasāvikā; </span><br><p id=bv14:26.3><span class=root>Bodhi tassa bhagavato, </span><br><p id=bv14:26.4><span class=root>mahāveḷūti vuccati. </span><br><p id=bv14:27.1><span class=root>So ca rukkho ghanakkhandho, </span><br><p id=bv14:27.2><span class=root>Acchiddo hoti pattiko; </span><br><p id=bv14:27.3><span class=root>Uju vaṁso brahā hoti, </span><br><p id=bv14:27.4><span class=root>Dassanīyo manoramo. </span><br><p id=bv14:28.1><span class=root>Ekakkhandho pavaḍḍhitvā, </span><br><p id=bv14:28.2><span class=root>tato sākhā pabhijjati; </span><br><p id=bv14:28.3><span class=root>Yathā subaddho morahattho, </span><br><p id=bv14:28.4><span class=root>evaṁ sobhati so dumo. </span><br><p id=bv14:29.1><span class=root>Na tassa kaṇṭakā honti, </span><br><p id=bv14:29.2><span class=root>nāpi chiddaṁ mahā ahu; </span><br><p id=bv14:29.3><span class=root>Vitthiṇṇasākho aviralo, </span><br><p id=bv14:29.4><span class=root>sandacchāyo manoramo. </span><br><p id=bv14:30.1><span class=root>Sudatto ceva citto ca, </span><br><p id=bv14:30.2><span class=root>ahesuṁ aggupaṭṭhakā; </span><br><p id=bv14:30.3><span class=root>Subhaddā ca padumā ca, </span><br><p id=bv14:30.4><span class=root>ahesuṁ aggupaṭṭhikā. </span><br><p id=bv14:31.1><span class=root>Paññāsaratano āsi, </span><br><p id=bv14:31.2><span class=root>uccattanena so jino; </span><br><p id=bv14:31.3><span class=root>Sabbākāravarūpeto, </span><br><p id=bv14:31.4><span class=root>sabbaguṇamupāgato. </span><br><p id=bv14:32.1><span class=root>Tassa pabhā asamasamā, </span><br><p id=bv14:32.2><span class=root>niddhāvati samantato; </span><br><p id=bv14:32.3><span class=root>Appamāṇo atuliyo, </span><br><p id=bv14:32.4><span class=root>opammehi anūpamo. </span><br><p id=bv14:33.1><span class=root>Navutivassasahassāni, </span><br><p id=bv14:33.2><span class=root>āyu vijjati tāvade; </span><br><p id=bv14:33.3><span class=root>Tāvatā tiṭṭhamāno so, </span><br><p id=bv14:33.4><span class=root>tāresi janataṁ bahuṁ. </span><br><p id=bv14:34.1><span class=root>Yathāpi sāgare ūmī, </span><br><p id=bv14:34.2><span class=root>gagane tārakā yathā; </span><br><p id=bv14:34.3><span class=root>Evaṁ tadā pāvacanaṁ, </span><br><p id=bv14:34.4><span class=root>arahantehi cittitaṁ. </span><br><p id=bv14:35.1><span class=root>So ca buddho asamasamo, </span><br><p id=bv14:35.2><span class=root>Guṇāni ca tāni atuliyāni; </span><br><p id=bv14:35.3><span class=root>Sabbaṁ tamantarahitaṁ, </span><br><p id=bv14:35.4><span class=root>Nanu rittā sabbasaṅkhārā. </span><br><p id=bv14:36.1><span class=root>Sujāto jinavaro buddho, </span><br><p id=bv14:36.2><span class=root>Silārāmamhi nibbuto; </span><br><p id=bv14:36.3><span class=root>Tattheva tassa cetiyo, </span><br><p id=bv14:36.4><span class=root>Tīṇigāvutamuggato”ti. </span><br><p id=bv14:37.1><span class=root>Sujātassa bhagavato vaṁso dvādasamo. </span><br></main><footer class="container footer"><small><a href=/about/>Contact info</a></small></footer>