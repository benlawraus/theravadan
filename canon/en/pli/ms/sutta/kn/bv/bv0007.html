<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0006.html>Previous</a><a href=/canon/en/pli/ms/sutta/kn/bv/bv0008.html>Next</a></div><p><div class=verse-container id=bv7:0.1><span>Buddhavaṁsa </span></div><p><div class=verse-container id=bv7:0.2><span class=big-bold>7. Revatabuddhavaṁsa </span></div><p><div class=verse-container id=bv7:1.1><span>Sumanassa aparena, </span></div><p><div class=verse-container id=bv7:1.2><span>revato nāma nāyako; </span></div><p><div class=verse-container id=bv7:1.3><span>Anūpamo asadiso, </span></div><p><div class=verse-container id=bv7:1.4><span>atulo uttamo jino. </span></div><p><div class=verse-container id=bv7:2.1><span>Sopi dhammaṁ pakāsesi, </span></div><p><div class=verse-container id=bv7:2.2><span>brahmunā abhiyācito; </span></div><p><div class=verse-container id=bv7:2.3><span>Khandhadhātuvavatthānaṁ, </span></div><p><div class=verse-container id=bv7:2.4><span>appavattaṁ bhavābhave. </span></div><p><div class=verse-container id=bv7:3.1><span>Tassābhisamayā tīṇi, </span></div><p><div class=verse-container id=bv7:3.2><span>ahesuṁ dhammadesane; </span></div><p><div class=verse-container id=bv7:3.3><span>Gaṇanāya na vattabbo, </span></div><p><div class=verse-container id=bv7:3.4><span>paṭhamābhisamayo ahu. </span></div><p><div class=verse-container id=bv7:4.1><span>Yadā arindamaṁ rājaṁ, </span></div><p><div class=verse-container id=bv7:4.2><span>vinesi revato muni; </span></div><p><div class=verse-container id=bv7:4.3><span>Tadā koṭisahassānaṁ, </span></div><p><div class=verse-container id=bv7:4.4><span>dutiyābhisamayo ahu. </span></div><p><div class=verse-container id=bv7:5.1><span>Sattāhaṁ paṭisallānā, </span></div><p><div class=verse-container id=bv7:5.2><span>vuṭṭhahitvā narāsabho; </span></div><p><div class=verse-container id=bv7:5.3><span>Koṭisataṁ naramarūnaṁ, </span></div><p><div class=verse-container id=bv7:5.4><span>vinesi uttame phale. </span></div><p><div class=verse-container id=bv7:6.1><span>Sannipātā tayo āsuṁ, </span></div><p><div class=verse-container id=bv7:6.2><span>revatassa mahesino; </span></div><p><div class=verse-container id=bv7:6.3><span>Khīṇāsavānaṁ vimalānaṁ, </span></div><p><div class=verse-container id=bv7:6.4><span>suvimuttāna tādinaṁ. </span></div><p><div class=verse-container id=bv7:7.1><span>Atikkantā gaṇanapathaṁ, </span></div><p><div class=verse-container id=bv7:7.2><span>paṭhamaṁ ye samāgatā; </span></div><p><div class=verse-container id=bv7:7.3><span>Koṭisatasahassānaṁ, </span></div><p><div class=verse-container id=bv7:7.4><span>dutiyo āsi samāgamo. </span></div><p><div class=verse-container id=bv7:8.1><span>Yopi paññāya asamo, </span></div><p><div class=verse-container id=bv7:8.2><span>tassa cakkānuvattako; </span></div><p><div class=verse-container id=bv7:8.3><span>So tadā byādhito āsi, </span></div><p><div class=verse-container id=bv7:8.4><span>patto jīvitasaṁsayaṁ. </span></div><p><div class=verse-container id=bv7:9.1><span>Tassa gilānapucchāya, </span></div><p><div class=verse-container id=bv7:9.2><span>ye tadā upagatā munī; </span></div><p><div class=verse-container id=bv7:9.3><span>Koṭisahassā arahanto, </span></div><p><div class=verse-container id=bv7:9.4><span>tatiyo āsi samāgamo. </span></div><p><div class=verse-container id=bv7:10.1><span>Ahaṁ tena samayena, </span></div><p><div class=verse-container id=bv7:10.2><span>atidevo nāma brāhmaṇo; </span></div><p><div class=verse-container id=bv7:10.3><span>Upagantvā revataṁ buddhaṁ, </span></div><p><div class=verse-container id=bv7:10.4><span>saraṇaṁ tassa gañchahaṁ. </span></div><p><div class=verse-container id=bv7:11.1><span>Tassa sīlaṁ samādhiñca, </span></div><p><div class=verse-container id=bv7:11.2><span>paññāguṇamanuttamaṁ; </span></div><p><div class=verse-container id=bv7:11.3><span>Thomayitvā yathāthāmaṁ, </span></div><p><div class=verse-container id=bv7:11.4><span>uttarīyamadāsahaṁ. </span></div><p><div class=verse-container id=bv7:12.1><span>Sopi maṁ buddho byākāsi, </span></div><p><div class=verse-container id=bv7:12.2><span>revato lokanāyako; </span></div><p><div class=verse-container id=bv7:12.3><span>“Aparimeyyito kappe, </span></div><p><div class=verse-container id=bv7:12.4><span>ayaṁ buddho bhavissati. </span></div><p><div class=verse-container id=bv7:13.1><span>‘Padhānaṁ padahitvāna, </span></div><p><div class=verse-container id=bv7:13.2><span>…pe… </span></div><p><div class=verse-container id=bv7:13.3><span>hessāma sammukhā imaṁ’. </span></div><p><div class=verse-container id=bv7:14.1><span>Tassāpi vacanaṁ sutvā, </span></div><p><div class=verse-container id=bv7:14.2><span>bhiyyo cittaṁ pasādayiṁ; </span></div><p><div class=verse-container id=bv7:14.3><span>Uttariṁ vatamadhiṭṭhāsiṁ, </span></div><p><div class=verse-container id=bv7:14.4><span>dasapāramipūriyā. </span></div><p><div class=verse-container id=bv7:15.1><span>Tadāpi taṁ buddhadhammaṁ, </span></div><p><div class=verse-container id=bv7:15.2><span>saritvā anubrūhayiṁ; </span></div><p><div class=verse-container id=bv7:15.3><span>Āharissāmi taṁ dhammaṁ, </span></div><p><div class=verse-container id=bv7:15.4><span>yaṁ mayhaṁ abhipatthitaṁ. </span></div><p><div class=verse-container id=bv7:16.1><span>Nagaraṁ sudhaññavatī nāma, </span></div><p><div class=verse-container id=bv7:16.2><span>Vipulo nāma khattiyo; </span></div><p><div class=verse-container id=bv7:16.3><span>Vipulā nāma janikā, </span></div><p><div class=verse-container id=bv7:16.4><span>Revatassa mahesino. </span></div><p><div class=verse-container id=bv7:17.1><span>Cha ca vassasahassāni, </span></div><p><div class=verse-container id=bv7:17.2><span>agāraṁ ajjha so vasi; </span></div><p><div class=verse-container id=bv7:17.3><span>Sudassano ratanagghi, </span></div><p><div class=verse-container id=bv7:17.4><span>āveḷo ca vibhūsito; </span></div><p><div class=verse-container id=bv7:17.5><span>Puññakammābhinibbattā, </span></div><p><div class=verse-container id=bv7:17.6><span>tayo pāsādamuttamā. </span></div><p><div class=verse-container id=bv7:18.1><span>Tettiṁsa ca sahassāni, </span></div><p><div class=verse-container id=bv7:18.2><span>nāriyo samalaṅkatā; </span></div><p><div class=verse-container id=bv7:18.3><span>Sudassanā nāma nārī, </span></div><p><div class=verse-container id=bv7:18.4><span>varuṇo nāma atrajo. </span></div><p><div class=verse-container id=bv7:19.1><span>Nimitte caturo disvā, </span></div><p><div class=verse-container id=bv7:19.2><span>rathayānena nikkhami; </span></div><p><div class=verse-container id=bv7:19.3><span>Anūnasattamāsāni, </span></div><p><div class=verse-container id=bv7:19.4><span>padhānaṁ padahī jino. </span></div><p><div class=verse-container id=bv7:20.1><span>Brahmunā yācito santo, </span></div><p><div class=verse-container id=bv7:20.2><span>revato lokanāyako; </span></div><p><div class=verse-container id=bv7:20.3><span>Vatti cakkaṁ mahāvīro, </span></div><p><div class=verse-container id=bv7:20.4><span>varuṇārāme sirīghare. </span></div><p><div class=verse-container id=bv7:21.1><span>Varuṇo brahmadevo ca, </span></div><p><div class=verse-container id=bv7:21.2><span>ahesuṁ aggasāvakā; </span></div><p><div class=verse-container id=bv7:21.3><span>Sambhavo nāmupaṭṭhāko, </span></div><p><div class=verse-container id=bv7:21.4><span>revatassa mahesino. </span></div><p><div class=verse-container id=bv7:22.1><span>Bhaddā ceva subhaddā ca, </span></div><p><div class=verse-container id=bv7:22.2><span>ahesuṁ aggasāvikā; </span></div><p><div class=verse-container id=bv7:22.3><span>Sopi buddho asamasamo, </span></div><p><div class=verse-container id=bv7:22.4><span>nāgamūle abujjhatha. </span></div><p><div class=verse-container id=bv7:23.1><span>Padumo kuñjaro ceva, </span></div><p><div class=verse-container id=bv7:23.2><span>ahesuṁ aggupaṭṭhakā; </span></div><p><div class=verse-container id=bv7:23.3><span>Sirīmā ceva yasavatī, </span></div><p><div class=verse-container id=bv7:23.4><span>ahesuṁ aggupaṭṭhikā. </span></div><p><div class=verse-container id=bv7:24.1><span>Uccattanena so buddho, </span></div><p><div class=verse-container id=bv7:24.2><span>asītihatthamuggato; </span></div><p><div class=verse-container id=bv7:24.3><span>Obhāseti disā sabbā, </span></div><p><div class=verse-container id=bv7:24.4><span>indaketuva uggato. </span></div><p><div class=verse-container id=bv7:25.1><span>Tassa sarīre nibbattā, </span></div><p><div class=verse-container id=bv7:25.2><span>pabhāmālā anuttarā; </span></div><p><div class=verse-container id=bv7:25.3><span>Divā vā yadi vā rattiṁ, </span></div><p><div class=verse-container id=bv7:25.4><span>samantā pharati yojanaṁ. </span></div><p><div class=verse-container id=bv7:26.1><span>Saṭṭhivassasahassāni, </span></div><p><div class=verse-container id=bv7:26.2><span>āyu vijjati tāvade; </span></div><p><div class=verse-container id=bv7:26.3><span>Tāvatā tiṭṭhamāno so, </span></div><p><div class=verse-container id=bv7:26.4><span>tāresi janataṁ bahuṁ. </span></div><p><div class=verse-container id=bv7:27.1><span>Dassayitvā buddhabalaṁ, </span></div><p><div class=verse-container id=bv7:27.2><span>amataṁ loke pakāsayaṁ; </span></div><p><div class=verse-container id=bv7:27.3><span>Nibbāyi anupādāno, </span></div><p><div class=verse-container id=bv7:27.4><span>yathaggupādānasaṅkhayā. </span></div><p><div class=verse-container id=bv7:28.1><span>So ca kāyo ratananibho, </span></div><p><div class=verse-container id=bv7:28.2><span>so ca dhammo asādiso; </span></div><p><div class=verse-container id=bv7:28.3><span>Sabbaṁ tamantarahitaṁ, </span></div><p><div class=verse-container id=bv7:28.4><span>nanu rittā sabbasaṅkhārā. </span></div><p><div class=verse-container id=bv7:29.1><span>Revato yasadharo buddho, </span></div><p><div class=verse-container id=bv7:29.2><span>Nibbuto so mahāpure; </span></div><p><div class=verse-container id=bv7:29.3><span>Dhātuvitthārikaṁ āsi, </span></div><p><div class=verse-container id=bv7:29.4><span>Tesu tesu padesato”ti. </span></div><p><div class=verse-container id=bv7:30.1><span>Revatassa bhagavato vaṁso pañcamo. </span></div><div class=flex-between><a href=/canon/en/pli/ms/sutta/kn/bv/bv0006.html>Previous</a><a href=/canon/en/pli/ms/sutta/kn/bv/bv0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>