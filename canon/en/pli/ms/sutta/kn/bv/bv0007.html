<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0006.html>Previous</a><a href=/canon/en/pli/ms/sutta/kn/bv/bv0008.html>Next</a></div><p id=bv7:0.1><span class=root>Buddhavaṁsa </span><br><p id=bv7:0.2><span class="root big-bold">7. Revatabuddhavaṁsa </span><br><p id=bv7:1.1><span class=root>Sumanassa aparena, </span><br><p id=bv7:1.2><span class=root>revato nāma nāyako; </span><br><p id=bv7:1.3><span class=root>Anūpamo asadiso, </span><br><p id=bv7:1.4><span class=root>atulo uttamo jino. </span><br><p id=bv7:2.1><span class=root>Sopi dhammaṁ pakāsesi, </span><br><p id=bv7:2.2><span class=root>brahmunā abhiyācito; </span><br><p id=bv7:2.3><span class=root>Khandhadhātuvavatthānaṁ, </span><br><p id=bv7:2.4><span class=root>appavattaṁ bhavābhave. </span><br><p id=bv7:3.1><span class=root>Tassābhisamayā tīṇi, </span><br><p id=bv7:3.2><span class=root>ahesuṁ dhammadesane; </span><br><p id=bv7:3.3><span class=root>Gaṇanāya na vattabbo, </span><br><p id=bv7:3.4><span class=root>paṭhamābhisamayo ahu. </span><br><p id=bv7:4.1><span class=root>Yadā arindamaṁ rājaṁ, </span><br><p id=bv7:4.2><span class=root>vinesi revato muni; </span><br><p id=bv7:4.3><span class=root>Tadā koṭisahassānaṁ, </span><br><p id=bv7:4.4><span class=root>dutiyābhisamayo ahu. </span><br><p id=bv7:5.1><span class=root>Sattāhaṁ paṭisallānā, </span><br><p id=bv7:5.2><span class=root>vuṭṭhahitvā narāsabho; </span><br><p id=bv7:5.3><span class=root>Koṭisataṁ naramarūnaṁ, </span><br><p id=bv7:5.4><span class=root>vinesi uttame phale. </span><br><p id=bv7:6.1><span class=root>Sannipātā tayo āsuṁ, </span><br><p id=bv7:6.2><span class=root>revatassa mahesino; </span><br><p id=bv7:6.3><span class=root>Khīṇāsavānaṁ vimalānaṁ, </span><br><p id=bv7:6.4><span class=root>suvimuttāna tādinaṁ. </span><br><p id=bv7:7.1><span class=root>Atikkantā gaṇanapathaṁ, </span><br><p id=bv7:7.2><span class=root>paṭhamaṁ ye samāgatā; </span><br><p id=bv7:7.3><span class=root>Koṭisatasahassānaṁ, </span><br><p id=bv7:7.4><span class=root>dutiyo āsi samāgamo. </span><br><p id=bv7:8.1><span class=root>Yopi paññāya asamo, </span><br><p id=bv7:8.2><span class=root>tassa cakkānuvattako; </span><br><p id=bv7:8.3><span class=root>So tadā byādhito āsi, </span><br><p id=bv7:8.4><span class=root>patto jīvitasaṁsayaṁ. </span><br><p id=bv7:9.1><span class=root>Tassa gilānapucchāya, </span><br><p id=bv7:9.2><span class=root>ye tadā upagatā munī; </span><br><p id=bv7:9.3><span class=root>Koṭisahassā arahanto, </span><br><p id=bv7:9.4><span class=root>tatiyo āsi samāgamo. </span><br><p id=bv7:10.1><span class=root>Ahaṁ tena samayena, </span><br><p id=bv7:10.2><span class=root>atidevo nāma brāhmaṇo; </span><br><p id=bv7:10.3><span class=root>Upagantvā revataṁ buddhaṁ, </span><br><p id=bv7:10.4><span class=root>saraṇaṁ tassa gañchahaṁ. </span><br><p id=bv7:11.1><span class=root>Tassa sīlaṁ samādhiñca, </span><br><p id=bv7:11.2><span class=root>paññāguṇamanuttamaṁ; </span><br><p id=bv7:11.3><span class=root>Thomayitvā yathāthāmaṁ, </span><br><p id=bv7:11.4><span class=root>uttarīyamadāsahaṁ. </span><br><p id=bv7:12.1><span class=root>Sopi maṁ buddho byākāsi, </span><br><p id=bv7:12.2><span class=root>revato lokanāyako; </span><br><p id=bv7:12.3><span class=root>“Aparimeyyito kappe, </span><br><p id=bv7:12.4><span class=root>ayaṁ buddho bhavissati. </span><br><p id=bv7:13.1><span class=root>‘Padhānaṁ padahitvāna, </span><br><p id=bv7:13.2><span class=root>…pe… </span><br><p id=bv7:13.3><span class=root>hessāma sammukhā imaṁ’. </span><br><p id=bv7:14.1><span class=root>Tassāpi vacanaṁ sutvā, </span><br><p id=bv7:14.2><span class=root>bhiyyo cittaṁ pasādayiṁ; </span><br><p id=bv7:14.3><span class=root>Uttariṁ vatamadhiṭṭhāsiṁ, </span><br><p id=bv7:14.4><span class=root>dasapāramipūriyā. </span><br><p id=bv7:15.1><span class=root>Tadāpi taṁ buddhadhammaṁ, </span><br><p id=bv7:15.2><span class=root>saritvā anubrūhayiṁ; </span><br><p id=bv7:15.3><span class=root>Āharissāmi taṁ dhammaṁ, </span><br><p id=bv7:15.4><span class=root>yaṁ mayhaṁ abhipatthitaṁ. </span><br><p id=bv7:16.1><span class=root>Nagaraṁ sudhaññavatī nāma, </span><br><p id=bv7:16.2><span class=root>Vipulo nāma khattiyo; </span><br><p id=bv7:16.3><span class=root>Vipulā nāma janikā, </span><br><p id=bv7:16.4><span class=root>Revatassa mahesino. </span><br><p id=bv7:17.1><span class=root>Cha ca vassasahassāni, </span><br><p id=bv7:17.2><span class=root>agāraṁ ajjha so vasi; </span><br><p id=bv7:17.3><span class=root>Sudassano ratanagghi, </span><br><p id=bv7:17.4><span class=root>āveḷo ca vibhūsito; </span><br><p id=bv7:17.5><span class=root>Puññakammābhinibbattā, </span><br><p id=bv7:17.6><span class=root>tayo pāsādamuttamā. </span><br><p id=bv7:18.1><span class=root>Tettiṁsa ca sahassāni, </span><br><p id=bv7:18.2><span class=root>nāriyo samalaṅkatā; </span><br><p id=bv7:18.3><span class=root>Sudassanā nāma nārī, </span><br><p id=bv7:18.4><span class=root>varuṇo nāma atrajo. </span><br><p id=bv7:19.1><span class=root>Nimitte caturo disvā, </span><br><p id=bv7:19.2><span class=root>rathayānena nikkhami; </span><br><p id=bv7:19.3><span class=root>Anūnasattamāsāni, </span><br><p id=bv7:19.4><span class=root>padhānaṁ padahī jino. </span><br><p id=bv7:20.1><span class=root>Brahmunā yācito santo, </span><br><p id=bv7:20.2><span class=root>revato lokanāyako; </span><br><p id=bv7:20.3><span class=root>Vatti cakkaṁ mahāvīro, </span><br><p id=bv7:20.4><span class=root>varuṇārāme sirīghare. </span><br><p id=bv7:21.1><span class=root>Varuṇo brahmadevo ca, </span><br><p id=bv7:21.2><span class=root>ahesuṁ aggasāvakā; </span><br><p id=bv7:21.3><span class=root>Sambhavo nāmupaṭṭhāko, </span><br><p id=bv7:21.4><span class=root>revatassa mahesino. </span><br><p id=bv7:22.1><span class=root>Bhaddā ceva subhaddā ca, </span><br><p id=bv7:22.2><span class=root>ahesuṁ aggasāvikā; </span><br><p id=bv7:22.3><span class=root>Sopi buddho asamasamo, </span><br><p id=bv7:22.4><span class=root>nāgamūle abujjhatha. </span><br><p id=bv7:23.1><span class=root>Padumo kuñjaro ceva, </span><br><p id=bv7:23.2><span class=root>ahesuṁ aggupaṭṭhakā; </span><br><p id=bv7:23.3><span class=root>Sirīmā ceva yasavatī, </span><br><p id=bv7:23.4><span class=root>ahesuṁ aggupaṭṭhikā. </span><br><p id=bv7:24.1><span class=root>Uccattanena so buddho, </span><br><p id=bv7:24.2><span class=root>asītihatthamuggato; </span><br><p id=bv7:24.3><span class=root>Obhāseti disā sabbā, </span><br><p id=bv7:24.4><span class=root>indaketuva uggato. </span><br><p id=bv7:25.1><span class=root>Tassa sarīre nibbattā, </span><br><p id=bv7:25.2><span class=root>pabhāmālā anuttarā; </span><br><p id=bv7:25.3><span class=root>Divā vā yadi vā rattiṁ, </span><br><p id=bv7:25.4><span class=root>samantā pharati yojanaṁ. </span><br><p id=bv7:26.1><span class=root>Saṭṭhivassasahassāni, </span><br><p id=bv7:26.2><span class=root>āyu vijjati tāvade; </span><br><p id=bv7:26.3><span class=root>Tāvatā tiṭṭhamāno so, </span><br><p id=bv7:26.4><span class=root>tāresi janataṁ bahuṁ. </span><br><p id=bv7:27.1><span class=root>Dassayitvā buddhabalaṁ, </span><br><p id=bv7:27.2><span class=root>amataṁ loke pakāsayaṁ; </span><br><p id=bv7:27.3><span class=root>Nibbāyi anupādāno, </span><br><p id=bv7:27.4><span class=root>yathaggupādānasaṅkhayā. </span><br><p id=bv7:28.1><span class=root>So ca kāyo ratananibho, </span><br><p id=bv7:28.2><span class=root>so ca dhammo asādiso; </span><br><p id=bv7:28.3><span class=root>Sabbaṁ tamantarahitaṁ, </span><br><p id=bv7:28.4><span class=root>nanu rittā sabbasaṅkhārā. </span><br><p id=bv7:29.1><span class=root>Revato yasadharo buddho, </span><br><p id=bv7:29.2><span class=root>Nibbuto so mahāpure; </span><br><p id=bv7:29.3><span class=root>Dhātuvitthārikaṁ āsi, </span><br><p id=bv7:29.4><span class=root>Tesu tesu padesato”ti. </span><br><p id=bv7:30.1><span class=root>Revatassa bhagavato vaṁso pañcamo. </span><br></main><footer class="container footer"><small><a href=/about>Contact info</a></small></footer>