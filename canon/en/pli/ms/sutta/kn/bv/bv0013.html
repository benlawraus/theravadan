<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0012.html>Previous</a><a href=/canon/en/pli/ms/sutta/kn/bv/bv0014.html>Next</a></div><p id=bv13:0.1><span class=root>Buddhavaṁsa </span><br><p id=bv13:0.2><span class="root big-bold">13. Sumedhabuddhavaṁsa </span><br><p id=bv13:1.1><span class=root>“Padumuttarassa aparena, </span><br><p id=bv13:1.2><span class=root>Sumedho nāma nāyako; </span><br><p id=bv13:1.3><span class=root>Durāsado uggatejo, </span><br><p id=bv13:1.4><span class=root>Sabbalokuttamo muni. </span><br><p id=bv13:2.1><span class=root>Pasannanetto sumukho, </span><br><p id=bv13:2.2><span class=root>brahā uju patāpavā; </span><br><p id=bv13:2.3><span class=root>Hitesī sabbasattānaṁ, </span><br><p id=bv13:2.4><span class=root>bahū mocesi bandhanā. </span><br><p id=bv13:3.1><span class=root>Yadā buddho pāpuṇitvā, </span><br><p id=bv13:3.2><span class=root>kevalaṁ bodhimuttamaṁ; </span><br><p id=bv13:3.3><span class=root>Sudassanamhi nagare, </span><br><p id=bv13:3.4><span class=root>dhammacakkaṁ pavattayi. </span><br><p id=bv13:4.1><span class=root>Tassāpi abhisamayā tīṇi, </span><br><p id=bv13:4.2><span class=root>Ahesuṁ dhammadesane; </span><br><p id=bv13:4.3><span class=root>Koṭisatasahassānaṁ, </span><br><p id=bv13:4.4><span class=root>Paṭhamābhisamayo ahu. </span><br><p id=bv13:5.1><span class=root>Punāparaṁ kumbhakaṇṇaṁ, </span><br><p id=bv13:5.2><span class=root>yakkhaṁ so damayī jino; </span><br><p id=bv13:5.3><span class=root>Navutikoṭisahassānaṁ, </span><br><p id=bv13:5.4><span class=root>dutiyābhisamayo ahu. </span><br><p id=bv13:6.1><span class=root>Punāparaṁ amitayaso, </span><br><p id=bv13:6.2><span class=root>catusaccaṁ pakāsayi; </span><br><p id=bv13:6.3><span class=root>Asītikoṭisahassānaṁ, </span><br><p id=bv13:6.4><span class=root>tatiyābhisamayo ahu. </span><br><p id=bv13:7.1><span class=root>Sannipātā tayo āsuṁ, </span><br><p id=bv13:7.2><span class=root>sumedhassa mahesino; </span><br><p id=bv13:7.3><span class=root>Khīṇāsavānaṁ vimalānaṁ, </span><br><p id=bv13:7.4><span class=root>santacittāna tādinaṁ. </span><br><p id=bv13:8.1><span class=root>Sudassanaṁ nāma nagaraṁ, </span><br><p id=bv13:8.2><span class=root>upagañchi jino yadā; </span><br><p id=bv13:8.3><span class=root>Tadā khīṇāsavā bhikkhū, </span><br><p id=bv13:8.4><span class=root>samiṁsu satakoṭiyo. </span><br><p id=bv13:9.1><span class=root>Punāparaṁ devakūṭe, </span><br><p id=bv13:9.2><span class=root>bhikkhūnaṁ kathinatthate; </span><br><p id=bv13:9.3><span class=root>Tadā navutikoṭīnaṁ, </span><br><p id=bv13:9.4><span class=root>dutiyo āsi samāgamo. </span><br><p id=bv13:10.1><span class=root>Punāparaṁ dasabalo, </span><br><p id=bv13:10.2><span class=root>yadā carati cārikaṁ; </span><br><p id=bv13:10.3><span class=root>Tadā asītikoṭīnaṁ, </span><br><p id=bv13:10.4><span class=root>tatiyo āsi samāgamo. </span><br><p id=bv13:11.1><span class=root>Ahaṁ tena samayena, </span><br><p id=bv13:11.2><span class=root>uttaro nāma māṇavo; </span><br><p id=bv13:11.3><span class=root>Asītikoṭiyo mayhaṁ, </span><br><p id=bv13:11.4><span class=root>ghare sannicitaṁ dhanaṁ. </span><br><p id=bv13:12.1><span class=root>Kevalaṁ sabbaṁ datvāna, </span><br><p id=bv13:12.2><span class=root>sasaṅghe lokanāyake; </span><br><p id=bv13:12.3><span class=root>Saraṇaṁ tassupagañchiṁ, </span><br><p id=bv13:12.4><span class=root>pabbajjañcābhirocayiṁ. </span><br><p id=bv13:13.1><span class=root>Sopi maṁ buddho byākāsi, </span><br><p id=bv13:13.2><span class=root>karonto anumodanaṁ; </span><br><p id=bv13:13.3><span class=root>‘Tiṁsakappasahassamhi, </span><br><p id=bv13:13.4><span class=root>ayaṁ buddho bhavissati. </span><br><p id=bv13:14.1><span class=root>Padhānaṁ padahitvāna, </span><br><p id=bv13:14.2><span class=root>…pe… </span><br><p id=bv13:14.3><span class=root>hessāma sammukhā imaṁ’. </span><br><p id=bv13:15.1><span class=root>Tassāpi vacanaṁ sutvā, </span><br><p id=bv13:15.2><span class=root>bhiyyo cittaṁ pasādayiṁ; </span><br><p id=bv13:15.3><span class=root>Uttariṁ vatamadhiṭṭhāsiṁ, </span><br><p id=bv13:15.4><span class=root>dasapāramipūriyā. </span><br><p id=bv13:16.1><span class=root>Suttantaṁ vinayañcāpi, </span><br><p id=bv13:16.2><span class=root>navaṅgaṁ satthusāsanaṁ; </span><br><p id=bv13:16.3><span class=root>Sabbaṁ pariyāpuṇitvāna, </span><br><p id=bv13:16.4><span class=root>sobhayiṁ jinasāsanaṁ. </span><br><p id=bv13:17.1><span class=root>Tatthappamatto viharanto, </span><br><p id=bv13:17.2><span class=root>Nisajjaṭṭhānacaṅkame; </span><br><p id=bv13:17.3><span class=root>Abhiññāsu pāramiṁ gantvā, </span><br><p id=bv13:17.4><span class=root>Brahmalokamagañchahaṁ. </span><br><p id=bv13:18.1><span class=root>Sudassanaṁ nāma nagaraṁ, </span><br><p id=bv13:18.2><span class=root>sudatto nāma khattiyo; </span><br><p id=bv13:18.3><span class=root>Sudattā nāma janikā, </span><br><p id=bv13:18.4><span class=root>sumedhassa mahesino. </span><br><p id=bv13:19.1><span class=root>Navavassasahassāni, </span><br><p id=bv13:19.2><span class=root>Agāraṁ ajjha so vasi; </span><br><p id=bv13:19.3><span class=root>Sucandakañcanasirivaḍḍhā, </span><br><p id=bv13:19.4><span class=root>Tayo pāsādamuttamā. </span><br><p id=bv13:20.1><span class=root>Tisoḷasasahassāni, </span><br><p id=bv13:20.2><span class=root>nāriyo samalaṅkatā; </span><br><p id=bv13:20.3><span class=root>Sumanā nāma sā nārī, </span><br><p id=bv13:20.4><span class=root>punabbasu nāma atrajo. </span><br><p id=bv13:21.1><span class=root>Nimitte caturo disvā, </span><br><p id=bv13:21.2><span class=root>hatthiyānena nikkhami; </span><br><p id=bv13:21.3><span class=root>Anūnakaṁ aḍḍhamāsaṁ, </span><br><p id=bv13:21.4><span class=root>padhānaṁ padahī jino. </span><br><p id=bv13:22.1><span class=root>Brahmunā yācito santo, </span><br><p id=bv13:22.2><span class=root>sumedho lokanāyako; </span><br><p id=bv13:22.3><span class=root>Vatti cakkaṁ mahāvīro, </span><br><p id=bv13:22.4><span class=root>sudassanuyyānamuttame. </span><br><p id=bv13:23.1><span class=root>Saraṇo sabbakāmo ca, </span><br><p id=bv13:23.2><span class=root>ahesuṁ aggasāvakā; </span><br><p id=bv13:23.3><span class=root>Sāgaro nāmupaṭṭhāko, </span><br><p id=bv13:23.4><span class=root>sumedhassa mahesino. </span><br><p id=bv13:24.1><span class=root>Rāmā ceva surāmā ca, </span><br><p id=bv13:24.2><span class=root>ahesuṁ aggasāvikā; </span><br><p id=bv13:24.3><span class=root>Bodhi tassa bhagavato, </span><br><p id=bv13:24.4><span class=root>mahānīpoti vuccati. </span><br><p id=bv13:25.1><span class=root>Uruvelā yasavā ca, </span><br><p id=bv13:25.2><span class=root>ahesuṁ aggupaṭṭhakā; </span><br><p id=bv13:25.3><span class=root>Yasodharā sirimā ca, </span><br><p id=bv13:25.4><span class=root>ahesuṁ aggupaṭṭhikā. </span><br><p id=bv13:26.1><span class=root>Aṭṭhāsītiratanāni, </span><br><p id=bv13:26.2><span class=root>accuggato mahāmuni; </span><br><p id=bv13:26.3><span class=root>Obhāseti disā sabbā, </span><br><p id=bv13:26.4><span class=root>cando tāragaṇe yathā. </span><br><p id=bv13:27.1><span class=root>Cakkavattimaṇī nāma, </span><br><p id=bv13:27.2><span class=root>yathā tapati yojanaṁ; </span><br><p id=bv13:27.3><span class=root>Tatheva tassa ratanaṁ, </span><br><p id=bv13:27.4><span class=root>samantā pharati yojanaṁ. </span><br><p id=bv13:28.1><span class=root>Navutivassasahassāni, </span><br><p id=bv13:28.2><span class=root>āyu vijjati tāvade; </span><br><p id=bv13:28.3><span class=root>Tāvatā tiṭṭhamāno so, </span><br><p id=bv13:28.4><span class=root>tāresi janataṁ bahuṁ. </span><br><p id=bv13:29.1><span class=root>Tevijjachaḷabhiññehi, </span><br><p id=bv13:29.2><span class=root>balappattehi tādihi; </span><br><p id=bv13:29.3><span class=root>Samākulamidaṁ āsi, </span><br><p id=bv13:29.4><span class=root>arahantehi sādhuhi. </span><br><p id=bv13:30.1><span class=root>Tepi sabbe amitayasā, </span><br><p id=bv13:30.2><span class=root>vippamuttā nirūpadhī; </span><br><p id=bv13:30.3><span class=root>Ñāṇālokaṁ dassayitvā, </span><br><p id=bv13:30.4><span class=root>nibbutā te mahāyasā. </span><br><p id=bv13:31.1><span class=root>Sumedho jinavaro buddho, </span><br><p id=bv13:31.2><span class=root>Medhārāmamhi nibbuto; </span><br><p id=bv13:31.3><span class=root>Dhātuvitthārikaṁ āsi, </span><br><p id=bv13:31.4><span class=root>Tesu tesu padesato”ti. </span><br><p id=bv13:32.1><span class=root>Sumedhassa bhagavato vaṁso ekādasamo. </span><br></main><footer class="container footer"><small><a href=/about>Contact info</a></small></footer>