<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0012.html>Previous</a><a href=/canon/en/pli/ms/sutta/kn/bv/bv0014.html>Next</a></div><p><div class=verse-container id=bv13:0.1><span>Buddhavaṁsa </span></div><p><div class=verse-container id=bv13:0.2><span class=big-bold>13. Sumedhabuddhavaṁsa </span></div><p><div class=verse-container id=bv13:1.1><span>“Padumuttarassa aparena, </span></div><p><div class=verse-container id=bv13:1.2><span>Sumedho nāma nāyako; </span></div><p><div class=verse-container id=bv13:1.3><span>Durāsado uggatejo, </span></div><p><div class=verse-container id=bv13:1.4><span>Sabbalokuttamo muni. </span></div><p><div class=verse-container id=bv13:2.1><span>Pasannanetto sumukho, </span></div><p><div class=verse-container id=bv13:2.2><span>brahā uju patāpavā; </span></div><p><div class=verse-container id=bv13:2.3><span>Hitesī sabbasattānaṁ, </span></div><p><div class=verse-container id=bv13:2.4><span>bahū mocesi bandhanā. </span></div><p><div class=verse-container id=bv13:3.1><span>Yadā buddho pāpuṇitvā, </span></div><p><div class=verse-container id=bv13:3.2><span>kevalaṁ bodhimuttamaṁ; </span></div><p><div class=verse-container id=bv13:3.3><span>Sudassanamhi nagare, </span></div><p><div class=verse-container id=bv13:3.4><span>dhammacakkaṁ pavattayi. </span></div><p><div class=verse-container id=bv13:4.1><span>Tassāpi abhisamayā tīṇi, </span></div><p><div class=verse-container id=bv13:4.2><span>Ahesuṁ dhammadesane; </span></div><p><div class=verse-container id=bv13:4.3><span>Koṭisatasahassānaṁ, </span></div><p><div class=verse-container id=bv13:4.4><span>Paṭhamābhisamayo ahu. </span></div><p><div class=verse-container id=bv13:5.1><span>Punāparaṁ kumbhakaṇṇaṁ, </span></div><p><div class=verse-container id=bv13:5.2><span>yakkhaṁ so damayī jino; </span></div><p><div class=verse-container id=bv13:5.3><span>Navutikoṭisahassānaṁ, </span></div><p><div class=verse-container id=bv13:5.4><span>dutiyābhisamayo ahu. </span></div><p><div class=verse-container id=bv13:6.1><span>Punāparaṁ amitayaso, </span></div><p><div class=verse-container id=bv13:6.2><span>catusaccaṁ pakāsayi; </span></div><p><div class=verse-container id=bv13:6.3><span>Asītikoṭisahassānaṁ, </span></div><p><div class=verse-container id=bv13:6.4><span>tatiyābhisamayo ahu. </span></div><p><div class=verse-container id=bv13:7.1><span>Sannipātā tayo āsuṁ, </span></div><p><div class=verse-container id=bv13:7.2><span>sumedhassa mahesino; </span></div><p><div class=verse-container id=bv13:7.3><span>Khīṇāsavānaṁ vimalānaṁ, </span></div><p><div class=verse-container id=bv13:7.4><span>santacittāna tādinaṁ. </span></div><p><div class=verse-container id=bv13:8.1><span>Sudassanaṁ nāma nagaraṁ, </span></div><p><div class=verse-container id=bv13:8.2><span>upagañchi jino yadā; </span></div><p><div class=verse-container id=bv13:8.3><span>Tadā khīṇāsavā bhikkhū, </span></div><p><div class=verse-container id=bv13:8.4><span>samiṁsu satakoṭiyo. </span></div><p><div class=verse-container id=bv13:9.1><span>Punāparaṁ devakūṭe, </span></div><p><div class=verse-container id=bv13:9.2><span>bhikkhūnaṁ kathinatthate; </span></div><p><div class=verse-container id=bv13:9.3><span>Tadā navutikoṭīnaṁ, </span></div><p><div class=verse-container id=bv13:9.4><span>dutiyo āsi samāgamo. </span></div><p><div class=verse-container id=bv13:10.1><span>Punāparaṁ dasabalo, </span></div><p><div class=verse-container id=bv13:10.2><span>yadā carati cārikaṁ; </span></div><p><div class=verse-container id=bv13:10.3><span>Tadā asītikoṭīnaṁ, </span></div><p><div class=verse-container id=bv13:10.4><span>tatiyo āsi samāgamo. </span></div><p><div class=verse-container id=bv13:11.1><span>Ahaṁ tena samayena, </span></div><p><div class=verse-container id=bv13:11.2><span>uttaro nāma māṇavo; </span></div><p><div class=verse-container id=bv13:11.3><span>Asītikoṭiyo mayhaṁ, </span></div><p><div class=verse-container id=bv13:11.4><span>ghare sannicitaṁ dhanaṁ. </span></div><p><div class=verse-container id=bv13:12.1><span>Kevalaṁ sabbaṁ datvāna, </span></div><p><div class=verse-container id=bv13:12.2><span>sasaṅghe lokanāyake; </span></div><p><div class=verse-container id=bv13:12.3><span>Saraṇaṁ tassupagañchiṁ, </span></div><p><div class=verse-container id=bv13:12.4><span>pabbajjañcābhirocayiṁ. </span></div><p><div class=verse-container id=bv13:13.1><span>Sopi maṁ buddho byākāsi, </span></div><p><div class=verse-container id=bv13:13.2><span>karonto anumodanaṁ; </span></div><p><div class=verse-container id=bv13:13.3><span>‘Tiṁsakappasahassamhi, </span></div><p><div class=verse-container id=bv13:13.4><span>ayaṁ buddho bhavissati. </span></div><p><div class=verse-container id=bv13:14.1><span>Padhānaṁ padahitvāna, </span></div><p><div class=verse-container id=bv13:14.2><span>…pe… </span></div><p><div class=verse-container id=bv13:14.3><span>hessāma sammukhā imaṁ’. </span></div><p><div class=verse-container id=bv13:15.1><span>Tassāpi vacanaṁ sutvā, </span></div><p><div class=verse-container id=bv13:15.2><span>bhiyyo cittaṁ pasādayiṁ; </span></div><p><div class=verse-container id=bv13:15.3><span>Uttariṁ vatamadhiṭṭhāsiṁ, </span></div><p><div class=verse-container id=bv13:15.4><span>dasapāramipūriyā. </span></div><p><div class=verse-container id=bv13:16.1><span>Suttantaṁ vinayañcāpi, </span></div><p><div class=verse-container id=bv13:16.2><span>navaṅgaṁ satthusāsanaṁ; </span></div><p><div class=verse-container id=bv13:16.3><span>Sabbaṁ pariyāpuṇitvāna, </span></div><p><div class=verse-container id=bv13:16.4><span>sobhayiṁ jinasāsanaṁ. </span></div><p><div class=verse-container id=bv13:17.1><span>Tatthappamatto viharanto, </span></div><p><div class=verse-container id=bv13:17.2><span>Nisajjaṭṭhānacaṅkame; </span></div><p><div class=verse-container id=bv13:17.3><span>Abhiññāsu pāramiṁ gantvā, </span></div><p><div class=verse-container id=bv13:17.4><span>Brahmalokamagañchahaṁ. </span></div><p><div class=verse-container id=bv13:18.1><span>Sudassanaṁ nāma nagaraṁ, </span></div><p><div class=verse-container id=bv13:18.2><span>sudatto nāma khattiyo; </span></div><p><div class=verse-container id=bv13:18.3><span>Sudattā nāma janikā, </span></div><p><div class=verse-container id=bv13:18.4><span>sumedhassa mahesino. </span></div><p><div class=verse-container id=bv13:19.1><span>Navavassasahassāni, </span></div><p><div class=verse-container id=bv13:19.2><span>Agāraṁ ajjha so vasi; </span></div><p><div class=verse-container id=bv13:19.3><span>Sucandakañcanasirivaḍḍhā, </span></div><p><div class=verse-container id=bv13:19.4><span>Tayo pāsādamuttamā. </span></div><p><div class=verse-container id=bv13:20.1><span>Tisoḷasasahassāni, </span></div><p><div class=verse-container id=bv13:20.2><span>nāriyo samalaṅkatā; </span></div><p><div class=verse-container id=bv13:20.3><span>Sumanā nāma sā nārī, </span></div><p><div class=verse-container id=bv13:20.4><span>punabbasu nāma atrajo. </span></div><p><div class=verse-container id=bv13:21.1><span>Nimitte caturo disvā, </span></div><p><div class=verse-container id=bv13:21.2><span>hatthiyānena nikkhami; </span></div><p><div class=verse-container id=bv13:21.3><span>Anūnakaṁ aḍḍhamāsaṁ, </span></div><p><div class=verse-container id=bv13:21.4><span>padhānaṁ padahī jino. </span></div><p><div class=verse-container id=bv13:22.1><span>Brahmunā yācito santo, </span></div><p><div class=verse-container id=bv13:22.2><span>sumedho lokanāyako; </span></div><p><div class=verse-container id=bv13:22.3><span>Vatti cakkaṁ mahāvīro, </span></div><p><div class=verse-container id=bv13:22.4><span>sudassanuyyānamuttame. </span></div><p><div class=verse-container id=bv13:23.1><span>Saraṇo sabbakāmo ca, </span></div><p><div class=verse-container id=bv13:23.2><span>ahesuṁ aggasāvakā; </span></div><p><div class=verse-container id=bv13:23.3><span>Sāgaro nāmupaṭṭhāko, </span></div><p><div class=verse-container id=bv13:23.4><span>sumedhassa mahesino. </span></div><p><div class=verse-container id=bv13:24.1><span>Rāmā ceva surāmā ca, </span></div><p><div class=verse-container id=bv13:24.2><span>ahesuṁ aggasāvikā; </span></div><p><div class=verse-container id=bv13:24.3><span>Bodhi tassa bhagavato, </span></div><p><div class=verse-container id=bv13:24.4><span>mahānīpoti vuccati. </span></div><p><div class=verse-container id=bv13:25.1><span>Uruvelā yasavā ca, </span></div><p><div class=verse-container id=bv13:25.2><span>ahesuṁ aggupaṭṭhakā; </span></div><p><div class=verse-container id=bv13:25.3><span>Yasodharā sirimā ca, </span></div><p><div class=verse-container id=bv13:25.4><span>ahesuṁ aggupaṭṭhikā. </span></div><p><div class=verse-container id=bv13:26.1><span>Aṭṭhāsītiratanāni, </span></div><p><div class=verse-container id=bv13:26.2><span>accuggato mahāmuni; </span></div><p><div class=verse-container id=bv13:26.3><span>Obhāseti disā sabbā, </span></div><p><div class=verse-container id=bv13:26.4><span>cando tāragaṇe yathā. </span></div><p><div class=verse-container id=bv13:27.1><span>Cakkavattimaṇī nāma, </span></div><p><div class=verse-container id=bv13:27.2><span>yathā tapati yojanaṁ; </span></div><p><div class=verse-container id=bv13:27.3><span>Tatheva tassa ratanaṁ, </span></div><p><div class=verse-container id=bv13:27.4><span>samantā pharati yojanaṁ. </span></div><p><div class=verse-container id=bv13:28.1><span>Navutivassasahassāni, </span></div><p><div class=verse-container id=bv13:28.2><span>āyu vijjati tāvade; </span></div><p><div class=verse-container id=bv13:28.3><span>Tāvatā tiṭṭhamāno so, </span></div><p><div class=verse-container id=bv13:28.4><span>tāresi janataṁ bahuṁ. </span></div><p><div class=verse-container id=bv13:29.1><span>Tevijjachaḷabhiññehi, </span></div><p><div class=verse-container id=bv13:29.2><span>balappattehi tādihi; </span></div><p><div class=verse-container id=bv13:29.3><span>Samākulamidaṁ āsi, </span></div><p><div class=verse-container id=bv13:29.4><span>arahantehi sādhuhi. </span></div><p><div class=verse-container id=bv13:30.1><span>Tepi sabbe amitayasā, </span></div><p><div class=verse-container id=bv13:30.2><span>vippamuttā nirūpadhī; </span></div><p><div class=verse-container id=bv13:30.3><span>Ñāṇālokaṁ dassayitvā, </span></div><p><div class=verse-container id=bv13:30.4><span>nibbutā te mahāyasā. </span></div><p><div class=verse-container id=bv13:31.1><span>Sumedho jinavaro buddho, </span></div><p><div class=verse-container id=bv13:31.2><span>Medhārāmamhi nibbuto; </span></div><p><div class=verse-container id=bv13:31.3><span>Dhātuvitthārikaṁ āsi, </span></div><p><div class=verse-container id=bv13:31.4><span>Tesu tesu padesato”ti. </span></div><p><div class=verse-container id=bv13:32.1><span>Sumedhassa bhagavato vaṁso ekādasamo. </span></div><div class=flex-between><a href=/canon/en/pli/ms/sutta/kn/bv/bv0012.html>Previous</a><a href=/canon/en/pli/ms/sutta/kn/bv/bv0014.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>