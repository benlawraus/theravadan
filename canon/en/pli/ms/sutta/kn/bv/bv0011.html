<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0010.html>Previous</a><a href=/canon/en/pli/ms/sutta/kn/bv/bv0012.html>Next</a></div><p><div class=verse-container id=bv11:0.1><span>Buddhavaṁsa </span></div><p><div class=verse-container id=bv11:0.2><span class=big-bold>11. Nāradabuddhavaṁsa </span></div><p><div class=verse-container id=bv11:1.1><span>“Padumassa aparena, </span></div><p><div class=verse-container id=bv11:1.2><span>sambuddho dvipaduttamo; </span></div><p><div class=verse-container id=bv11:1.3><span>Nārado nāma nāmena, </span></div><p><div class=verse-container id=bv11:1.4><span>asamo appaṭipuggalo. </span></div><p><div class=verse-container id=bv11:2.1><span>So buddho cakkavattissa, </span></div><p><div class=verse-container id=bv11:2.2><span>jeṭṭho dayitaoraso; </span></div><p><div class=verse-container id=bv11:2.3><span>Āmukkamālābharaṇo, </span></div><p><div class=verse-container id=bv11:2.4><span>uyyānaṁ upasaṅkami. </span></div><p><div class=verse-container id=bv11:3.1><span>Tatthāsi rukkho yasavipulo, </span></div><p><div class=verse-container id=bv11:3.2><span>Abhirūpo brahā suci; </span></div><p><div class=verse-container id=bv11:3.3><span>Tamajjhapatvā upanisīdi, </span></div><p><div class=verse-container id=bv11:3.4><span>Mahāsoṇassa heṭṭhato. </span></div><p><div class=verse-container id=bv11:4.1><span>Tattha ñāṇavaruppajji, </span></div><p><div class=verse-container id=bv11:4.2><span>anantaṁ vajirūpamaṁ; </span></div><p><div class=verse-container id=bv11:4.3><span>Tena vicini saṅkhāre, </span></div><p><div class=verse-container id=bv11:4.4><span>ukkujjamavakujjakaṁ. </span></div><p><div class=verse-container id=bv11:5.1><span>Tattha sabbakilesāni, </span></div><p><div class=verse-container id=bv11:5.2><span>asesamabhivāhayi; </span></div><p><div class=verse-container id=bv11:5.3><span>Pāpuṇī kevalaṁ bodhiṁ, </span></div><p><div class=verse-container id=bv11:5.4><span>buddhañāṇe ca cuddasa. </span></div><p><div class=verse-container id=bv11:6.1><span>Pāpuṇitvāna sambodhiṁ, </span></div><p><div class=verse-container id=bv11:6.2><span>dhammacakkaṁ pavattayi; </span></div><p><div class=verse-container id=bv11:6.3><span>Koṭisatasahassānaṁ, </span></div><p><div class=verse-container id=bv11:6.4><span>paṭhamābhisamayo ahu. </span></div><p><div class=verse-container id=bv11:7.1><span>Mahādoṇaṁ nāgarājaṁ, </span></div><p><div class=verse-container id=bv11:7.2><span>vinayanto mahāmuni; </span></div><p><div class=verse-container id=bv11:7.3><span>Pāṭiheraṁ tadākāsi, </span></div><p><div class=verse-container id=bv11:7.4><span>dassayanto sadevake. </span></div><p><div class=verse-container id=bv11:8.1><span>Tadā devamanussānaṁ, </span></div><p><div class=verse-container id=bv11:8.2><span>tamhi dhammappakāsane; </span></div><p><div class=verse-container id=bv11:8.3><span>Navutikoṭisahassāni, </span></div><p><div class=verse-container id=bv11:8.4><span>tariṁsu sabbasaṁsayaṁ. </span></div><p><div class=verse-container id=bv11:9.1><span>Yamhi kāle mahāvīro, </span></div><p><div class=verse-container id=bv11:9.2><span>ovadī sakamatrajaṁ; </span></div><p><div class=verse-container id=bv11:9.3><span>Asītikoṭisahassānaṁ, </span></div><p><div class=verse-container id=bv11:9.4><span>tatiyābhisamayo ahu. </span></div><p><div class=verse-container id=bv11:10.1><span>Sannipātā tayo āsuṁ, </span></div><p><div class=verse-container id=bv11:10.2><span>nāradassa mahesino; </span></div><p><div class=verse-container id=bv11:10.3><span>Koṭisatasahassānaṁ, </span></div><p><div class=verse-container id=bv11:10.4><span>paṭhamo āsi samāgamo. </span></div><p><div class=verse-container id=bv11:11.1><span>Yadā buddho buddhaguṇaṁ, </span></div><p><div class=verse-container id=bv11:11.2><span>sanidānaṁ pakāsayi; </span></div><p><div class=verse-container id=bv11:11.3><span>Navutikoṭisahassāni, </span></div><p><div class=verse-container id=bv11:11.4><span>samiṁsu vimalā tadā. </span></div><p><div class=verse-container id=bv11:12.1><span>Yadā verocano nāgo, </span></div><p><div class=verse-container id=bv11:12.2><span>dānaṁ dadāti satthuno; </span></div><p><div class=verse-container id=bv11:12.3><span>Tadā samiṁsu jinaputtā, </span></div><p><div class=verse-container id=bv11:12.4><span>asītisatasahassiyo. </span></div><p><div class=verse-container id=bv11:13.1><span>Ahaṁ tena samayena, </span></div><p><div class=verse-container id=bv11:13.2><span>jaṭilo uggatāpano; </span></div><p><div class=verse-container id=bv11:13.3><span>Antalikkhacaro āsiṁ, </span></div><p><div class=verse-container id=bv11:13.4><span>pañcābhiññāsu pāragū. </span></div><p><div class=verse-container id=bv11:14.1><span>Tadāpāhaṁ asamasamaṁ, </span></div><p><div class=verse-container id=bv11:14.2><span>sasaṅghaṁ saparijjanaṁ; </span></div><p><div class=verse-container id=bv11:14.3><span>Annapānena tappetvā, </span></div><p><div class=verse-container id=bv11:14.4><span>candanenābhipūjayiṁ. </span></div><p><div class=verse-container id=bv11:15.1><span>Sopi maṁ tadā byākāsi, </span></div><p><div class=verse-container id=bv11:15.2><span>nārado lokanāyako; </span></div><p><div class=verse-container id=bv11:15.3><span>‘Aparimeyyito kappe, </span></div><p><div class=verse-container id=bv11:15.4><span>ayaṁ buddho bhavissati. </span></div><p><div class=verse-container id=bv11:16.1><span>Padhānaṁ padahitvāna, </span></div><p><div class=verse-container id=bv11:16.2><span>…pe… </span></div><p><div class=verse-container id=bv11:16.3><span>hessāma sammukhā imaṁ’. </span></div><p><div class=verse-container id=bv11:17.1><span>Tassāpi vacanaṁ sutvā, </span></div><p><div class=verse-container id=bv11:17.2><span>bhiyyo hāsetva mānasaṁ; </span></div><p><div class=verse-container id=bv11:17.3><span>Adhiṭṭhahiṁ vataṁ uggaṁ, </span></div><p><div class=verse-container id=bv11:17.4><span>dasapāramipūriyā. </span></div><p><div class=verse-container id=bv11:18.1><span>Nagaraṁ dhaññavatī nāma, </span></div><p><div class=verse-container id=bv11:18.2><span>sudevo nāma khattiyo; </span></div><p><div class=verse-container id=bv11:18.3><span>Anomā nāma janikā, </span></div><p><div class=verse-container id=bv11:18.4><span>nāradassa mahesino. </span></div><p><div class=verse-container id=bv11:19.1><span>Navavassasahassāni, </span></div><p><div class=verse-container id=bv11:19.2><span>agāraṁ ajjha so vasi; </span></div><p><div class=verse-container id=bv11:19.3><span>Jito vijitābhirāmo, </span></div><p><div class=verse-container id=bv11:19.4><span>tayo pāsādamuttamā. </span></div><p><div class=verse-container id=bv11:20.1><span>Ticattārīsasahassāni, </span></div><p><div class=verse-container id=bv11:20.2><span>nāriyo samalaṅkatā; </span></div><p><div class=verse-container id=bv11:20.3><span>Vijitasenā nāma nārī, </span></div><p><div class=verse-container id=bv11:20.4><span>nanduttaro nāma atrajo. </span></div><p><div class=verse-container id=bv11:21.1><span>Nimitte caturo disvā, </span></div><p><div class=verse-container id=bv11:21.2><span>Padasā gamanena nikkhami; </span></div><p><div class=verse-container id=bv11:21.3><span>Sattāhaṁ padhānacāraṁ, </span></div><p><div class=verse-container id=bv11:21.4><span>Acarī purisuttamo. </span></div><p><div class=verse-container id=bv11:22.1><span>Brahmunā yācito santo, </span></div><p><div class=verse-container id=bv11:22.2><span>nārado lokanāyako; </span></div><p><div class=verse-container id=bv11:22.3><span>Vatti cakkaṁ mahāvīro, </span></div><p><div class=verse-container id=bv11:22.4><span>dhanañcuyyānamuttame. </span></div><p><div class=verse-container id=bv11:23.1><span>Bhaddasālo jitamitto, </span></div><p><div class=verse-container id=bv11:23.2><span>ahesuṁ aggasāvakā; </span></div><p><div class=verse-container id=bv11:23.3><span>Vāseṭṭho nāmupaṭṭhāko, </span></div><p><div class=verse-container id=bv11:23.4><span>nāradassa mahesino. </span></div><p><div class=verse-container id=bv11:24.1><span>Uttarā phaggunī ceva, </span></div><p><div class=verse-container id=bv11:24.2><span>ahesuṁ aggasāvikā; </span></div><p><div class=verse-container id=bv11:24.3><span>Bodhi tassa bhagavato, </span></div><p><div class=verse-container id=bv11:24.4><span>mahāsoṇoti vuccati. </span></div><p><div class=verse-container id=bv11:25.1><span>Uggarindo vasabho ca, </span></div><p><div class=verse-container id=bv11:25.2><span>ahesuṁ aggupaṭṭhakā; </span></div><p><div class=verse-container id=bv11:25.3><span>Indāvarī ca vaṇḍī ca, </span></div><p><div class=verse-container id=bv11:25.4><span>ahesuṁ aggupaṭṭhikā. </span></div><p><div class=verse-container id=bv11:26.1><span>Aṭṭhāsītiratanāni, </span></div><p><div class=verse-container id=bv11:26.2><span>accuggato mahāmuni; </span></div><p><div class=verse-container id=bv11:26.3><span>Kañcanagghiyasaṅkāso, </span></div><p><div class=verse-container id=bv11:26.4><span>dasasahassī virocati. </span></div><p><div class=verse-container id=bv11:27.1><span>Tassa byāmappabhā kāyā, </span></div><p><div class=verse-container id=bv11:27.2><span>niddhāvati disodisaṁ; </span></div><p><div class=verse-container id=bv11:27.3><span>Nirantaraṁ divārattiṁ, </span></div><p><div class=verse-container id=bv11:27.4><span>yojanaṁ pharate sadā. </span></div><p><div class=verse-container id=bv11:28.1><span>Na keci tena samayena, </span></div><p><div class=verse-container id=bv11:28.2><span>samantā yojane janā; </span></div><p><div class=verse-container id=bv11:28.3><span>Ukkāpadīpe ujjālenti, </span></div><p><div class=verse-container id=bv11:28.4><span>buddharaṁsīhi otthaṭā. </span></div><p><div class=verse-container id=bv11:29.1><span>Navutivassasahassāni, </span></div><p><div class=verse-container id=bv11:29.2><span>āyu vijjati tāvade; </span></div><p><div class=verse-container id=bv11:29.3><span>Tāvatā tiṭṭhamāno so, </span></div><p><div class=verse-container id=bv11:29.4><span>tāresi janataṁ bahuṁ. </span></div><p><div class=verse-container id=bv11:30.1><span>Yathā uḷūhi gaganaṁ, </span></div><p><div class=verse-container id=bv11:30.2><span>vicittaṁ upasobhati; </span></div><p><div class=verse-container id=bv11:30.3><span>Tatheva sāsanaṁ tassa, </span></div><p><div class=verse-container id=bv11:30.4><span>arahantehi sobhati. </span></div><p><div class=verse-container id=bv11:31.1><span>Saṁsārasotaṁ taraṇāya, </span></div><p><div class=verse-container id=bv11:31.2><span>sesake paṭipannake; </span></div><p><div class=verse-container id=bv11:31.3><span>Dhammasetuṁ daḷhaṁ katvā, </span></div><p><div class=verse-container id=bv11:31.4><span>nibbuto so narāsabho. </span></div><p><div class=verse-container id=bv11:32.1><span>Sopi buddho asamasamo, </span></div><p><div class=verse-container id=bv11:32.2><span>Tepi khīṇāsavā atulatejā; </span></div><p><div class=verse-container id=bv11:32.3><span>Sabbaṁ tamantarahitaṁ, </span></div><p><div class=verse-container id=bv11:32.4><span>Nanu rittā sabbasaṅkhārā. </span></div><p><div class=verse-container id=bv11:33.1><span>Nārado jinavasabho, </span></div><p><div class=verse-container id=bv11:33.2><span>Nibbuto sudassane pure; </span></div><p><div class=verse-container id=bv11:33.3><span>Tatthevassa thūpavaro, </span></div><p><div class=verse-container id=bv11:33.4><span>Catuyojanamuggato”ti. </span></div><p><div class=verse-container id=bv11:34.1><span>Nāradassa bhagavato vaṁso navamo. </span></div><div class=flex-between><a href=/canon/en/pli/ms/sutta/kn/bv/bv0010.html>Previous</a><a href=/canon/en/pli/ms/sutta/kn/bv/bv0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>