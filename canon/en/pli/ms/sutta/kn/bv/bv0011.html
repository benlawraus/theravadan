<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0010.html>Previous</a><a href=/canon/en/pli/ms/sutta/kn/bv/bv0012.html>Next</a></div><p id=bv11:0.1><span class=root>Buddhavaṁsa </span><br><p id=bv11:0.2><span class="root big-bold">11. Nāradabuddhavaṁsa </span><br><p id=bv11:1.1><span class=root>“Padumassa aparena, </span><br><p id=bv11:1.2><span class=root>sambuddho dvipaduttamo; </span><br><p id=bv11:1.3><span class=root>Nārado nāma nāmena, </span><br><p id=bv11:1.4><span class=root>asamo appaṭipuggalo. </span><br><p id=bv11:2.1><span class=root>So buddho cakkavattissa, </span><br><p id=bv11:2.2><span class=root>jeṭṭho dayitaoraso; </span><br><p id=bv11:2.3><span class=root>Āmukkamālābharaṇo, </span><br><p id=bv11:2.4><span class=root>uyyānaṁ upasaṅkami. </span><br><p id=bv11:3.1><span class=root>Tatthāsi rukkho yasavipulo, </span><br><p id=bv11:3.2><span class=root>Abhirūpo brahā suci; </span><br><p id=bv11:3.3><span class=root>Tamajjhapatvā upanisīdi, </span><br><p id=bv11:3.4><span class=root>Mahāsoṇassa heṭṭhato. </span><br><p id=bv11:4.1><span class=root>Tattha ñāṇavaruppajji, </span><br><p id=bv11:4.2><span class=root>anantaṁ vajirūpamaṁ; </span><br><p id=bv11:4.3><span class=root>Tena vicini saṅkhāre, </span><br><p id=bv11:4.4><span class=root>ukkujjamavakujjakaṁ. </span><br><p id=bv11:5.1><span class=root>Tattha sabbakilesāni, </span><br><p id=bv11:5.2><span class=root>asesamabhivāhayi; </span><br><p id=bv11:5.3><span class=root>Pāpuṇī kevalaṁ bodhiṁ, </span><br><p id=bv11:5.4><span class=root>buddhañāṇe ca cuddasa. </span><br><p id=bv11:6.1><span class=root>Pāpuṇitvāna sambodhiṁ, </span><br><p id=bv11:6.2><span class=root>dhammacakkaṁ pavattayi; </span><br><p id=bv11:6.3><span class=root>Koṭisatasahassānaṁ, </span><br><p id=bv11:6.4><span class=root>paṭhamābhisamayo ahu. </span><br><p id=bv11:7.1><span class=root>Mahādoṇaṁ nāgarājaṁ, </span><br><p id=bv11:7.2><span class=root>vinayanto mahāmuni; </span><br><p id=bv11:7.3><span class=root>Pāṭiheraṁ tadākāsi, </span><br><p id=bv11:7.4><span class=root>dassayanto sadevake. </span><br><p id=bv11:8.1><span class=root>Tadā devamanussānaṁ, </span><br><p id=bv11:8.2><span class=root>tamhi dhammappakāsane; </span><br><p id=bv11:8.3><span class=root>Navutikoṭisahassāni, </span><br><p id=bv11:8.4><span class=root>tariṁsu sabbasaṁsayaṁ. </span><br><p id=bv11:9.1><span class=root>Yamhi kāle mahāvīro, </span><br><p id=bv11:9.2><span class=root>ovadī sakamatrajaṁ; </span><br><p id=bv11:9.3><span class=root>Asītikoṭisahassānaṁ, </span><br><p id=bv11:9.4><span class=root>tatiyābhisamayo ahu. </span><br><p id=bv11:10.1><span class=root>Sannipātā tayo āsuṁ, </span><br><p id=bv11:10.2><span class=root>nāradassa mahesino; </span><br><p id=bv11:10.3><span class=root>Koṭisatasahassānaṁ, </span><br><p id=bv11:10.4><span class=root>paṭhamo āsi samāgamo. </span><br><p id=bv11:11.1><span class=root>Yadā buddho buddhaguṇaṁ, </span><br><p id=bv11:11.2><span class=root>sanidānaṁ pakāsayi; </span><br><p id=bv11:11.3><span class=root>Navutikoṭisahassāni, </span><br><p id=bv11:11.4><span class=root>samiṁsu vimalā tadā. </span><br><p id=bv11:12.1><span class=root>Yadā verocano nāgo, </span><br><p id=bv11:12.2><span class=root>dānaṁ dadāti satthuno; </span><br><p id=bv11:12.3><span class=root>Tadā samiṁsu jinaputtā, </span><br><p id=bv11:12.4><span class=root>asītisatasahassiyo. </span><br><p id=bv11:13.1><span class=root>Ahaṁ tena samayena, </span><br><p id=bv11:13.2><span class=root>jaṭilo uggatāpano; </span><br><p id=bv11:13.3><span class=root>Antalikkhacaro āsiṁ, </span><br><p id=bv11:13.4><span class=root>pañcābhiññāsu pāragū. </span><br><p id=bv11:14.1><span class=root>Tadāpāhaṁ asamasamaṁ, </span><br><p id=bv11:14.2><span class=root>sasaṅghaṁ saparijjanaṁ; </span><br><p id=bv11:14.3><span class=root>Annapānena tappetvā, </span><br><p id=bv11:14.4><span class=root>candanenābhipūjayiṁ. </span><br><p id=bv11:15.1><span class=root>Sopi maṁ tadā byākāsi, </span><br><p id=bv11:15.2><span class=root>nārado lokanāyako; </span><br><p id=bv11:15.3><span class=root>‘Aparimeyyito kappe, </span><br><p id=bv11:15.4><span class=root>ayaṁ buddho bhavissati. </span><br><p id=bv11:16.1><span class=root>Padhānaṁ padahitvāna, </span><br><p id=bv11:16.2><span class=root>…pe… </span><br><p id=bv11:16.3><span class=root>hessāma sammukhā imaṁ’. </span><br><p id=bv11:17.1><span class=root>Tassāpi vacanaṁ sutvā, </span><br><p id=bv11:17.2><span class=root>bhiyyo hāsetva mānasaṁ; </span><br><p id=bv11:17.3><span class=root>Adhiṭṭhahiṁ vataṁ uggaṁ, </span><br><p id=bv11:17.4><span class=root>dasapāramipūriyā. </span><br><p id=bv11:18.1><span class=root>Nagaraṁ dhaññavatī nāma, </span><br><p id=bv11:18.2><span class=root>sudevo nāma khattiyo; </span><br><p id=bv11:18.3><span class=root>Anomā nāma janikā, </span><br><p id=bv11:18.4><span class=root>nāradassa mahesino. </span><br><p id=bv11:19.1><span class=root>Navavassasahassāni, </span><br><p id=bv11:19.2><span class=root>agāraṁ ajjha so vasi; </span><br><p id=bv11:19.3><span class=root>Jito vijitābhirāmo, </span><br><p id=bv11:19.4><span class=root>tayo pāsādamuttamā. </span><br><p id=bv11:20.1><span class=root>Ticattārīsasahassāni, </span><br><p id=bv11:20.2><span class=root>nāriyo samalaṅkatā; </span><br><p id=bv11:20.3><span class=root>Vijitasenā nāma nārī, </span><br><p id=bv11:20.4><span class=root>nanduttaro nāma atrajo. </span><br><p id=bv11:21.1><span class=root>Nimitte caturo disvā, </span><br><p id=bv11:21.2><span class=root>Padasā gamanena nikkhami; </span><br><p id=bv11:21.3><span class=root>Sattāhaṁ padhānacāraṁ, </span><br><p id=bv11:21.4><span class=root>Acarī purisuttamo. </span><br><p id=bv11:22.1><span class=root>Brahmunā yācito santo, </span><br><p id=bv11:22.2><span class=root>nārado lokanāyako; </span><br><p id=bv11:22.3><span class=root>Vatti cakkaṁ mahāvīro, </span><br><p id=bv11:22.4><span class=root>dhanañcuyyānamuttame. </span><br><p id=bv11:23.1><span class=root>Bhaddasālo jitamitto, </span><br><p id=bv11:23.2><span class=root>ahesuṁ aggasāvakā; </span><br><p id=bv11:23.3><span class=root>Vāseṭṭho nāmupaṭṭhāko, </span><br><p id=bv11:23.4><span class=root>nāradassa mahesino. </span><br><p id=bv11:24.1><span class=root>Uttarā phaggunī ceva, </span><br><p id=bv11:24.2><span class=root>ahesuṁ aggasāvikā; </span><br><p id=bv11:24.3><span class=root>Bodhi tassa bhagavato, </span><br><p id=bv11:24.4><span class=root>mahāsoṇoti vuccati. </span><br><p id=bv11:25.1><span class=root>Uggarindo vasabho ca, </span><br><p id=bv11:25.2><span class=root>ahesuṁ aggupaṭṭhakā; </span><br><p id=bv11:25.3><span class=root>Indāvarī ca vaṇḍī ca, </span><br><p id=bv11:25.4><span class=root>ahesuṁ aggupaṭṭhikā. </span><br><p id=bv11:26.1><span class=root>Aṭṭhāsītiratanāni, </span><br><p id=bv11:26.2><span class=root>accuggato mahāmuni; </span><br><p id=bv11:26.3><span class=root>Kañcanagghiyasaṅkāso, </span><br><p id=bv11:26.4><span class=root>dasasahassī virocati. </span><br><p id=bv11:27.1><span class=root>Tassa byāmappabhā kāyā, </span><br><p id=bv11:27.2><span class=root>niddhāvati disodisaṁ; </span><br><p id=bv11:27.3><span class=root>Nirantaraṁ divārattiṁ, </span><br><p id=bv11:27.4><span class=root>yojanaṁ pharate sadā. </span><br><p id=bv11:28.1><span class=root>Na keci tena samayena, </span><br><p id=bv11:28.2><span class=root>samantā yojane janā; </span><br><p id=bv11:28.3><span class=root>Ukkāpadīpe ujjālenti, </span><br><p id=bv11:28.4><span class=root>buddharaṁsīhi otthaṭā. </span><br><p id=bv11:29.1><span class=root>Navutivassasahassāni, </span><br><p id=bv11:29.2><span class=root>āyu vijjati tāvade; </span><br><p id=bv11:29.3><span class=root>Tāvatā tiṭṭhamāno so, </span><br><p id=bv11:29.4><span class=root>tāresi janataṁ bahuṁ. </span><br><p id=bv11:30.1><span class=root>Yathā uḷūhi gaganaṁ, </span><br><p id=bv11:30.2><span class=root>vicittaṁ upasobhati; </span><br><p id=bv11:30.3><span class=root>Tatheva sāsanaṁ tassa, </span><br><p id=bv11:30.4><span class=root>arahantehi sobhati. </span><br><p id=bv11:31.1><span class=root>Saṁsārasotaṁ taraṇāya, </span><br><p id=bv11:31.2><span class=root>sesake paṭipannake; </span><br><p id=bv11:31.3><span class=root>Dhammasetuṁ daḷhaṁ katvā, </span><br><p id=bv11:31.4><span class=root>nibbuto so narāsabho. </span><br><p id=bv11:32.1><span class=root>Sopi buddho asamasamo, </span><br><p id=bv11:32.2><span class=root>Tepi khīṇāsavā atulatejā; </span><br><p id=bv11:32.3><span class=root>Sabbaṁ tamantarahitaṁ, </span><br><p id=bv11:32.4><span class=root>Nanu rittā sabbasaṅkhārā. </span><br><p id=bv11:33.1><span class=root>Nārado jinavasabho, </span><br><p id=bv11:33.2><span class=root>Nibbuto sudassane pure; </span><br><p id=bv11:33.3><span class=root>Tatthevassa thūpavaro, </span><br><p id=bv11:33.4><span class=root>Catuyojanamuggato”ti. </span><br><p id=bv11:34.1><span class=root>Nāradassa bhagavato vaṁso navamo. </span><br></main><footer class="container footer"><small><a href=/about>Contact info</a></small></footer>