<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0016.html>Previous</a><a href=/canon/en/pli/ms/sutta/kn/bv/bv0018.html>Next</a></div><p id=bv17:0.1><span class=root>Buddhavaṁsa </span><br><p id=bv17:0.2><span class="root big-bold">17 Dhammadassībuddhavaṁsa </span><br><p id=bv17:1.1><span class=root>“Tattheva maṇḍakappamhi, </span><br><p id=bv17:1.2><span class=root>dhammadassī mahāyaso; </span><br><p id=bv17:1.3><span class=root>Tamandhakāraṁ vidhamitvā, </span><br><p id=bv17:1.4><span class=root>atirocati sadevake. </span><br><p id=bv17:2.1><span class=root>Tassāpi atulatejassa, </span><br><p id=bv17:2.2><span class=root>dhammacakkappavattane; </span><br><p id=bv17:2.3><span class=root>Koṭisatasahassānaṁ, </span><br><p id=bv17:2.4><span class=root>paṭhamābhisamayo ahu. </span><br><p id=bv17:3.1><span class=root>Yadā buddho dhammadassī, </span><br><p id=bv17:3.2><span class=root>vinesi sañjayaṁ isiṁ; </span><br><p id=bv17:3.3><span class=root>Tadā navutikoṭīnaṁ, </span><br><p id=bv17:3.4><span class=root>dutiyābhisamayo ahu. </span><br><p id=bv17:4.1><span class=root>Yadā sakko upāgañchi, </span><br><p id=bv17:4.2><span class=root>sapariso vināyakaṁ; </span><br><p id=bv17:4.3><span class=root>Tadā asītikoṭīnaṁ, </span><br><p id=bv17:4.4><span class=root>tatiyābhisamayo ahu. </span><br><p id=bv17:5.1><span class=root>Tassāpi devadevassa, </span><br><p id=bv17:5.2><span class=root>sannipātā tayo ahuṁ; </span><br><p id=bv17:5.3><span class=root>Khīṇāsavānaṁ vimalānaṁ, </span><br><p id=bv17:5.4><span class=root>santacittāna tādinaṁ. </span><br><p id=bv17:6.1><span class=root>Yadā buddho dhammadassī, </span><br><p id=bv17:6.2><span class=root>Saraṇe vassaṁ upāgami; </span><br><p id=bv17:6.3><span class=root>Tadā koṭisatasahassānaṁ, </span><br><p id=bv17:6.4><span class=root>Paṭhamo āsi samāgamo. </span><br><p id=bv17:7.1><span class=root>Punāparaṁ yadā buddho, </span><br><p id=bv17:7.2><span class=root>devato eti mānusaṁ; </span><br><p id=bv17:7.3><span class=root>Tadāpi satakoṭīnaṁ, </span><br><p id=bv17:7.4><span class=root>dutiyo āsi samāgamo. </span><br><p id=bv17:8.1><span class=root>Punāparaṁ yadā buddho, </span><br><p id=bv17:8.2><span class=root>pakāsesi dhute guṇe; </span><br><p id=bv17:8.3><span class=root>Tadā asītikoṭīnaṁ, </span><br><p id=bv17:8.4><span class=root>tatiyo āsi samāgamo. </span><br><p id=bv17:9.1><span class=root>Ahaṁ tena samayena, </span><br><p id=bv17:9.2><span class=root>sakko āsiṁ purindado; </span><br><p id=bv17:9.3><span class=root>Dibbena gandhamālena, </span><br><p id=bv17:9.4><span class=root>tūriyenābhipūjayiṁ. </span><br><p id=bv17:10.1><span class=root>Sopi maṁ buddho byākāsi, </span><br><p id=bv17:10.2><span class=root>devamajjhe nisīdiya; </span><br><p id=bv17:10.3><span class=root>‘Aṭṭhārase kappasate, </span><br><p id=bv17:10.4><span class=root>ayaṁ buddho bhavissati. </span><br><p id=bv17:11.1><span class=root>Padhānaṁ padahitvāna, </span><br><p id=bv17:11.2><span class=root>…pe… </span><br><p id=bv17:11.3><span class=root>hessāma sammukhā imaṁ’. </span><br><p id=bv17:12.1><span class=root>Tassāpi vacanaṁ sutvā, </span><br><p id=bv17:12.2><span class=root>bhiyyo cittaṁ pasādayiṁ; </span><br><p id=bv17:12.3><span class=root>Uttariṁ vatamadhiṭṭhāsiṁ, </span><br><p id=bv17:12.4><span class=root>dasapāramipūriyā. </span><br><p id=bv17:13.1><span class=root>Saraṇaṁ nāma nagaraṁ, </span><br><p id=bv17:13.2><span class=root>saraṇo nāma khattiyo; </span><br><p id=bv17:13.3><span class=root>Sunandā nāma janikā, </span><br><p id=bv17:13.4><span class=root>dhammadassissa satthuno. </span><br><p id=bv17:14.1><span class=root>Aṭṭhavassasahassāni, </span><br><p id=bv17:14.2><span class=root>Agāraṁ ajjha so vasi; </span><br><p id=bv17:14.3><span class=root>Arajo virajo sudassano, </span><br><p id=bv17:14.4><span class=root>Tayo pāsādamuttamā. </span><br><p id=bv17:15.1><span class=root>Ticattārīsasahassāni, </span><br><p id=bv17:15.2><span class=root>nāriyo samalaṅkatā; </span><br><p id=bv17:15.3><span class=root>Vicikoḷi nāma nārī, </span><br><p id=bv17:15.4><span class=root>atrajo puññavaḍḍhano. </span><br><p id=bv17:16.1><span class=root>Nimitte caturo disvā, </span><br><p id=bv17:16.2><span class=root>pāsādenābhinikkhami; </span><br><p id=bv17:16.3><span class=root>Sattāhaṁ padhānacāraṁ, </span><br><p id=bv17:16.4><span class=root>acarī purisuttamo. </span><br><p id=bv17:17.1><span class=root>Brahmunā yācito santo, </span><br><p id=bv17:17.2><span class=root>dhammadassī narāsabho; </span><br><p id=bv17:17.3><span class=root>Vatti cakkaṁ mahāvīro, </span><br><p id=bv17:17.4><span class=root>migadāye naruttamo. </span><br><p id=bv17:18.1><span class=root>Padumo phussadevo ca, </span><br><p id=bv17:18.2><span class=root>ahesuṁ aggasāvakā; </span><br><p id=bv17:18.3><span class=root>Sunetto nāmupaṭṭhāko, </span><br><p id=bv17:18.4><span class=root>dhammadassissa satthuno. </span><br><p id=bv17:19.1><span class=root>Khemā ca saccanāmā ca, </span><br><p id=bv17:19.2><span class=root>ahesuṁ aggasāvikā; </span><br><p id=bv17:19.3><span class=root>Bodhi tassa bhagavato, </span><br><p id=bv17:19.4><span class=root>bimbijāloti vuccati. </span><br><p id=bv17:20.1><span class=root>Subhaddo kaṭissaho ceva, </span><br><p id=bv17:20.2><span class=root>ahesuṁ aggupaṭṭhakā; </span><br><p id=bv17:20.3><span class=root>Sāḷiyā ca kaḷiyā ca, </span><br><p id=bv17:20.4><span class=root>ahesuṁ aggupaṭṭhikā. </span><br><p id=bv17:21.1><span class=root>Sopi buddho asamasamo, </span><br><p id=bv17:21.2><span class=root>asītihatthamuggato; </span><br><p id=bv17:21.3><span class=root>Atirocati tejena, </span><br><p id=bv17:21.4><span class=root>dasasahassimhi dhātuyā. </span><br><p id=bv17:22.1><span class=root>Suphullo sālarājāva, </span><br><p id=bv17:22.2><span class=root>vijjūva gagane yathā; </span><br><p id=bv17:22.3><span class=root>Majjhanhikeva sūriyo, </span><br><p id=bv17:22.4><span class=root>evaṁ so upasobhatha. </span><br><p id=bv17:23.1><span class=root>Tassāpi atulatejassa, </span><br><p id=bv17:23.2><span class=root>samakaṁ āsi jīvitaṁ; </span><br><p id=bv17:23.3><span class=root>Vassasatasahassāni, </span><br><p id=bv17:23.4><span class=root>loke aṭṭhāsi cakkhumā. </span><br><p id=bv17:24.1><span class=root>Obhāsaṁ dassayitvāna, </span><br><p id=bv17:24.2><span class=root>vimalaṁ katvāna sāsanaṁ; </span><br><p id=bv17:24.3><span class=root>Cavi candova gagane, </span><br><p id=bv17:24.4><span class=root>nibbuto so sasāvako. </span><br><p id=bv17:25.1><span class=root>Dhammadassī mahāvīro, </span><br><p id=bv17:25.2><span class=root>Sālārāmamhi nibbuto; </span><br><p id=bv17:25.3><span class=root>Tatthevassa thūpavaro, </span><br><p id=bv17:25.4><span class=root>Tīṇiyojanamuggato”ti. </span><br><p id=bv17:26.1><span class=root>Dhammadassissa bhagavato vaṁso pannarasamo. </span><br></main><footer class="container footer"><small><a href=/about/>Contact info</a></small></footer>