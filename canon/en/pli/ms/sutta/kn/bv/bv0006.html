<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0005.html>Previous</a><a href=/canon/en/pli/ms/sutta/kn/bv/bv0007.html>Next</a></div><p><div class=verse-container id=bv6:0.1><span>Buddhavaṁsa </span></div><p><div class=verse-container id=bv6:0.2><span class=big-bold>6. Sumanabuddhavaṁsa </span></div><p><div class=verse-container id=bv6:1.1><span>“Maṅgalassa aparena, </span></div><p><div class=verse-container id=bv6:1.2><span>sumano nāma nāyako; </span></div><p><div class=verse-container id=bv6:1.3><span>Sabbadhammehi asamo, </span></div><p><div class=verse-container id=bv6:1.4><span>sabbasattānamuttamo. </span></div><p><div class=verse-container id=bv6:2.1><span>Tadā amatabheriṁ so, </span></div><p><div class=verse-container id=bv6:2.2><span>āhanī mekhale pure; </span></div><p><div class=verse-container id=bv6:2.3><span>Dhammasaṅkhasamāyuttaṁ, </span></div><p><div class=verse-container id=bv6:2.4><span>navaṅgaṁ jinasāsanaṁ. </span></div><p><div class=verse-container id=bv6:3.1><span>Nijjinitvā kilese so, </span></div><p><div class=verse-container id=bv6:3.2><span>patvā sambodhimuttamaṁ; </span></div><p><div class=verse-container id=bv6:3.3><span>Māpesi nagaraṁ satthā, </span></div><p><div class=verse-container id=bv6:3.4><span>saddhammapuravaruttamaṁ. </span></div><p><div class=verse-container id=bv6:4.1><span>Nirantaraṁ akuṭilaṁ, </span></div><p><div class=verse-container id=bv6:4.2><span>ujuṁ vipulavitthataṁ; </span></div><p><div class=verse-container id=bv6:4.3><span>Māpesi so mahāvīthiṁ, </span></div><p><div class=verse-container id=bv6:4.4><span>satipaṭṭhānavaruttamaṁ. </span></div><p><div class=verse-container id=bv6:5.1><span>Phale cattāri sāmaññe, </span></div><p><div class=verse-container id=bv6:5.2><span>catasso paṭisambhidā; </span></div><p><div class=verse-container id=bv6:5.3><span>Chaḷabhiññāṭṭhasamāpattī, </span></div><p><div class=verse-container id=bv6:5.4><span>pasāresi tattha vīthiyaṁ. </span></div><p><div class=verse-container id=bv6:6.1><span>Ye appamattā akhilā, </span></div><p><div class=verse-container id=bv6:6.2><span>hirivīriyehupāgatā; </span></div><p><div class=verse-container id=bv6:6.3><span>Te te ime guṇavare, </span></div><p><div class=verse-container id=bv6:6.4><span>ādiyanti yathā sukhaṁ. </span></div><p><div class=verse-container id=bv6:7.1><span>Evametena yogena, </span></div><p><div class=verse-container id=bv6:7.2><span>uddharanto mahājanaṁ; </span></div><p><div class=verse-container id=bv6:7.3><span>Bodhesi paṭhamaṁ satthā, </span></div><p><div class=verse-container id=bv6:7.4><span>koṭisatasahassiyo. </span></div><p><div class=verse-container id=bv6:8.1><span>Yamhi kāle mahāvīro, </span></div><p><div class=verse-container id=bv6:8.2><span>ovadī titthiye gaṇe; </span></div><p><div class=verse-container id=bv6:8.3><span>Koṭisahassābhisamiṁsu, </span></div><p><div class=verse-container id=bv6:8.4><span>dutiye dhammadesane. </span></div><p><div class=verse-container id=bv6:9.1><span>Yadā devā manussā ca, </span></div><p><div class=verse-container id=bv6:9.2><span>samaggā ekamānasā; </span></div><p><div class=verse-container id=bv6:9.3><span>Nirodhapañhaṁ pucchiṁsu, </span></div><p><div class=verse-container id=bv6:9.4><span>saṁsayañcāpi mānasaṁ. </span></div><p><div class=verse-container id=bv6:10.1><span>Tadāpi dhammadesane, </span></div><p><div class=verse-container id=bv6:10.2><span>nirodhaparidīpane; </span></div><p><div class=verse-container id=bv6:10.3><span>Navutikoṭisahassānaṁ, </span></div><p><div class=verse-container id=bv6:10.4><span>tatiyābhisamayo ahu. </span></div><p><div class=verse-container id=bv6:11.1><span>Sannipātā tayo āsuṁ, </span></div><p><div class=verse-container id=bv6:11.2><span>sumanassa mahesino; </span></div><p><div class=verse-container id=bv6:11.3><span>Khīṇāsavānaṁ vimalānaṁ, </span></div><p><div class=verse-container id=bv6:11.4><span>santacittāna tādinaṁ. </span></div><p><div class=verse-container id=bv6:12.1><span>Vassaṁvutthassa bhagavato, </span></div><p><div class=verse-container id=bv6:12.2><span>abhighuṭṭhe pavāraṇe; </span></div><p><div class=verse-container id=bv6:12.3><span>Koṭisatasahassehi, </span></div><p><div class=verse-container id=bv6:12.4><span>pavāresi tathāgato. </span></div><p><div class=verse-container id=bv6:13.1><span>Tatoparaṁ sannipāte, </span></div><p><div class=verse-container id=bv6:13.2><span>vimale kañcanapabbate; </span></div><p><div class=verse-container id=bv6:13.3><span>Navutikoṭisahassānaṁ, </span></div><p><div class=verse-container id=bv6:13.4><span>dutiyo āsi samāgamo. </span></div><p><div class=verse-container id=bv6:14.1><span>Yadā sakko devarājā, </span></div><p><div class=verse-container id=bv6:14.2><span>buddhadassanupāgami; </span></div><p><div class=verse-container id=bv6:14.3><span>Asītikoṭisahassānaṁ, </span></div><p><div class=verse-container id=bv6:14.4><span>tatiyo āsi samāgamo. </span></div><p><div class=verse-container id=bv6:15.1><span>Ahaṁ tena samayena, </span></div><p><div class=verse-container id=bv6:15.2><span>nāgarājā mahiddhiko; </span></div><p><div class=verse-container id=bv6:15.3><span>Atulo nāma nāmena, </span></div><p><div class=verse-container id=bv6:15.4><span>ussannakusalasañcayo. </span></div><p><div class=verse-container id=bv6:16.1><span>Tadāhaṁ nāgabhavanā, </span></div><p><div class=verse-container id=bv6:16.2><span>nikkhamitvā sañātibhi; </span></div><p><div class=verse-container id=bv6:16.3><span>Nāgānaṁ dibbaturiyehi, </span></div><p><div class=verse-container id=bv6:16.4><span>sasaṅghaṁ jinamupaṭṭhahiṁ. </span></div><p><div class=verse-container id=bv6:17.1><span>Koṭisatasahassānaṁ, </span></div><p><div class=verse-container id=bv6:17.2><span>annapānena tappayiṁ; </span></div><p><div class=verse-container id=bv6:17.3><span>Paccekadussayugaṁ datvā, </span></div><p><div class=verse-container id=bv6:17.4><span>saraṇaṁ tamupāgamiṁ. </span></div><p><div class=verse-container id=bv6:18.1><span>Sopi maṁ buddho byākāsi, </span></div><p><div class=verse-container id=bv6:18.2><span>sumano lokanāyako; </span></div><p><div class=verse-container id=bv6:18.3><span>‘Aparimeyyito kappe, </span></div><p><div class=verse-container id=bv6:18.4><span>ayaṁ buddho bhavissati. </span></div><p><div class=verse-container id=bv6:19.1><span>Padhānaṁ padahitvāna, </span></div><p><div class=verse-container id=bv6:19.2><span>…pe… </span></div><p><div class=verse-container id=bv6:19.3><span>hessāma sammukhā imaṁ’. </span></div><p><div class=verse-container id=bv6:20.1><span>Tassāpi vacanaṁ sutvā, </span></div><p><div class=verse-container id=bv6:20.2><span>bhiyyo cittaṁ pasādayiṁ; </span></div><p><div class=verse-container id=bv6:20.3><span>Uttariṁ vatamadhiṭṭhāsiṁ, </span></div><p><div class=verse-container id=bv6:20.4><span>dasapāramipūriyā. </span></div><p><div class=verse-container id=bv6:21.1><span>Nagaraṁ mekhalaṁ nāma, </span></div><p><div class=verse-container id=bv6:21.2><span>sudatto nāma khattiyo; </span></div><p><div class=verse-container id=bv6:21.3><span>Sirimā nāma janikā, </span></div><p><div class=verse-container id=bv6:21.4><span>sumanassa mahesino. </span></div><p><div class=verse-container id=bv6:22.1><span>Navavassasahassāni, </span></div><p><div class=verse-container id=bv6:22.2><span>agāraṁ ajjha so vasi; </span></div><p><div class=verse-container id=bv6:22.3><span>Cando sucando vaṭaṁso ca, </span></div><p><div class=verse-container id=bv6:22.4><span>tayo pāsādamuttamā. </span></div><p><div class=verse-container id=bv6:23.1><span>Tesaṭṭhisatasahassāni, </span></div><p><div class=verse-container id=bv6:23.2><span>nāriyo samalaṅkatā; </span></div><p><div class=verse-container id=bv6:23.3><span>Vaṭaṁsikā nāma nārī, </span></div><p><div class=verse-container id=bv6:23.4><span>anūpamo nāma atrajo. </span></div><p><div class=verse-container id=bv6:24.1><span>Nimitte caturo disvā, </span></div><p><div class=verse-container id=bv6:24.2><span>hatthiyānena nikkhami; </span></div><p><div class=verse-container id=bv6:24.3><span>Anūnadasamāsāni, </span></div><p><div class=verse-container id=bv6:24.4><span>padhānaṁ padahī jino. </span></div><p><div class=verse-container id=bv6:25.1><span>Brahmunā yācito santo, </span></div><p><div class=verse-container id=bv6:25.2><span>sumano lokanāyako; </span></div><p><div class=verse-container id=bv6:25.3><span>Vatti cakkaṁ mahāvīro, </span></div><p><div class=verse-container id=bv6:25.4><span>mekhale puramuttame. </span></div><p><div class=verse-container id=bv6:26.1><span>Saraṇo bhāvitatto ca, </span></div><p><div class=verse-container id=bv6:26.2><span>ahesuṁ aggasāvakā; </span></div><p><div class=verse-container id=bv6:26.3><span>Udeno nāmupaṭṭhāko, </span></div><p><div class=verse-container id=bv6:26.4><span>sumanassa mahesino. </span></div><p><div class=verse-container id=bv6:27.1><span>Soṇā ca upasoṇā ca, </span></div><p><div class=verse-container id=bv6:27.2><span>ahesuṁ aggasāvikā; </span></div><p><div class=verse-container id=bv6:27.3><span>Sopi buddho amitayaso, </span></div><p><div class=verse-container id=bv6:27.4><span>nāgamūle abujjhatha. </span></div><p><div class=verse-container id=bv6:28.1><span>Varuṇo ceva saraṇo ca, </span></div><p><div class=verse-container id=bv6:28.2><span>ahesuṁ aggupaṭṭhakā; </span></div><p><div class=verse-container id=bv6:28.3><span>Cālā ca upacālā ca, </span></div><p><div class=verse-container id=bv6:28.4><span>ahesuṁ aggupaṭṭhikā. </span></div><p><div class=verse-container id=bv6:29.1><span>Uccattanena so buddho, </span></div><p><div class=verse-container id=bv6:29.2><span>navutihatthamuggato; </span></div><p><div class=verse-container id=bv6:29.3><span>Kañcanagghiyasaṅkāso, </span></div><p><div class=verse-container id=bv6:29.4><span>dasasahassī virocati. </span></div><p><div class=verse-container id=bv6:30.1><span>Navutivassasahassāni, </span></div><p><div class=verse-container id=bv6:30.2><span>āyu vijjati tāvade; </span></div><p><div class=verse-container id=bv6:30.3><span>Tāvatā tiṭṭhamāno so, </span></div><p><div class=verse-container id=bv6:30.4><span>tāresi janataṁ bahuṁ. </span></div><p><div class=verse-container id=bv6:31.1><span>Tāraṇīye tārayitvā, </span></div><p><div class=verse-container id=bv6:31.2><span>bodhanīye ca bodhayi; </span></div><p><div class=verse-container id=bv6:31.3><span>Parinibbāyi sambuddho, </span></div><p><div class=verse-container id=bv6:31.4><span>uḷurājāva atthami. </span></div><p><div class=verse-container id=bv6:32.1><span>Te ca khīṇāsavā bhikkhū, </span></div><p><div class=verse-container id=bv6:32.2><span>so ca buddho asādiso; </span></div><p><div class=verse-container id=bv6:32.3><span>Atulappabhaṁ dassayitvā, </span></div><p><div class=verse-container id=bv6:32.4><span>nibbutā ye mahāyasā. </span></div><p><div class=verse-container id=bv6:33.1><span>Tañca ñāṇaṁ atuliyaṁ, </span></div><p><div class=verse-container id=bv6:33.2><span>Tāni ca atulāni ratanāni; </span></div><p><div class=verse-container id=bv6:33.3><span>Sabbaṁ tamantarahitaṁ, </span></div><p><div class=verse-container id=bv6:33.4><span>Nanu rittā sabbasaṅkhārā. </span></div><p><div class=verse-container id=bv6:34.1><span>Sumano yasadharo buddho, </span></div><p><div class=verse-container id=bv6:34.2><span>Aṅgārāmamhi nibbuto; </span></div><p><div class=verse-container id=bv6:34.3><span>Tattheva tassa jinathūpo, </span></div><p><div class=verse-container id=bv6:34.4><span>Catuyojanamuggato”ti. </span></div><p><div class=verse-container id=bv6:35.1><span>Sumanassa bhagavato vaṁso catuttho. </span></div><div class=flex-between><a href=/canon/en/pli/ms/sutta/kn/bv/bv0005.html>Previous</a><a href=/canon/en/pli/ms/sutta/kn/bv/bv0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>