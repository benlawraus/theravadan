<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0020.html>Previous</a><a href=/canon/en/pli/ms/sutta/kn/bv/bv0022.html>Next</a></div><p id=bv21:0.1><span class=root>Buddhavaṁsa </span><br><p id=bv21:0.2><span class="root big-bold">21 Vipassībuddhavaṁsa </span><br><p id=bv21:1.1><span class=root>“Phussassa ca aparena, </span><br><p id=bv21:1.2><span class=root>sambuddho dvipaduttamo; </span><br><p id=bv21:1.3><span class=root>Vipassī nāma nāmena, </span><br><p id=bv21:1.4><span class=root>loke uppajji cakkhumā. </span><br><p id=bv21:2.1><span class=root>Avijjaṁ sabbaṁ padāletvā, </span><br><p id=bv21:2.2><span class=root>patto sambodhimuttamaṁ; </span><br><p id=bv21:2.3><span class=root>Dhammacakkaṁ pavattetuṁ, </span><br><p id=bv21:2.4><span class=root>pakkāmi bandhumatīpuraṁ. </span><br><p id=bv21:3.1><span class=root>Dhammacakkaṁ pavattetvā, </span><br><p id=bv21:3.2><span class=root>ubho bodhesi nāyako; </span><br><p id=bv21:3.3><span class=root>Gaṇanāya na vattabbo, </span><br><p id=bv21:3.4><span class=root>paṭhamābhisamayo ahu. </span><br><p id=bv21:4.1><span class=root>Punāparaṁ amitayaso, </span><br><p id=bv21:4.2><span class=root>tattha saccaṁ pakāsayi; </span><br><p id=bv21:4.3><span class=root>Caturāsītisahassānaṁ, </span><br><p id=bv21:4.4><span class=root>dutiyābhisamayo ahu. </span><br><p id=bv21:5.1><span class=root>Caturāsītisahassāni, </span><br><p id=bv21:5.2><span class=root>sambuddhaṁ anupabbajuṁ; </span><br><p id=bv21:5.3><span class=root>Tesamārāmapattānaṁ, </span><br><p id=bv21:5.4><span class=root>dhammaṁ desesi cakkhumā. </span><br><p id=bv21:6.1><span class=root>Sabbākārena bhāsato, </span><br><p id=bv21:6.2><span class=root>sutvā upanisādino; </span><br><p id=bv21:6.3><span class=root>Tepi dhammavaraṁ gantvā, </span><br><p id=bv21:6.4><span class=root>tatiyābhisamayo ahu. </span><br><p id=bv21:7.1><span class=root>Sannipātā tayo āsuṁ, </span><br><p id=bv21:7.2><span class=root>vipassissa mahesino; </span><br><p id=bv21:7.3><span class=root>Khīṇāsavānaṁ vimalānaṁ, </span><br><p id=bv21:7.4><span class=root>santacittāna tādinaṁ. </span><br><p id=bv21:8.1><span class=root>Aṭṭhasaṭṭhisatasahassānaṁ, </span><br><p id=bv21:8.2><span class=root>Paṭhamo āsi samāgamo; </span><br><p id=bv21:8.3><span class=root>Bhikkhusatasahassānaṁ, </span><br><p id=bv21:8.4><span class=root>Dutiyo āsi samāgamo. </span><br><p id=bv21:9.1><span class=root>Asītibhikkhusahassānaṁ, </span><br><p id=bv21:9.2><span class=root>tatiyo āsi samāgamo; </span><br><p id=bv21:9.3><span class=root>Tattha bhikkhugaṇamajjhe, </span><br><p id=bv21:9.4><span class=root>sambuddho atirocati. </span><br><p id=bv21:10.1><span class=root>Ahaṁ tena samayena, </span><br><p id=bv21:10.2><span class=root>nāgarājā mahiddhiko; </span><br><p id=bv21:10.3><span class=root>Atulo nāma nāmena, </span><br><p id=bv21:10.4><span class=root>puññavanto jutindharo. </span><br><p id=bv21:11.1><span class=root>Nekānaṁ nāgakoṭīnaṁ, </span><br><p id=bv21:11.2><span class=root>parivāretvānahaṁ tadā; </span><br><p id=bv21:11.3><span class=root>Vajjanto dibbaturiyehi, </span><br><p id=bv21:11.4><span class=root>lokajeṭṭhaṁ upāgamiṁ. </span><br><p id=bv21:12.1><span class=root>Upasaṅkamitvā sambuddhaṁ, </span><br><p id=bv21:12.2><span class=root>Vipassiṁ lokanāyakaṁ; </span><br><p id=bv21:12.3><span class=root>Maṇimuttaratanakhacitaṁ, </span><br><p id=bv21:12.4><span class=root>Sabbābharaṇavibhūsitaṁ; </span><br><p id=bv21:12.5><span class=root>Nimantetvā dhammarājassa, </span><br><p id=bv21:12.6><span class=root>Suvaṇṇapīṭhamadāsahaṁ. </span><br><p id=bv21:13.1><span class=root>Sopi maṁ buddho byākāsi, </span><br><p id=bv21:13.2><span class=root>saṅghamajjhe nisīdiya; </span><br><p id=bv21:13.3><span class=root>‘Ekanavutito kappe, </span><br><p id=bv21:13.4><span class=root>ayaṁ buddho bhavissati. </span><br><p id=bv21:14.1><span class=root>Ahu kapilavhayā rammā, </span><br><p id=bv21:14.2><span class=root>nikkhamitvā tathāgato; </span><br><p id=bv21:14.3><span class=root>Padhānaṁ padahitvāna, </span><br><p id=bv21:14.4><span class=root>katvā dukkarakārikaṁ. </span><br><p id=bv21:15.1><span class=root>Ajapālarukkhamūlasmiṁ, </span><br><p id=bv21:15.2><span class=root>nisīditvā tathāgato; </span><br><p id=bv21:15.3><span class=root>Tattha pāyāsaṁ paggayha, </span><br><p id=bv21:15.4><span class=root>nerañjaramupehiti. </span><br><p id=bv21:16.1><span class=root>Nerañjarāya tīramhi, </span><br><p id=bv21:16.2><span class=root>pāyāsaṁ ada so jino; </span><br><p id=bv21:16.3><span class=root>Paṭiyattavaramaggena, </span><br><p id=bv21:16.4><span class=root>bodhimūlamupehiti. </span><br><p id=bv21:17.1><span class=root>Tato padakkhiṇaṁ katvā, </span><br><p id=bv21:17.2><span class=root>bodhimaṇḍaṁ anuttaro; </span><br><p id=bv21:17.3><span class=root>Assatthamūle sambodhiṁ, </span><br><p id=bv21:17.4><span class=root>bujjhissati mahāyaso. </span><br><p id=bv21:18.1><span class=root>Imassa janikā mātā, </span><br><p id=bv21:18.2><span class=root>māyā nāma bhavissati; </span><br><p id=bv21:18.3><span class=root>Pitā suddhodano nāma, </span><br><p id=bv21:18.4><span class=root>ayaṁ hessati gotamo. </span><br><p id=bv21:19.1><span class=root>Anāsavā vītarāgā, </span><br><p id=bv21:19.2><span class=root>santacittā samāhitā; </span><br><p id=bv21:19.3><span class=root>Kolito upatisso ca, </span><br><p id=bv21:19.4><span class=root>aggā hessanti sāvakā; </span><br><p id=bv21:19.5><span class=root>Ānando nāmupaṭṭhāko, </span><br><p id=bv21:19.6><span class=root>upaṭṭhissatimaṁ jinaṁ. </span><br><p id=bv21:20.1><span class=root>Khemā uppalavaṇṇā ca, </span><br><p id=bv21:20.2><span class=root>aggā hessanti sāvikā; </span><br><p id=bv21:20.3><span class=root>Anāsavā vītarāgā, </span><br><p id=bv21:20.4><span class=root>santacittā samāhitā; </span><br><p id=bv21:20.5><span class=root>Bodhi tassa bhagavato, </span><br><p id=bv21:20.6><span class=root>assatthoti pavuccati. </span><br><p id=bv21:21.1><span class=root>Citto ca hatthāḷavako, </span><br><p id=bv21:21.2><span class=root>aggā hessantupaṭṭhakā; </span><br><p id=bv21:21.3><span class=root>Nandamātā ca uttarā, </span><br><p id=bv21:21.4><span class=root>aggā hessantupaṭṭhikā; </span><br><p id=bv21:21.5><span class=root>Āyu vassasataṁ tassa, </span><br><p id=bv21:21.6><span class=root>gotamassa yasassino. </span><br><p id=bv21:22.1><span class=root>Idaṁ sutvāna vacanaṁ, </span><br><p id=bv21:22.2><span class=root>…pe… </span><br><p id=bv21:22.3><span class=root>hessāma sammukhā imaṁ’. </span><br><p id=bv21:23.1><span class=root>Tassāhaṁ vacanaṁ sutvā, </span><br><p id=bv21:23.2><span class=root>bhiyyo cittaṁ pasādayiṁ; </span><br><p id=bv21:23.3><span class=root>Uttariṁ vatamadhiṭṭhāsiṁ, </span><br><p id=bv21:23.4><span class=root>dasapāramipūriyā. </span><br><p id=bv21:24.1><span class=root>Nagaraṁ bandhumatī nāma, </span><br><p id=bv21:24.2><span class=root>bandhumā nāma khattiyo; </span><br><p id=bv21:24.3><span class=root>Mātā bandhumatī nāma, </span><br><p id=bv21:24.4><span class=root>vipassissa mahesino. </span><br><p id=bv21:25.1><span class=root>Aṭṭhavassasahassāni, </span><br><p id=bv21:25.2><span class=root>agāraṁ ajjha so vasi; </span><br><p id=bv21:25.3><span class=root>Nando sunando sirimā, </span><br><p id=bv21:25.4><span class=root>tayo pāsādamuttamā. </span><br><p id=bv21:26.1><span class=root>Ticattārīsasahassāni, </span><br><p id=bv21:26.2><span class=root>Nāriyo samalaṅkatā; </span><br><p id=bv21:26.3><span class=root>Sudassanā nāma sā nārī, </span><br><p id=bv21:26.4><span class=root>Samavattakkhandho nāma atrajo. </span><br><p id=bv21:27.1><span class=root>Nimitte caturo disvā, </span><br><p id=bv21:27.2><span class=root>rathayānena nikkhami; </span><br><p id=bv21:27.3><span class=root>Anūnaaṭṭhamāsāni, </span><br><p id=bv21:27.4><span class=root>padhānaṁ padahī jino. </span><br><p id=bv21:28.1><span class=root>Brahmunā yācito santo, </span><br><p id=bv21:28.2><span class=root>vipassī lokanāyako; </span><br><p id=bv21:28.3><span class=root>Vatti cakkaṁ mahāvīro, </span><br><p id=bv21:28.4><span class=root>migadāye naruttamo. </span><br><p id=bv21:29.1><span class=root>Khaṇḍo ca tissanāmo ca, </span><br><p id=bv21:29.2><span class=root>ahesuṁ aggasāvakā; </span><br><p id=bv21:29.3><span class=root>Asoko nāmupaṭṭhāko, </span><br><p id=bv21:29.4><span class=root>vipassissa mahesino. </span><br><p id=bv21:30.1><span class=root>Candā ca candamittā ca, </span><br><p id=bv21:30.2><span class=root>ahesuṁ aggasāvikā; </span><br><p id=bv21:30.3><span class=root>Bodhi tassa bhagavato, </span><br><p id=bv21:30.4><span class=root>pāṭalīti pavuccati. </span><br><p id=bv21:31.1><span class=root>Punabbasumitto nāgo ca, </span><br><p id=bv21:31.2><span class=root>ahesuṁ aggupaṭṭhakā; </span><br><p id=bv21:31.3><span class=root>Sirimā uttarā ceva, </span><br><p id=bv21:31.4><span class=root>ahesuṁ aggupaṭṭhikā. </span><br><p id=bv21:32.1><span class=root>Asītihatthamubbedho, </span><br><p id=bv21:32.2><span class=root>vipassī lokanāyako; </span><br><p id=bv21:32.3><span class=root>Pabhā niddhāvati tassa, </span><br><p id=bv21:32.4><span class=root>samantā sattayojane. </span><br><p id=bv21:33.1><span class=root>Asītivassasahassāni, </span><br><p id=bv21:33.2><span class=root>āyu buddhassa tāvade; </span><br><p id=bv21:33.3><span class=root>Tāvatā tiṭṭhamāno so, </span><br><p id=bv21:33.4><span class=root>tāresi janataṁ bahuṁ. </span><br><p id=bv21:34.1><span class=root>Bahudevamanussānaṁ, </span><br><p id=bv21:34.2><span class=root>bandhanā parimocayi; </span><br><p id=bv21:34.3><span class=root>Maggāmaggañca ācikkhi, </span><br><p id=bv21:34.4><span class=root>avasesaputhujjane. </span><br><p id=bv21:35.1><span class=root>Ālokaṁ dassayitvāna, </span><br><p id=bv21:35.2><span class=root>desetvā amataṁ padaṁ; </span><br><p id=bv21:35.3><span class=root>Jalitvā aggikkhandhova, </span><br><p id=bv21:35.4><span class=root>nibbuto so sasāvako. </span><br><p id=bv21:36.1><span class=root>Iddhivaraṁ puññavaraṁ, </span><br><p id=bv21:36.2><span class=root>lakkhaṇañca kusumitaṁ; </span><br><p id=bv21:36.3><span class=root>Sabbaṁ tamantarahitaṁ, </span><br><p id=bv21:36.4><span class=root>nanu rittā sabbasaṅkhārā. </span><br><p id=bv21:37.1><span class=root>Vipassī jinavaro buddho, </span><br><p id=bv21:37.2><span class=root>Sumittārāmamhi nibbuto; </span><br><p id=bv21:37.3><span class=root>Tatthevassa thūpavaro, </span><br><p id=bv21:37.4><span class=root>Sattayojanamussito”ti. </span><br><p id=bv21:38.1><span class=root>Vipassissa bhagavato vaṁso ekūnavīsatimo. </span><br></main><footer class="container footer"><small><a href=/about/>Contact info</a></small></footer>