<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0026.html>Previous</a><a href=/canon/en/pli/ms/sutta/kn/bv/bv0028.html>Next</a></div><p><div class=verse-container id=bv27:0.1><span>Buddhavaṁsa </span></div><p><div class=verse-container id=bv27:0.2><span class=big-bold>27. Gotamabuddhavaṁsa </span></div><p><div class=verse-container id=bv27:1.1><span>“Ahametarahi sambuddho, </span></div><p><div class=verse-container id=bv27:1.2><span>gotamo sakyavaḍḍhano; </span></div><p><div class=verse-container id=bv27:1.3><span>Padhānaṁ padahitvāna, </span></div><p><div class=verse-container id=bv27:1.4><span>patto sambodhimuttamaṁ. </span></div><p><div class=verse-container id=bv27:2.1><span>Brahmunā yācito santo, </span></div><p><div class=verse-container id=bv27:2.2><span>dhammacakkaṁ pavattayiṁ; </span></div><p><div class=verse-container id=bv27:2.3><span>Aṭṭhārasannaṁ koṭīnaṁ, </span></div><p><div class=verse-container id=bv27:2.4><span>paṭhamābhisamayo ahu. </span></div><p><div class=verse-container id=bv27:3.1><span>Tato parañca desente, </span></div><p><div class=verse-container id=bv27:3.2><span>naradevasamāgame; </span></div><p><div class=verse-container id=bv27:3.3><span>Gaṇanāya na vattabbo, </span></div><p><div class=verse-container id=bv27:3.4><span>dutiyābhisamayo ahu. </span></div><p><div class=verse-container id=bv27:4.1><span>Idhevāhaṁ etarahi, </span></div><p><div class=verse-container id=bv27:4.2><span>ovadiṁ mama atrajaṁ; </span></div><p><div class=verse-container id=bv27:4.3><span>Gaṇanāya na vattabbo, </span></div><p><div class=verse-container id=bv27:4.4><span>tatiyābhisamayo ahu. </span></div><p><div class=verse-container id=bv27:5.1><span>Ekosi sannipāto me, </span></div><p><div class=verse-container id=bv27:5.2><span>sāvakānaṁ mahesinaṁ; </span></div><p><div class=verse-container id=bv27:5.3><span>Aḍḍhateḷasasatānaṁ, </span></div><p><div class=verse-container id=bv27:5.4><span>bhikkhūnāsi samāgamo. </span></div><p><div class=verse-container id=bv27:6.1><span>Virocamāno vimalo, </span></div><p><div class=verse-container id=bv27:6.2><span>bhikkhusaṅghassa majjhago; </span></div><p><div class=verse-container id=bv27:6.3><span>Dadāmi patthitaṁ sabbaṁ, </span></div><p><div class=verse-container id=bv27:6.4><span>maṇīva sabbakāmado. </span></div><p><div class=verse-container id=bv27:7.1><span>Phalamākaṅkhamānānaṁ, </span></div><p><div class=verse-container id=bv27:7.2><span>bhavacchandajahesinaṁ; </span></div><p><div class=verse-container id=bv27:7.3><span>Catusaccaṁ pakāsemi, </span></div><p><div class=verse-container id=bv27:7.4><span>anukampāya pāṇinaṁ. </span></div><p><div class=verse-container id=bv27:8.1><span>Dasavīsasahassānaṁ, </span></div><p><div class=verse-container id=bv27:8.2><span>dhammābhisamayo ahu; </span></div><p><div class=verse-container id=bv27:8.3><span>Ekadvinnaṁ abhisamayo, </span></div><p><div class=verse-container id=bv27:8.4><span>gaṇanāto asaṅkhiyo. </span></div><p><div class=verse-container id=bv27:9.1><span>Vitthārikaṁ bāhujaññaṁ, </span></div><p><div class=verse-container id=bv27:9.2><span>iddhaṁ phītaṁ suphullitaṁ; </span></div><p><div class=verse-container id=bv27:9.3><span>Idha mayhaṁ sakyamunino, </span></div><p><div class=verse-container id=bv27:9.4><span>sāsanaṁ suvisodhitaṁ. </span></div><p><div class=verse-container id=bv27:10.1><span>Anāsavā vītarāgā, </span></div><p><div class=verse-container id=bv27:10.2><span>santacittā samāhitā; </span></div><p><div class=verse-container id=bv27:10.3><span>Bhikkhūnekasatā sabbe, </span></div><p><div class=verse-container id=bv27:10.4><span>parivārenti maṁ sadā. </span></div><p><div class=verse-container id=bv27:11.1><span>Idāni ye etarahi, </span></div><p><div class=verse-container id=bv27:11.2><span>jahanti mānusaṁ bhavaṁ; </span></div><p><div class=verse-container id=bv27:11.3><span>Appattamānasā sekhā, </span></div><p><div class=verse-container id=bv27:11.4><span>te bhikkhū viññugarahitā. </span></div><p><div class=verse-container id=bv27:12.1><span>Ariyañca santhomayantā, </span></div><p><div class=verse-container id=bv27:12.2><span>sadā dhammaratā janā; </span></div><p><div class=verse-container id=bv27:12.3><span>Bujjhissanti satimanto, </span></div><p><div class=verse-container id=bv27:12.4><span>saṁsārasaritaṁ gatā. </span></div><p><div class=verse-container id=bv27:13.1><span>Nagaraṁ kapilavatthu me, </span></div><p><div class=verse-container id=bv27:13.2><span>rājā suddhodano pitā; </span></div><p><div class=verse-container id=bv27:13.3><span>Mayhaṁ janettikā mātā, </span></div><p><div class=verse-container id=bv27:13.4><span>māyādevīti vuccati. </span></div><p><div class=verse-container id=bv27:14.1><span>Ekūnatiṁsavassāni, </span></div><p><div class=verse-container id=bv27:14.2><span>agāraṁ ajjhahaṁ vasiṁ; </span></div><p><div class=verse-container id=bv27:14.3><span>Rammo surammo subhako, </span></div><p><div class=verse-container id=bv27:14.4><span>tayo pāsādamuttamā. </span></div><p><div class=verse-container id=bv27:15.1><span>Cattārīsasahassāni, </span></div><p><div class=verse-container id=bv27:15.2><span>nāriyo samalaṅkatā; </span></div><p><div class=verse-container id=bv27:15.3><span>Bhaddakañcanā nāma nārī, </span></div><p><div class=verse-container id=bv27:15.4><span>rāhulo nāma atrajo. </span></div><p><div class=verse-container id=bv27:16.1><span>Nimitte caturo disvā, </span></div><p><div class=verse-container id=bv27:16.2><span>assayānena nikkhamiṁ; </span></div><p><div class=verse-container id=bv27:16.3><span>Chabbassaṁ padhānacāraṁ, </span></div><p><div class=verse-container id=bv27:16.4><span>acariṁ dukkaraṁ ahaṁ. </span></div><p><div class=verse-container id=bv27:17.1><span>Bārāṇasiyaṁ isipatane, </span></div><p><div class=verse-container id=bv27:17.2><span>Cakkaṁ pavattitaṁ mayā; </span></div><p><div class=verse-container id=bv27:17.3><span>Ahaṁ gotamasambuddho, </span></div><p><div class=verse-container id=bv27:17.4><span>Saraṇaṁ sabbapāṇinaṁ. </span></div><p><div class=verse-container id=bv27:18.1><span>Kolito upatisso ca, </span></div><p><div class=verse-container id=bv27:18.2><span>dve bhikkhū aggasāvakā; </span></div><p><div class=verse-container id=bv27:18.3><span>Ānando nāmupaṭṭhāko, </span></div><p><div class=verse-container id=bv27:18.4><span>santikāvacaro mama; </span></div><p><div class=verse-container id=bv27:18.5><span>Khemā uppalavaṇṇā ca, </span></div><p><div class=verse-container id=bv27:18.6><span>bhikkhunī aggasāvikā. </span></div><p><div class=verse-container id=bv27:19.1><span>Citto hatthāḷavako ca, </span></div><p><div class=verse-container id=bv27:19.2><span>aggupaṭṭhākupāsakā; </span></div><p><div class=verse-container id=bv27:19.3><span>Nandamātā ca uttarā, </span></div><p><div class=verse-container id=bv27:19.4><span>aggupaṭṭhākupāsikā. </span></div><p><div class=verse-container id=bv27:20.1><span>Ahaṁ assatthamūlamhi, </span></div><p><div class=verse-container id=bv27:20.2><span>patto sambodhimuttamaṁ; </span></div><p><div class=verse-container id=bv27:20.3><span>Byāmappabhā sadā mayhaṁ, </span></div><p><div class=verse-container id=bv27:20.4><span>soḷasahatthamuggatā. </span></div><p><div class=verse-container id=bv27:21.1><span>Appaṁ vassasataṁ āyu, </span></div><p><div class=verse-container id=bv27:21.2><span>idānetarahi vijjati; </span></div><p><div class=verse-container id=bv27:21.3><span>Tāvatā tiṭṭhamānohaṁ, </span></div><p><div class=verse-container id=bv27:21.4><span>tāremi janataṁ bahuṁ. </span></div><p><div class=verse-container id=bv27:22.1><span>Ṭhapayitvāna dhammukkaṁ, </span></div><p><div class=verse-container id=bv27:22.2><span>pacchimaṁ janabodhanaṁ; </span></div><p><div class=verse-container id=bv27:22.3><span>Ahampi nacirasseva, </span></div><p><div class=verse-container id=bv27:22.4><span>saddhiṁ sāvakasaṅghato; </span></div><p><div class=verse-container id=bv27:22.5><span>Idheva parinibbissaṁ, </span></div><p><div class=verse-container id=bv27:22.6><span>aggīvāhārasaṅkhayā. </span></div><p><div class=verse-container id=bv27:23.1><span>Tāni ca atulatejāni, </span></div><p><div class=verse-container id=bv27:23.2><span>Imāni ca dasabalāni; </span></div><p><div class=verse-container id=bv27:23.3><span>Ayañca guṇadhāraṇo deho, </span></div><p><div class=verse-container id=bv27:23.4><span>Dvattiṁsavaralakkhaṇavicitto. </span></div><p><div class=verse-container id=bv27:24.1><span>Dasa disā pabhāsetvā, </span></div><p><div class=verse-container id=bv27:24.2><span>Sataraṁsīva chappabhā; </span></div><p><div class=verse-container id=bv27:24.3><span>Sabbaṁ tamantarahissanti, </span></div><p><div class=verse-container id=bv27:24.4><span>Nanu rittā sabbasaṅkhārā”ti. </span></div><p><div class=verse-container id=bv27:25.1><span>Gotamassa bhagavato vaṁso pañcavīsatimo. </span></div><div class=flex-between><a href=/canon/en/pli/ms/sutta/kn/bv/bv0026.html>Previous</a><a href=/canon/en/pli/ms/sutta/kn/bv/bv0028.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>