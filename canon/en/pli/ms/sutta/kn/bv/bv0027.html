<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0026.html>Previous</a><a href=/canon/en/pli/ms/sutta/kn/bv/bv0028.html>Next</a></div><p id=bv27:0.1><span class=root>Buddhavaṁsa </span><br><p id=bv27:0.2><span class="root big-bold">27. Gotamabuddhavaṁsa </span><br><p id=bv27:1.1><span class=root>“Ahametarahi sambuddho, </span><br><p id=bv27:1.2><span class=root>gotamo sakyavaḍḍhano; </span><br><p id=bv27:1.3><span class=root>Padhānaṁ padahitvāna, </span><br><p id=bv27:1.4><span class=root>patto sambodhimuttamaṁ. </span><br><p id=bv27:2.1><span class=root>Brahmunā yācito santo, </span><br><p id=bv27:2.2><span class=root>dhammacakkaṁ pavattayiṁ; </span><br><p id=bv27:2.3><span class=root>Aṭṭhārasannaṁ koṭīnaṁ, </span><br><p id=bv27:2.4><span class=root>paṭhamābhisamayo ahu. </span><br><p id=bv27:3.1><span class=root>Tato parañca desente, </span><br><p id=bv27:3.2><span class=root>naradevasamāgame; </span><br><p id=bv27:3.3><span class=root>Gaṇanāya na vattabbo, </span><br><p id=bv27:3.4><span class=root>dutiyābhisamayo ahu. </span><br><p id=bv27:4.1><span class=root>Idhevāhaṁ etarahi, </span><br><p id=bv27:4.2><span class=root>ovadiṁ mama atrajaṁ; </span><br><p id=bv27:4.3><span class=root>Gaṇanāya na vattabbo, </span><br><p id=bv27:4.4><span class=root>tatiyābhisamayo ahu. </span><br><p id=bv27:5.1><span class=root>Ekosi sannipāto me, </span><br><p id=bv27:5.2><span class=root>sāvakānaṁ mahesinaṁ; </span><br><p id=bv27:5.3><span class=root>Aḍḍhateḷasasatānaṁ, </span><br><p id=bv27:5.4><span class=root>bhikkhūnāsi samāgamo. </span><br><p id=bv27:6.1><span class=root>Virocamāno vimalo, </span><br><p id=bv27:6.2><span class=root>bhikkhusaṅghassa majjhago; </span><br><p id=bv27:6.3><span class=root>Dadāmi patthitaṁ sabbaṁ, </span><br><p id=bv27:6.4><span class=root>maṇīva sabbakāmado. </span><br><p id=bv27:7.1><span class=root>Phalamākaṅkhamānānaṁ, </span><br><p id=bv27:7.2><span class=root>bhavacchandajahesinaṁ; </span><br><p id=bv27:7.3><span class=root>Catusaccaṁ pakāsemi, </span><br><p id=bv27:7.4><span class=root>anukampāya pāṇinaṁ. </span><br><p id=bv27:8.1><span class=root>Dasavīsasahassānaṁ, </span><br><p id=bv27:8.2><span class=root>dhammābhisamayo ahu; </span><br><p id=bv27:8.3><span class=root>Ekadvinnaṁ abhisamayo, </span><br><p id=bv27:8.4><span class=root>gaṇanāto asaṅkhiyo. </span><br><p id=bv27:9.1><span class=root>Vitthārikaṁ bāhujaññaṁ, </span><br><p id=bv27:9.2><span class=root>iddhaṁ phītaṁ suphullitaṁ; </span><br><p id=bv27:9.3><span class=root>Idha mayhaṁ sakyamunino, </span><br><p id=bv27:9.4><span class=root>sāsanaṁ suvisodhitaṁ. </span><br><p id=bv27:10.1><span class=root>Anāsavā vītarāgā, </span><br><p id=bv27:10.2><span class=root>santacittā samāhitā; </span><br><p id=bv27:10.3><span class=root>Bhikkhūnekasatā sabbe, </span><br><p id=bv27:10.4><span class=root>parivārenti maṁ sadā. </span><br><p id=bv27:11.1><span class=root>Idāni ye etarahi, </span><br><p id=bv27:11.2><span class=root>jahanti mānusaṁ bhavaṁ; </span><br><p id=bv27:11.3><span class=root>Appattamānasā sekhā, </span><br><p id=bv27:11.4><span class=root>te bhikkhū viññugarahitā. </span><br><p id=bv27:12.1><span class=root>Ariyañca santhomayantā, </span><br><p id=bv27:12.2><span class=root>sadā dhammaratā janā; </span><br><p id=bv27:12.3><span class=root>Bujjhissanti satimanto, </span><br><p id=bv27:12.4><span class=root>saṁsārasaritaṁ gatā. </span><br><p id=bv27:13.1><span class=root>Nagaraṁ kapilavatthu me, </span><br><p id=bv27:13.2><span class=root>rājā suddhodano pitā; </span><br><p id=bv27:13.3><span class=root>Mayhaṁ janettikā mātā, </span><br><p id=bv27:13.4><span class=root>māyādevīti vuccati. </span><br><p id=bv27:14.1><span class=root>Ekūnatiṁsavassāni, </span><br><p id=bv27:14.2><span class=root>agāraṁ ajjhahaṁ vasiṁ; </span><br><p id=bv27:14.3><span class=root>Rammo surammo subhako, </span><br><p id=bv27:14.4><span class=root>tayo pāsādamuttamā. </span><br><p id=bv27:15.1><span class=root>Cattārīsasahassāni, </span><br><p id=bv27:15.2><span class=root>nāriyo samalaṅkatā; </span><br><p id=bv27:15.3><span class=root>Bhaddakañcanā nāma nārī, </span><br><p id=bv27:15.4><span class=root>rāhulo nāma atrajo. </span><br><p id=bv27:16.1><span class=root>Nimitte caturo disvā, </span><br><p id=bv27:16.2><span class=root>assayānena nikkhamiṁ; </span><br><p id=bv27:16.3><span class=root>Chabbassaṁ padhānacāraṁ, </span><br><p id=bv27:16.4><span class=root>acariṁ dukkaraṁ ahaṁ. </span><br><p id=bv27:17.1><span class=root>Bārāṇasiyaṁ isipatane, </span><br><p id=bv27:17.2><span class=root>Cakkaṁ pavattitaṁ mayā; </span><br><p id=bv27:17.3><span class=root>Ahaṁ gotamasambuddho, </span><br><p id=bv27:17.4><span class=root>Saraṇaṁ sabbapāṇinaṁ. </span><br><p id=bv27:18.1><span class=root>Kolito upatisso ca, </span><br><p id=bv27:18.2><span class=root>dve bhikkhū aggasāvakā; </span><br><p id=bv27:18.3><span class=root>Ānando nāmupaṭṭhāko, </span><br><p id=bv27:18.4><span class=root>santikāvacaro mama; </span><br><p id=bv27:18.5><span class=root>Khemā uppalavaṇṇā ca, </span><br><p id=bv27:18.6><span class=root>bhikkhunī aggasāvikā. </span><br><p id=bv27:19.1><span class=root>Citto hatthāḷavako ca, </span><br><p id=bv27:19.2><span class=root>aggupaṭṭhākupāsakā; </span><br><p id=bv27:19.3><span class=root>Nandamātā ca uttarā, </span><br><p id=bv27:19.4><span class=root>aggupaṭṭhākupāsikā. </span><br><p id=bv27:20.1><span class=root>Ahaṁ assatthamūlamhi, </span><br><p id=bv27:20.2><span class=root>patto sambodhimuttamaṁ; </span><br><p id=bv27:20.3><span class=root>Byāmappabhā sadā mayhaṁ, </span><br><p id=bv27:20.4><span class=root>soḷasahatthamuggatā. </span><br><p id=bv27:21.1><span class=root>Appaṁ vassasataṁ āyu, </span><br><p id=bv27:21.2><span class=root>idānetarahi vijjati; </span><br><p id=bv27:21.3><span class=root>Tāvatā tiṭṭhamānohaṁ, </span><br><p id=bv27:21.4><span class=root>tāremi janataṁ bahuṁ. </span><br><p id=bv27:22.1><span class=root>Ṭhapayitvāna dhammukkaṁ, </span><br><p id=bv27:22.2><span class=root>pacchimaṁ janabodhanaṁ; </span><br><p id=bv27:22.3><span class=root>Ahampi nacirasseva, </span><br><p id=bv27:22.4><span class=root>saddhiṁ sāvakasaṅghato; </span><br><p id=bv27:22.5><span class=root>Idheva parinibbissaṁ, </span><br><p id=bv27:22.6><span class=root>aggīvāhārasaṅkhayā. </span><br><p id=bv27:23.1><span class=root>Tāni ca atulatejāni, </span><br><p id=bv27:23.2><span class=root>Imāni ca dasabalāni; </span><br><p id=bv27:23.3><span class=root>Ayañca guṇadhāraṇo deho, </span><br><p id=bv27:23.4><span class=root>Dvattiṁsavaralakkhaṇavicitto. </span><br><p id=bv27:24.1><span class=root>Dasa disā pabhāsetvā, </span><br><p id=bv27:24.2><span class=root>Sataraṁsīva chappabhā; </span><br><p id=bv27:24.3><span class=root>Sabbaṁ tamantarahissanti, </span><br><p id=bv27:24.4><span class=root>Nanu rittā sabbasaṅkhārā”ti. </span><br><p id=bv27:25.1><span class=root>Gotamassa bhagavato vaṁso pañcavīsatimo. </span><br></main><footer class="container footer"><small><a href=/about>Contact info</a></small></footer>