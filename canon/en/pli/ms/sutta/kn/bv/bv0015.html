<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0014.html>Previous</a><a href=/canon/en/pli/ms/sutta/kn/bv/bv0016.html>Next</a></div><p id=bv15:0.1><span class=root>Buddhavaṁsa </span><br><p id=bv15:0.2><span class="root big-bold">15 Piyadassībuddhavaṁsa </span><br><p id=bv15:1.1><span class=root>“Sujātassa aparena, </span><br><p id=bv15:1.2><span class=root>sayambhū lokanāyako; </span><br><p id=bv15:1.3><span class=root>Durāsado asamasamo, </span><br><p id=bv15:1.4><span class=root>piyadassī mahāyaso. </span><br><p id=bv15:2.1><span class=root>Sopi buddho amitayaso, </span><br><p id=bv15:2.2><span class=root>ādiccova virocati; </span><br><p id=bv15:2.3><span class=root>Sabbaṁ tamaṁ nihantvāna, </span><br><p id=bv15:2.4><span class=root>dhammacakkaṁ pavattayi. </span><br><p id=bv15:3.1><span class=root>Tassāpi atulatejassa, </span><br><p id=bv15:3.2><span class=root>Ahesuṁ abhisamayā tayo; </span><br><p id=bv15:3.3><span class=root>Koṭisatasahassānaṁ, </span><br><p id=bv15:3.4><span class=root>Paṭhamābhisamayo ahu. </span><br><p id=bv15:4.1><span class=root>Sudassano devarājā, </span><br><p id=bv15:4.2><span class=root>micchādiṭṭhimarocayi; </span><br><p id=bv15:4.3><span class=root>Tassa diṭṭhiṁ vinodento, </span><br><p id=bv15:4.4><span class=root>satthā dhammamadesayi. </span><br><p id=bv15:5.1><span class=root>Janasannipāto atulo, </span><br><p id=bv15:5.2><span class=root>mahāsannipatī tadā; </span><br><p id=bv15:5.3><span class=root>Navutikoṭisahassānaṁ, </span><br><p id=bv15:5.4><span class=root>dutiyābhisamayo ahu. </span><br><p id=bv15:6.1><span class=root>Yadā doṇamukhaṁ hatthiṁ, </span><br><p id=bv15:6.2><span class=root>vinesi narasārathi; </span><br><p id=bv15:6.3><span class=root>Asītikoṭisahassānaṁ, </span><br><p id=bv15:6.4><span class=root>tatiyābhisamayo ahu. </span><br><p id=bv15:7.1><span class=root>Sannipātā tayo āsuṁ, </span><br><p id=bv15:7.2><span class=root>tassāpi piyadassino; </span><br><p id=bv15:7.3><span class=root>Koṭisatasahassānaṁ, </span><br><p id=bv15:7.4><span class=root>paṭhamo āsi samāgamo. </span><br><p id=bv15:8.1><span class=root>Tato paraṁ navutikoṭī, </span><br><p id=bv15:8.2><span class=root>samiṁsu ekato munī; </span><br><p id=bv15:8.3><span class=root>Tatiye sannipātamhi, </span><br><p id=bv15:8.4><span class=root>asītikoṭiyo ahū. </span><br><p id=bv15:9.1><span class=root>Ahaṁ tena samayena, </span><br><p id=bv15:9.2><span class=root>kassapo nāma brāhmaṇo; </span><br><p id=bv15:9.3><span class=root>Ajjhāyako mantadharo, </span><br><p id=bv15:9.4><span class=root>tiṇṇaṁ vedāna pāragū. </span><br><p id=bv15:10.1><span class=root>Tassa dhammaṁ suṇitvāna, </span><br><p id=bv15:10.2><span class=root>pasādaṁ janayiṁ ahaṁ; </span><br><p id=bv15:10.3><span class=root>Koṭisatasahassehi, </span><br><p id=bv15:10.4><span class=root>saṅghārāmaṁ amāpayiṁ. </span><br><p id=bv15:11.1><span class=root>Tassa datvāna ārāmaṁ, </span><br><p id=bv15:11.2><span class=root>haṭṭho saṁviggamānaso; </span><br><p id=bv15:11.3><span class=root>Saraṇe pañca sīle ca, </span><br><p id=bv15:11.4><span class=root>daḷhaṁ katvā samādiyiṁ. </span><br><p id=bv15:12.1><span class=root>Sopi maṁ buddho byākāsi, </span><br><p id=bv15:12.2><span class=root>saṅghamajjhe nisīdiya; </span><br><p id=bv15:12.3><span class=root>‘Aṭṭhārase kappasate, </span><br><p id=bv15:12.4><span class=root>ayaṁ buddho bhavissati. </span><br><p id=bv15:13.1><span class=root>Padhānaṁ padahitvāna, </span><br><p id=bv15:13.2><span class=root>…pe… </span><br><p id=bv15:13.3><span class=root>hessāma sammukhā imaṁ’. </span><br><p id=bv15:14.1><span class=root>Tassāpi vacanaṁ sutvā, </span><br><p id=bv15:14.2><span class=root>bhiyyo cittaṁ pasādayiṁ; </span><br><p id=bv15:14.3><span class=root>Uttariṁ vatamadhiṭṭhāsiṁ, </span><br><p id=bv15:14.4><span class=root>dasapāramipūriyā. </span><br><p id=bv15:15.1><span class=root>Sudhaññaṁ nāma nagaraṁ, </span><br><p id=bv15:15.2><span class=root>sudatto nāma khattiyo; </span><br><p id=bv15:15.3><span class=root>Candā nāmāsi janikā, </span><br><p id=bv15:15.4><span class=root>piyadassissa satthuno. </span><br><p id=bv15:16.1><span class=root>Navavassasahassāni, </span><br><p id=bv15:16.2><span class=root>Agāraṁ ajjha so vasi; </span><br><p id=bv15:16.3><span class=root>Sunimmalavimalagiriguhā, </span><br><p id=bv15:16.4><span class=root>Tayo pāsādamuttamā. </span><br><p id=bv15:17.1><span class=root>Tettiṁsasahassāni ca, </span><br><p id=bv15:17.2><span class=root>Nāriyo samalaṅkatā; </span><br><p id=bv15:17.3><span class=root>Vimalā nāma nārī ca, </span><br><p id=bv15:17.4><span class=root>Kañcanāveḷo nāma atrajo. </span><br><p id=bv15:18.1><span class=root>Nimitte caturo disvā, </span><br><p id=bv15:18.2><span class=root>rathayānena nikkhami; </span><br><p id=bv15:18.3><span class=root>Chamāsaṁ padhānacāraṁ, </span><br><p id=bv15:18.4><span class=root>acarī purisuttamo. </span><br><p id=bv15:19.1><span class=root>Brahmunā yācito santo, </span><br><p id=bv15:19.2><span class=root>piyadassī mahāmuni; </span><br><p id=bv15:19.3><span class=root>Vatti cakkaṁ mahāvīro, </span><br><p id=bv15:19.4><span class=root>usabhuyyāne manorame. </span><br><p id=bv15:20.1><span class=root>Pālito sabbadassī ca, </span><br><p id=bv15:20.2><span class=root>ahesuṁ aggasāvakā; </span><br><p id=bv15:20.3><span class=root>Sobhito nāmupaṭṭhāko, </span><br><p id=bv15:20.4><span class=root>piyadassissa satthuno. </span><br><p id=bv15:21.1><span class=root>Sujātā dhammadinnā ca, </span><br><p id=bv15:21.2><span class=root>ahesuṁ aggasāvikā; </span><br><p id=bv15:21.3><span class=root>Bodhi tassa bhagavato, </span><br><p id=bv15:21.4><span class=root>kakudhoti pavuccati. </span><br><p id=bv15:22.1><span class=root>Sandhako dhammako ceva, </span><br><p id=bv15:22.2><span class=root>ahesuṁ aggupaṭṭhakā; </span><br><p id=bv15:22.3><span class=root>Visākhā dhammadinnā ca, </span><br><p id=bv15:22.4><span class=root>ahesuṁ aggupaṭṭhikā. </span><br><p id=bv15:23.1><span class=root>Sopi buddho amitayaso, </span><br><p id=bv15:23.2><span class=root>dvattiṁsavaralakkhaṇo; </span><br><p id=bv15:23.3><span class=root>Asītihatthamubbedho, </span><br><p id=bv15:23.4><span class=root>sālarājāva dissati. </span><br><p id=bv15:24.1><span class=root>Aggicandasūriyānaṁ, </span><br><p id=bv15:24.2><span class=root>natthi tādisikā pabhā; </span><br><p id=bv15:24.3><span class=root>Yathā ahu pabhā tassa, </span><br><p id=bv15:24.4><span class=root>asamassa mahesino. </span><br><p id=bv15:25.1><span class=root>Tassāpi devadevassa, </span><br><p id=bv15:25.2><span class=root>āyu tāvatakaṁ ahu; </span><br><p id=bv15:25.3><span class=root>Navutivassasahassāni, </span><br><p id=bv15:25.4><span class=root>loke aṭṭhāsi cakkhumā. </span><br><p id=bv15:26.1><span class=root>Sopi buddho asamasamo, </span><br><p id=bv15:26.2><span class=root>Yugānipi tāni atuliyāni; </span><br><p id=bv15:26.3><span class=root>Sabbaṁ tamantarahitaṁ, </span><br><p id=bv15:26.4><span class=root>Nanu rittā sabbasaṅkhārā. </span><br><p id=bv15:27.1><span class=root>Piyadassī munivaro, </span><br><p id=bv15:27.2><span class=root>Assatthārāmamhi nibbuto; </span><br><p id=bv15:27.3><span class=root>Tatthevassa jinathūpo, </span><br><p id=bv15:27.4><span class=root>Tīṇiyojanamuggato”ti. </span><br><p id=bv15:28.1><span class=root>Piyadassissa bhagavato vaṁso terasamo. </span><br></main><footer class="container footer"><small><a href=/about>Contact info</a></small></footer>