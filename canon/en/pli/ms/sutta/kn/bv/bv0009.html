<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0008.html>Previous</a><a href=/canon/en/pli/ms/sutta/kn/bv/bv0010.html>Next</a></div><p><div class=verse-container id=bv9:0.1><span>Buddhavaṁsa </span></div><p><div class=verse-container id=bv9:0.2><span class=big-bold>9 Anomadassībuddhavaṁsa </span></div><p><div class=verse-container id=bv9:1.1><span>“Sobhitassa aparena, </span></div><p><div class=verse-container id=bv9:1.2><span>Sambuddho dvipaduttamo; </span></div><p><div class=verse-container id=bv9:1.3><span>Anomadassī amitayaso, </span></div><p><div class=verse-container id=bv9:1.4><span>Tejassī duratikkamo. </span></div><p><div class=verse-container id=bv9:2.1><span>So chetvā bandhanaṁ sabbaṁ, </span></div><p><div class=verse-container id=bv9:2.2><span>viddhaṁsetvā tayo bhave; </span></div><p><div class=verse-container id=bv9:2.3><span>Anivattigamanaṁ maggaṁ, </span></div><p><div class=verse-container id=bv9:2.4><span>desesi devamānuse. </span></div><p><div class=verse-container id=bv9:3.1><span>Sāgarova asaṅkhobbho, </span></div><p><div class=verse-container id=bv9:3.2><span>pabbatova durāsado; </span></div><p><div class=verse-container id=bv9:3.3><span>Ākāsova ananto so, </span></div><p><div class=verse-container id=bv9:3.4><span>sālarājāva phullito. </span></div><p><div class=verse-container id=bv9:4.1><span>Dassanenapi taṁ buddhaṁ, </span></div><p><div class=verse-container id=bv9:4.2><span>tositā honti pāṇino; </span></div><p><div class=verse-container id=bv9:4.3><span>Byāharantaṁ giraṁ sutvā, </span></div><p><div class=verse-container id=bv9:4.4><span>amataṁ pāpuṇanti te. </span></div><p><div class=verse-container id=bv9:5.1><span>Dhammābhisamayo tassa, </span></div><p><div class=verse-container id=bv9:5.2><span>Iddho phīto tadā ahu; </span></div><p><div class=verse-container id=bv9:5.3><span>Koṭisatāni abhisamiṁsu, </span></div><p><div class=verse-container id=bv9:5.4><span>Paṭhame dhammadesane. </span></div><p><div class=verse-container id=bv9:6.1><span>Tato paraṁ abhisamaye, </span></div><p><div class=verse-container id=bv9:6.2><span>Vassante dhammavuṭṭhiyo; </span></div><p><div class=verse-container id=bv9:6.3><span>Asītikoṭiyobhisamiṁsu, </span></div><p><div class=verse-container id=bv9:6.4><span>Dutiye dhammadesane. </span></div><p><div class=verse-container id=bv9:7.1><span>Tatoparañhi vassante, </span></div><p><div class=verse-container id=bv9:7.2><span>tappayante ca pāṇinaṁ; </span></div><p><div class=verse-container id=bv9:7.3><span>Aṭṭhasattatikoṭīnaṁ, </span></div><p><div class=verse-container id=bv9:7.4><span>tatiyābhisamayo ahu. </span></div><p><div class=verse-container id=bv9:8.1><span>Sannipātā tayo āsuṁ, </span></div><p><div class=verse-container id=bv9:8.2><span>tassāpi ca mahesino; </span></div><p><div class=verse-container id=bv9:8.3><span>Abhiññābalappattānaṁ, </span></div><p><div class=verse-container id=bv9:8.4><span>pupphitānaṁ vimuttiyā. </span></div><p><div class=verse-container id=bv9:9.1><span>Aṭṭhasatasahassānaṁ, </span></div><p><div class=verse-container id=bv9:9.2><span>sannipāto tadā ahu; </span></div><p><div class=verse-container id=bv9:9.3><span>Pahīnamadamohānaṁ, </span></div><p><div class=verse-container id=bv9:9.4><span>santacittāna tādinaṁ. </span></div><p><div class=verse-container id=bv9:10.1><span>Sattasatasahassānaṁ, </span></div><p><div class=verse-container id=bv9:10.2><span>dutiyo āsi samāgamo; </span></div><p><div class=verse-container id=bv9:10.3><span>Anaṅgaṇānaṁ virajānaṁ, </span></div><p><div class=verse-container id=bv9:10.4><span>upasantāna tādinaṁ. </span></div><p><div class=verse-container id=bv9:11.1><span>Channaṁ satasahassānaṁ, </span></div><p><div class=verse-container id=bv9:11.2><span>tatiyo āsi samāgamo; </span></div><p><div class=verse-container id=bv9:11.3><span>Abhiññābalappattānaṁ, </span></div><p><div class=verse-container id=bv9:11.4><span>nibbutānaṁ tapassinaṁ. </span></div><p><div class=verse-container id=bv9:12.1><span>Ahaṁ tena samayena, </span></div><p><div class=verse-container id=bv9:12.2><span>yakkho āsiṁ mahiddhiko; </span></div><p><div class=verse-container id=bv9:12.3><span>Nekānaṁ yakkhakoṭīnaṁ, </span></div><p><div class=verse-container id=bv9:12.4><span>vasavattimhi issaro. </span></div><p><div class=verse-container id=bv9:13.1><span>Tadāpi taṁ buddhavaraṁ, </span></div><p><div class=verse-container id=bv9:13.2><span>upagantvā mahesinaṁ; </span></div><p><div class=verse-container id=bv9:13.3><span>Annapānena tappesiṁ, </span></div><p><div class=verse-container id=bv9:13.4><span>sasaṅghaṁ lokanāyakaṁ. </span></div><p><div class=verse-container id=bv9:14.1><span>Sopi maṁ tadā byākāsi, </span></div><p><div class=verse-container id=bv9:14.2><span>visuddhanayano muni; </span></div><p><div class=verse-container id=bv9:14.3><span>‘Aparimeyyito kappe, </span></div><p><div class=verse-container id=bv9:14.4><span>ayaṁ buddho bhavissati. </span></div><p><div class=verse-container id=bv9:15.1><span>Padhānaṁ padahitvāna, </span></div><p><div class=verse-container id=bv9:15.2><span>…pe… </span></div><p><div class=verse-container id=bv9:15.3><span>hessāma sammukhā imaṁ’. </span></div><p><div class=verse-container id=bv9:16.1><span>Tassāpi vacanaṁ sutvā, </span></div><p><div class=verse-container id=bv9:16.2><span>haṭṭho saṁviggamānaso; </span></div><p><div class=verse-container id=bv9:16.3><span>Uttariṁ vatamadhiṭṭhāsiṁ, </span></div><p><div class=verse-container id=bv9:16.4><span>dasapāramipūriyā. </span></div><p><div class=verse-container id=bv9:17.1><span>Nagaraṁ candavatī nāma, </span></div><p><div class=verse-container id=bv9:17.2><span>yasavā nāma khattiyo; </span></div><p><div class=verse-container id=bv9:17.3><span>Mātā yasodharā nāma, </span></div><p><div class=verse-container id=bv9:17.4><span>anomadassissa satthuno. </span></div><p><div class=verse-container id=bv9:18.1><span>Dasavassasahassāni, </span></div><p><div class=verse-container id=bv9:18.2><span>agāraṁ ajjha so vasi; </span></div><p><div class=verse-container id=bv9:18.3><span>Sirī upasirī vaḍḍho, </span></div><p><div class=verse-container id=bv9:18.4><span>tayo pāsādamuttamā. </span></div><p><div class=verse-container id=bv9:19.1><span>Tevīsatisahassāni, </span></div><p><div class=verse-container id=bv9:19.2><span>nāriyo samalaṅkatā; </span></div><p><div class=verse-container id=bv9:19.3><span>Sirimā nāma sā nārī, </span></div><p><div class=verse-container id=bv9:19.4><span>upavāṇo nāma atrajo. </span></div><p><div class=verse-container id=bv9:20.1><span>Nimitte caturo disvā, </span></div><p><div class=verse-container id=bv9:20.2><span>sivikāyābhinikkhami; </span></div><p><div class=verse-container id=bv9:20.3><span>Anūnadasamāsāni, </span></div><p><div class=verse-container id=bv9:20.4><span>padhānaṁ padahī jino. </span></div><p><div class=verse-container id=bv9:21.1><span>Brahmunā yācito santo, </span></div><p><div class=verse-container id=bv9:21.2><span>anomadassī mahāmuni; </span></div><p><div class=verse-container id=bv9:21.3><span>Vatti cakkaṁ mahāvīro, </span></div><p><div class=verse-container id=bv9:21.4><span>uyyāne so sudassane. </span></div><p><div class=verse-container id=bv9:22.1><span>Nisabho ca anomo ca, </span></div><p><div class=verse-container id=bv9:22.2><span>ahesuṁ aggasāvakā; </span></div><p><div class=verse-container id=bv9:22.3><span>Varuṇo nāmupaṭṭhāko, </span></div><p><div class=verse-container id=bv9:22.4><span>anomadassissa satthuno. </span></div><p><div class=verse-container id=bv9:23.1><span>Sundarī ca sumanā ca, </span></div><p><div class=verse-container id=bv9:23.2><span>ahesuṁ aggasāvikā; </span></div><p><div class=verse-container id=bv9:23.3><span>Bodhi tassa bhagavato, </span></div><p><div class=verse-container id=bv9:23.4><span>ajjunoti pavuccati. </span></div><p><div class=verse-container id=bv9:24.1><span>Nandivaḍḍho sirivaḍḍho, </span></div><p><div class=verse-container id=bv9:24.2><span>ahesuṁ aggupaṭṭhakā; </span></div><p><div class=verse-container id=bv9:24.3><span>Uppalā ceva padumā ca, </span></div><p><div class=verse-container id=bv9:24.4><span>ahesuṁ aggupaṭṭhikā. </span></div><p><div class=verse-container id=bv9:25.1><span>Aṭṭhapaṇṇāsaratanaṁ, </span></div><p><div class=verse-container id=bv9:25.2><span>accuggato mahāmuni; </span></div><p><div class=verse-container id=bv9:25.3><span>Pabhā niddhāvatī tassa, </span></div><p><div class=verse-container id=bv9:25.4><span>sataraṁsīva uggato. </span></div><p><div class=verse-container id=bv9:26.1><span>Vassasatasahassāni, </span></div><p><div class=verse-container id=bv9:26.2><span>āyu vijjati tāvade; </span></div><p><div class=verse-container id=bv9:26.3><span>Tāvatā tiṭṭhamāno so, </span></div><p><div class=verse-container id=bv9:26.4><span>tāresi janataṁ bahuṁ. </span></div><p><div class=verse-container id=bv9:27.1><span>Supupphitaṁ pāvacanaṁ, </span></div><p><div class=verse-container id=bv9:27.2><span>arahantehi tādihi; </span></div><p><div class=verse-container id=bv9:27.3><span>Vītarāgehi vimalehi, </span></div><p><div class=verse-container id=bv9:27.4><span>sobhittha jinasāsanaṁ. </span></div><p><div class=verse-container id=bv9:28.1><span>So ca satthā amitayaso, </span></div><p><div class=verse-container id=bv9:28.2><span>Yugāni tāni atuliyāni; </span></div><p><div class=verse-container id=bv9:28.3><span>Sabbaṁ tamantarahitaṁ, </span></div><p><div class=verse-container id=bv9:28.4><span>Nanu rittā sabbasaṅkhārā. </span></div><p><div class=verse-container id=bv9:29.1><span>Anomadassī jino satthā, </span></div><p><div class=verse-container id=bv9:29.2><span>Dhammārāmamhi nibbuto; </span></div><p><div class=verse-container id=bv9:29.3><span>Tatthevassa jinathūpo, </span></div><p><div class=verse-container id=bv9:29.4><span>Ubbedho pañcavīsatī”ti. </span></div><p><div class=verse-container id=bv9:30.1><span>Anomadassissa bhagavato vaṁso sattamo. </span></div><div class=flex-between><a href=/canon/en/pli/ms/sutta/kn/bv/bv0008.html>Previous</a><a href=/canon/en/pli/ms/sutta/kn/bv/bv0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>