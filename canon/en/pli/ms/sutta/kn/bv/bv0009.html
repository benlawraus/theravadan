<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0008.html>Previous</a><a href=/canon/en/pli/ms/sutta/kn/bv/bv0010.html>Next</a></div><p id=bv9:0.1><span class=root>Buddhavaṁsa </span><br><p id=bv9:0.2><span class="root big-bold">9 Anomadassībuddhavaṁsa </span><br><p id=bv9:1.1><span class=root>“Sobhitassa aparena, </span><br><p id=bv9:1.2><span class=root>Sambuddho dvipaduttamo; </span><br><p id=bv9:1.3><span class=root>Anomadassī amitayaso, </span><br><p id=bv9:1.4><span class=root>Tejassī duratikkamo. </span><br><p id=bv9:2.1><span class=root>So chetvā bandhanaṁ sabbaṁ, </span><br><p id=bv9:2.2><span class=root>viddhaṁsetvā tayo bhave; </span><br><p id=bv9:2.3><span class=root>Anivattigamanaṁ maggaṁ, </span><br><p id=bv9:2.4><span class=root>desesi devamānuse. </span><br><p id=bv9:3.1><span class=root>Sāgarova asaṅkhobbho, </span><br><p id=bv9:3.2><span class=root>pabbatova durāsado; </span><br><p id=bv9:3.3><span class=root>Ākāsova ananto so, </span><br><p id=bv9:3.4><span class=root>sālarājāva phullito. </span><br><p id=bv9:4.1><span class=root>Dassanenapi taṁ buddhaṁ, </span><br><p id=bv9:4.2><span class=root>tositā honti pāṇino; </span><br><p id=bv9:4.3><span class=root>Byāharantaṁ giraṁ sutvā, </span><br><p id=bv9:4.4><span class=root>amataṁ pāpuṇanti te. </span><br><p id=bv9:5.1><span class=root>Dhammābhisamayo tassa, </span><br><p id=bv9:5.2><span class=root>Iddho phīto tadā ahu; </span><br><p id=bv9:5.3><span class=root>Koṭisatāni abhisamiṁsu, </span><br><p id=bv9:5.4><span class=root>Paṭhame dhammadesane. </span><br><p id=bv9:6.1><span class=root>Tato paraṁ abhisamaye, </span><br><p id=bv9:6.2><span class=root>Vassante dhammavuṭṭhiyo; </span><br><p id=bv9:6.3><span class=root>Asītikoṭiyobhisamiṁsu, </span><br><p id=bv9:6.4><span class=root>Dutiye dhammadesane. </span><br><p id=bv9:7.1><span class=root>Tatoparañhi vassante, </span><br><p id=bv9:7.2><span class=root>tappayante ca pāṇinaṁ; </span><br><p id=bv9:7.3><span class=root>Aṭṭhasattatikoṭīnaṁ, </span><br><p id=bv9:7.4><span class=root>tatiyābhisamayo ahu. </span><br><p id=bv9:8.1><span class=root>Sannipātā tayo āsuṁ, </span><br><p id=bv9:8.2><span class=root>tassāpi ca mahesino; </span><br><p id=bv9:8.3><span class=root>Abhiññābalappattānaṁ, </span><br><p id=bv9:8.4><span class=root>pupphitānaṁ vimuttiyā. </span><br><p id=bv9:9.1><span class=root>Aṭṭhasatasahassānaṁ, </span><br><p id=bv9:9.2><span class=root>sannipāto tadā ahu; </span><br><p id=bv9:9.3><span class=root>Pahīnamadamohānaṁ, </span><br><p id=bv9:9.4><span class=root>santacittāna tādinaṁ. </span><br><p id=bv9:10.1><span class=root>Sattasatasahassānaṁ, </span><br><p id=bv9:10.2><span class=root>dutiyo āsi samāgamo; </span><br><p id=bv9:10.3><span class=root>Anaṅgaṇānaṁ virajānaṁ, </span><br><p id=bv9:10.4><span class=root>upasantāna tādinaṁ. </span><br><p id=bv9:11.1><span class=root>Channaṁ satasahassānaṁ, </span><br><p id=bv9:11.2><span class=root>tatiyo āsi samāgamo; </span><br><p id=bv9:11.3><span class=root>Abhiññābalappattānaṁ, </span><br><p id=bv9:11.4><span class=root>nibbutānaṁ tapassinaṁ. </span><br><p id=bv9:12.1><span class=root>Ahaṁ tena samayena, </span><br><p id=bv9:12.2><span class=root>yakkho āsiṁ mahiddhiko; </span><br><p id=bv9:12.3><span class=root>Nekānaṁ yakkhakoṭīnaṁ, </span><br><p id=bv9:12.4><span class=root>vasavattimhi issaro. </span><br><p id=bv9:13.1><span class=root>Tadāpi taṁ buddhavaraṁ, </span><br><p id=bv9:13.2><span class=root>upagantvā mahesinaṁ; </span><br><p id=bv9:13.3><span class=root>Annapānena tappesiṁ, </span><br><p id=bv9:13.4><span class=root>sasaṅghaṁ lokanāyakaṁ. </span><br><p id=bv9:14.1><span class=root>Sopi maṁ tadā byākāsi, </span><br><p id=bv9:14.2><span class=root>visuddhanayano muni; </span><br><p id=bv9:14.3><span class=root>‘Aparimeyyito kappe, </span><br><p id=bv9:14.4><span class=root>ayaṁ buddho bhavissati. </span><br><p id=bv9:15.1><span class=root>Padhānaṁ padahitvāna, </span><br><p id=bv9:15.2><span class=root>…pe… </span><br><p id=bv9:15.3><span class=root>hessāma sammukhā imaṁ’. </span><br><p id=bv9:16.1><span class=root>Tassāpi vacanaṁ sutvā, </span><br><p id=bv9:16.2><span class=root>haṭṭho saṁviggamānaso; </span><br><p id=bv9:16.3><span class=root>Uttariṁ vatamadhiṭṭhāsiṁ, </span><br><p id=bv9:16.4><span class=root>dasapāramipūriyā. </span><br><p id=bv9:17.1><span class=root>Nagaraṁ candavatī nāma, </span><br><p id=bv9:17.2><span class=root>yasavā nāma khattiyo; </span><br><p id=bv9:17.3><span class=root>Mātā yasodharā nāma, </span><br><p id=bv9:17.4><span class=root>anomadassissa satthuno. </span><br><p id=bv9:18.1><span class=root>Dasavassasahassāni, </span><br><p id=bv9:18.2><span class=root>agāraṁ ajjha so vasi; </span><br><p id=bv9:18.3><span class=root>Sirī upasirī vaḍḍho, </span><br><p id=bv9:18.4><span class=root>tayo pāsādamuttamā. </span><br><p id=bv9:19.1><span class=root>Tevīsatisahassāni, </span><br><p id=bv9:19.2><span class=root>nāriyo samalaṅkatā; </span><br><p id=bv9:19.3><span class=root>Sirimā nāma sā nārī, </span><br><p id=bv9:19.4><span class=root>upavāṇo nāma atrajo. </span><br><p id=bv9:20.1><span class=root>Nimitte caturo disvā, </span><br><p id=bv9:20.2><span class=root>sivikāyābhinikkhami; </span><br><p id=bv9:20.3><span class=root>Anūnadasamāsāni, </span><br><p id=bv9:20.4><span class=root>padhānaṁ padahī jino. </span><br><p id=bv9:21.1><span class=root>Brahmunā yācito santo, </span><br><p id=bv9:21.2><span class=root>anomadassī mahāmuni; </span><br><p id=bv9:21.3><span class=root>Vatti cakkaṁ mahāvīro, </span><br><p id=bv9:21.4><span class=root>uyyāne so sudassane. </span><br><p id=bv9:22.1><span class=root>Nisabho ca anomo ca, </span><br><p id=bv9:22.2><span class=root>ahesuṁ aggasāvakā; </span><br><p id=bv9:22.3><span class=root>Varuṇo nāmupaṭṭhāko, </span><br><p id=bv9:22.4><span class=root>anomadassissa satthuno. </span><br><p id=bv9:23.1><span class=root>Sundarī ca sumanā ca, </span><br><p id=bv9:23.2><span class=root>ahesuṁ aggasāvikā; </span><br><p id=bv9:23.3><span class=root>Bodhi tassa bhagavato, </span><br><p id=bv9:23.4><span class=root>ajjunoti pavuccati. </span><br><p id=bv9:24.1><span class=root>Nandivaḍḍho sirivaḍḍho, </span><br><p id=bv9:24.2><span class=root>ahesuṁ aggupaṭṭhakā; </span><br><p id=bv9:24.3><span class=root>Uppalā ceva padumā ca, </span><br><p id=bv9:24.4><span class=root>ahesuṁ aggupaṭṭhikā. </span><br><p id=bv9:25.1><span class=root>Aṭṭhapaṇṇāsaratanaṁ, </span><br><p id=bv9:25.2><span class=root>accuggato mahāmuni; </span><br><p id=bv9:25.3><span class=root>Pabhā niddhāvatī tassa, </span><br><p id=bv9:25.4><span class=root>sataraṁsīva uggato. </span><br><p id=bv9:26.1><span class=root>Vassasatasahassāni, </span><br><p id=bv9:26.2><span class=root>āyu vijjati tāvade; </span><br><p id=bv9:26.3><span class=root>Tāvatā tiṭṭhamāno so, </span><br><p id=bv9:26.4><span class=root>tāresi janataṁ bahuṁ. </span><br><p id=bv9:27.1><span class=root>Supupphitaṁ pāvacanaṁ, </span><br><p id=bv9:27.2><span class=root>arahantehi tādihi; </span><br><p id=bv9:27.3><span class=root>Vītarāgehi vimalehi, </span><br><p id=bv9:27.4><span class=root>sobhittha jinasāsanaṁ. </span><br><p id=bv9:28.1><span class=root>So ca satthā amitayaso, </span><br><p id=bv9:28.2><span class=root>Yugāni tāni atuliyāni; </span><br><p id=bv9:28.3><span class=root>Sabbaṁ tamantarahitaṁ, </span><br><p id=bv9:28.4><span class=root>Nanu rittā sabbasaṅkhārā. </span><br><p id=bv9:29.1><span class=root>Anomadassī jino satthā, </span><br><p id=bv9:29.2><span class=root>Dhammārāmamhi nibbuto; </span><br><p id=bv9:29.3><span class=root>Tatthevassa jinathūpo, </span><br><p id=bv9:29.4><span class=root>Ubbedho pañcavīsatī”ti. </span><br><p id=bv9:30.1><span class=root>Anomadassissa bhagavato vaṁso sattamo. </span><br></main><footer class="container footer"><small><a href=/about>Contact info</a></small></footer>