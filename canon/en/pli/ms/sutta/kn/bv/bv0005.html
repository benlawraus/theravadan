<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0004.html>Previous</a><a href=/canon/en/pli/ms/sutta/kn/bv/bv0006.html>Next</a></div><p id=bv5:0.1><span class=root>Buddhavaṁsa </span><br><p id=bv5:0.2><span class="root big-bold">5. Maṅgalabuddhavaṁsa </span><br><p id=bv5:1.1><span class=root>“Koṇḍaññassa aparena, </span><br><p id=bv5:1.2><span class=root>maṅgalo nāma nāyako; </span><br><p id=bv5:1.3><span class=root>Tamaṁ loke nihantvāna, </span><br><p id=bv5:1.4><span class=root>dhammokkamabhidhārayi. </span><br><p id=bv5:2.1><span class=root>Atulāsi pabhā tassa, </span><br><p id=bv5:2.2><span class=root>jinehaññehi uttariṁ; </span><br><p id=bv5:2.3><span class=root>Candasūriyapabhaṁ hantvā, </span><br><p id=bv5:2.4><span class=root>dasasahassī virocati. </span><br><p id=bv5:3.1><span class=root>Sopi buddho pakāsesi, </span><br><p id=bv5:3.2><span class=root>caturo saccavaruttame; </span><br><p id=bv5:3.3><span class=root>Te te saccarasaṁ pītvā, </span><br><p id=bv5:3.4><span class=root>vinodenti mahātamaṁ. </span><br><p id=bv5:4.1><span class=root>Patvāna bodhimatulaṁ, </span><br><p id=bv5:4.2><span class=root>paṭhame dhammadesane; </span><br><p id=bv5:4.3><span class=root>Koṭisatasahassānaṁ, </span><br><p id=bv5:4.4><span class=root>dhammābhisamayo ahu. </span><br><p id=bv5:5.1><span class=root>Surindadevabhavane, </span><br><p id=bv5:5.2><span class=root>buddho dhammamadesayi; </span><br><p id=bv5:5.3><span class=root>Tadā koṭisahassānaṁ, </span><br><p id=bv5:5.4><span class=root>dutiyo samayo ahu. </span><br><p id=bv5:6.1><span class=root>Yadā sunando cakkavattī, </span><br><p id=bv5:6.2><span class=root>sambuddhaṁ upasaṅkami; </span><br><p id=bv5:6.3><span class=root>Tadā āhani sambuddho, </span><br><p id=bv5:6.4><span class=root>dhammabheriṁ varuttamaṁ. </span><br><p id=bv5:7.1><span class=root>Sunandassānucarā janatā, </span><br><p id=bv5:7.2><span class=root>Tadāsuṁ navutikoṭiyo; </span><br><p id=bv5:7.3><span class=root>Sabbepi te niravasesā, </span><br><p id=bv5:7.4><span class=root>Ahesuṁ ehi bhikkhukā. </span><br><p id=bv5:8.1><span class=root>Sannipātā tayo āsuṁ, </span><br><p id=bv5:8.2><span class=root>maṅgalassa mahesino; </span><br><p id=bv5:8.3><span class=root>Koṭisatasahassānaṁ, </span><br><p id=bv5:8.4><span class=root>paṭhamo āsi samāgamo. </span><br><p id=bv5:9.1><span class=root>Dutiyo koṭisatasahassānaṁ, </span><br><p id=bv5:9.2><span class=root>Tatiyo navutikoṭinaṁ; </span><br><p id=bv5:9.3><span class=root>Khīṇāsavānaṁ vimalānaṁ, </span><br><p id=bv5:9.4><span class=root>Tadā āsi samāgamo. </span><br><p id=bv5:10.1><span class=root>Ahaṁ tena samayena, </span><br><p id=bv5:10.2><span class=root>surucī nāma brāhmaṇo; </span><br><p id=bv5:10.3><span class=root>Ajjhāyako mantadharo, </span><br><p id=bv5:10.4><span class=root>tiṇṇaṁ vedāna pāragū. </span><br><p id=bv5:11.1><span class=root>Tamahaṁ upasaṅkamma, </span><br><p id=bv5:11.2><span class=root>Saraṇaṁ gantvāna satthuno; </span><br><p id=bv5:11.3><span class=root>Sambuddhappamukhaṁ saṅghaṁ, </span><br><p id=bv5:11.4><span class=root>Gandhamālena pūjayiṁ; </span><br><p id=bv5:11.5><span class=root>Pūjetvā gandhamālena, </span><br><p id=bv5:11.6><span class=root>Gavapānena tappayiṁ. </span><br><p id=bv5:12.1><span class=root>Sopi maṁ buddho byākāsi, </span><br><p id=bv5:12.2><span class=root>maṅgalo dvipaduttamo; </span><br><p id=bv5:12.3><span class=root>‘Aparimeyyito kappe, </span><br><p id=bv5:12.4><span class=root>ayaṁ buddho bhavissati. </span><br><p id=bv5:13.1><span class=root>Padhānaṁ padahitvāna, </span><br><p id=bv5:13.2><span class=root>…pe… </span><br><p id=bv5:13.3><span class=root>hessāma sammukhā imaṁ’. </span><br><p id=bv5:14.1><span class=root>Tassāpi vacanaṁ sutvā, </span><br><p id=bv5:14.2><span class=root>bhiyyo cittaṁ pasādayiṁ; </span><br><p id=bv5:14.3><span class=root>Uttariṁ vatamadhiṭṭhāsiṁ, </span><br><p id=bv5:14.4><span class=root>dasapāramipūriyā. </span><br><p id=bv5:15.1><span class=root>Tadā pītimanubrūhanto, </span><br><p id=bv5:15.2><span class=root>sambodhivarapattiyā; </span><br><p id=bv5:15.3><span class=root>Buddhe datvāna maṁ gehaṁ, </span><br><p id=bv5:15.4><span class=root>pabbajiṁ tassa santike. </span><br><p id=bv5:16.1><span class=root>Suttantaṁ vinayañcāpi, </span><br><p id=bv5:16.2><span class=root>navaṅgaṁ satthusāsanaṁ; </span><br><p id=bv5:16.3><span class=root>Sabbaṁ pariyāpuṇitvā, </span><br><p id=bv5:16.4><span class=root>sobhayiṁ jinasāsanaṁ. </span><br><p id=bv5:17.1><span class=root>Tatthappamatto viharanto, </span><br><p id=bv5:17.2><span class=root>brahmaṁ bhāvetva bhāvanaṁ; </span><br><p id=bv5:17.3><span class=root>Abhiññāpāramiṁ gantvā, </span><br><p id=bv5:17.4><span class=root>brahmalokamagacchahaṁ. </span><br><p id=bv5:18.1><span class=root>Uttaraṁ nāma nagaraṁ, </span><br><p id=bv5:18.2><span class=root>uttaro nāma khattiyo; </span><br><p id=bv5:18.3><span class=root>Uttarā nāma janikā, </span><br><p id=bv5:18.4><span class=root>maṅgalassa mahesino. </span><br><p id=bv5:19.1><span class=root>Navavassasahassāni, </span><br><p id=bv5:19.2><span class=root>agāraṁ ajjha so vasi; </span><br><p id=bv5:19.3><span class=root>Yasavā sucimā sirīmā, </span><br><p id=bv5:19.4><span class=root>tayo pāsādamuttamā. </span><br><p id=bv5:20.1><span class=root>Samatiṁsasahassāni, </span><br><p id=bv5:20.2><span class=root>nāriyo samalaṅkatā; </span><br><p id=bv5:20.3><span class=root>Yasavatī nāma nārī, </span><br><p id=bv5:20.4><span class=root>sīvalo nāma atrajo. </span><br><p id=bv5:21.1><span class=root>Nimitte caturo disvā, </span><br><p id=bv5:21.2><span class=root>assayānena nikkhami; </span><br><p id=bv5:21.3><span class=root>Anūnaaṭṭhamāsāni, </span><br><p id=bv5:21.4><span class=root>padhānaṁ padahī jino. </span><br><p id=bv5:22.1><span class=root>Brahmunā yācito santo, </span><br><p id=bv5:22.2><span class=root>maṅgalo nāma nāyako; </span><br><p id=bv5:22.3><span class=root>Vatti cakkaṁ mahāvīro, </span><br><p id=bv5:22.4><span class=root>vane sirīvaruttame. </span><br><p id=bv5:23.1><span class=root>Sudevo dhammaseno ca, </span><br><p id=bv5:23.2><span class=root>ahesuṁ aggasāvakā; </span><br><p id=bv5:23.3><span class=root>Pālito nāmupaṭṭhāko, </span><br><p id=bv5:23.4><span class=root>maṅgalassa mahesino. </span><br><p id=bv5:24.1><span class=root>Sīvalā ca asokā ca, </span><br><p id=bv5:24.2><span class=root>ahesuṁ aggasāvikā; </span><br><p id=bv5:24.3><span class=root>Bodhi tassa bhagavato, </span><br><p id=bv5:24.4><span class=root>nāgarukkhoti vuccati. </span><br><p id=bv5:25.1><span class=root>Nando ceva visākho ca, </span><br><p id=bv5:25.2><span class=root>ahesuṁ aggupaṭṭhakā; </span><br><p id=bv5:25.3><span class=root>Anulā ceva sutanā ca, </span><br><p id=bv5:25.4><span class=root>ahesuṁ aggupaṭṭhikā. </span><br><p id=bv5:26.1><span class=root>Aṭṭhāsīti ratanāni, </span><br><p id=bv5:26.2><span class=root>accuggato mahāmuni; </span><br><p id=bv5:26.3><span class=root>Tato niddhāvatī raṁsī, </span><br><p id=bv5:26.4><span class=root>anekasatasahassiyo. </span><br><p id=bv5:27.1><span class=root>Navutivassasahassāni, </span><br><p id=bv5:27.2><span class=root>āyu vijjati tāvade; </span><br><p id=bv5:27.3><span class=root>Tāvatā tiṭṭhamāno so, </span><br><p id=bv5:27.4><span class=root>tāresi janataṁ bahuṁ. </span><br><p id=bv5:28.1><span class=root>Yathāpi sāgare ūmī, </span><br><p id=bv5:28.2><span class=root>na sakkā tā gaṇetuye; </span><br><p id=bv5:28.3><span class=root>Tatheva sāvakā tassa, </span><br><p id=bv5:28.4><span class=root>na sakkā te gaṇetuye. </span><br><p id=bv5:29.1><span class=root>Yāva aṭṭhāsi sambuddho, </span><br><p id=bv5:29.2><span class=root>maṅgalo lokanāyako; </span><br><p id=bv5:29.3><span class=root>Na tassa sāsane atthi, </span><br><p id=bv5:29.4><span class=root>sakilesamaraṇaṁ tadā. </span><br><p id=bv5:30.1><span class=root>Dhammokkaṁ dhārayitvāna, </span><br><p id=bv5:30.2><span class=root>santāretvā mahājanaṁ; </span><br><p id=bv5:30.3><span class=root>Jalitvā dhūmaketūva, </span><br><p id=bv5:30.4><span class=root>nibbuto so mahāyaso. </span><br><p id=bv5:31.1><span class=root>Saṅkhārānaṁ sabhāvatthaṁ, </span><br><p id=bv5:31.2><span class=root>dassayitvā sadevake; </span><br><p id=bv5:31.3><span class=root>Jalitvā aggikkhandhova, </span><br><p id=bv5:31.4><span class=root>sūriyo atthaṅgato yathā. </span><br><p id=bv5:32.1><span class=root>Uyyāne vassare nāma, </span><br><p id=bv5:32.2><span class=root>Buddho nibbāyi maṅgalo; </span><br><p id=bv5:32.3><span class=root>Tatthevassa jinathūpo, </span><br><p id=bv5:32.4><span class=root>Tiṁsayojanamuggato”ti. </span><br><p id=bv5:33.1><span class=root>Maṅgalassa bhagavato vaṁso tatiyo. </span><br></main><footer class="container footer"><small><a href=/about>Contact info</a></small></footer>