<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0004.html>Previous</a><a href=/canon/en/pli/ms/sutta/kn/bv/bv0006.html>Next</a></div><p><div class=verse-container id=bv5:0.1><span>Buddhavaṁsa </span></div><p><div class=verse-container id=bv5:0.2><span class=big-bold>5. Maṅgalabuddhavaṁsa </span></div><p><div class=verse-container id=bv5:1.1><span>“Koṇḍaññassa aparena, </span></div><p><div class=verse-container id=bv5:1.2><span>maṅgalo nāma nāyako; </span></div><p><div class=verse-container id=bv5:1.3><span>Tamaṁ loke nihantvāna, </span></div><p><div class=verse-container id=bv5:1.4><span>dhammokkamabhidhārayi. </span></div><p><div class=verse-container id=bv5:2.1><span>Atulāsi pabhā tassa, </span></div><p><div class=verse-container id=bv5:2.2><span>jinehaññehi uttariṁ; </span></div><p><div class=verse-container id=bv5:2.3><span>Candasūriyapabhaṁ hantvā, </span></div><p><div class=verse-container id=bv5:2.4><span>dasasahassī virocati. </span></div><p><div class=verse-container id=bv5:3.1><span>Sopi buddho pakāsesi, </span></div><p><div class=verse-container id=bv5:3.2><span>caturo saccavaruttame; </span></div><p><div class=verse-container id=bv5:3.3><span>Te te saccarasaṁ pītvā, </span></div><p><div class=verse-container id=bv5:3.4><span>vinodenti mahātamaṁ. </span></div><p><div class=verse-container id=bv5:4.1><span>Patvāna bodhimatulaṁ, </span></div><p><div class=verse-container id=bv5:4.2><span>paṭhame dhammadesane; </span></div><p><div class=verse-container id=bv5:4.3><span>Koṭisatasahassānaṁ, </span></div><p><div class=verse-container id=bv5:4.4><span>dhammābhisamayo ahu. </span></div><p><div class=verse-container id=bv5:5.1><span>Surindadevabhavane, </span></div><p><div class=verse-container id=bv5:5.2><span>buddho dhammamadesayi; </span></div><p><div class=verse-container id=bv5:5.3><span>Tadā koṭisahassānaṁ, </span></div><p><div class=verse-container id=bv5:5.4><span>dutiyo samayo ahu. </span></div><p><div class=verse-container id=bv5:6.1><span>Yadā sunando cakkavattī, </span></div><p><div class=verse-container id=bv5:6.2><span>sambuddhaṁ upasaṅkami; </span></div><p><div class=verse-container id=bv5:6.3><span>Tadā āhani sambuddho, </span></div><p><div class=verse-container id=bv5:6.4><span>dhammabheriṁ varuttamaṁ. </span></div><p><div class=verse-container id=bv5:7.1><span>Sunandassānucarā janatā, </span></div><p><div class=verse-container id=bv5:7.2><span>Tadāsuṁ navutikoṭiyo; </span></div><p><div class=verse-container id=bv5:7.3><span>Sabbepi te niravasesā, </span></div><p><div class=verse-container id=bv5:7.4><span>Ahesuṁ ehi bhikkhukā. </span></div><p><div class=verse-container id=bv5:8.1><span>Sannipātā tayo āsuṁ, </span></div><p><div class=verse-container id=bv5:8.2><span>maṅgalassa mahesino; </span></div><p><div class=verse-container id=bv5:8.3><span>Koṭisatasahassānaṁ, </span></div><p><div class=verse-container id=bv5:8.4><span>paṭhamo āsi samāgamo. </span></div><p><div class=verse-container id=bv5:9.1><span>Dutiyo koṭisatasahassānaṁ, </span></div><p><div class=verse-container id=bv5:9.2><span>Tatiyo navutikoṭinaṁ; </span></div><p><div class=verse-container id=bv5:9.3><span>Khīṇāsavānaṁ vimalānaṁ, </span></div><p><div class=verse-container id=bv5:9.4><span>Tadā āsi samāgamo. </span></div><p><div class=verse-container id=bv5:10.1><span>Ahaṁ tena samayena, </span></div><p><div class=verse-container id=bv5:10.2><span>surucī nāma brāhmaṇo; </span></div><p><div class=verse-container id=bv5:10.3><span>Ajjhāyako mantadharo, </span></div><p><div class=verse-container id=bv5:10.4><span>tiṇṇaṁ vedāna pāragū. </span></div><p><div class=verse-container id=bv5:11.1><span>Tamahaṁ upasaṅkamma, </span></div><p><div class=verse-container id=bv5:11.2><span>Saraṇaṁ gantvāna satthuno; </span></div><p><div class=verse-container id=bv5:11.3><span>Sambuddhappamukhaṁ saṅghaṁ, </span></div><p><div class=verse-container id=bv5:11.4><span>Gandhamālena pūjayiṁ; </span></div><p><div class=verse-container id=bv5:11.5><span>Pūjetvā gandhamālena, </span></div><p><div class=verse-container id=bv5:11.6><span>Gavapānena tappayiṁ. </span></div><p><div class=verse-container id=bv5:12.1><span>Sopi maṁ buddho byākāsi, </span></div><p><div class=verse-container id=bv5:12.2><span>maṅgalo dvipaduttamo; </span></div><p><div class=verse-container id=bv5:12.3><span>‘Aparimeyyito kappe, </span></div><p><div class=verse-container id=bv5:12.4><span>ayaṁ buddho bhavissati. </span></div><p><div class=verse-container id=bv5:13.1><span>Padhānaṁ padahitvāna, </span></div><p><div class=verse-container id=bv5:13.2><span>…pe… </span></div><p><div class=verse-container id=bv5:13.3><span>hessāma sammukhā imaṁ’. </span></div><p><div class=verse-container id=bv5:14.1><span>Tassāpi vacanaṁ sutvā, </span></div><p><div class=verse-container id=bv5:14.2><span>bhiyyo cittaṁ pasādayiṁ; </span></div><p><div class=verse-container id=bv5:14.3><span>Uttariṁ vatamadhiṭṭhāsiṁ, </span></div><p><div class=verse-container id=bv5:14.4><span>dasapāramipūriyā. </span></div><p><div class=verse-container id=bv5:15.1><span>Tadā pītimanubrūhanto, </span></div><p><div class=verse-container id=bv5:15.2><span>sambodhivarapattiyā; </span></div><p><div class=verse-container id=bv5:15.3><span>Buddhe datvāna maṁ gehaṁ, </span></div><p><div class=verse-container id=bv5:15.4><span>pabbajiṁ tassa santike. </span></div><p><div class=verse-container id=bv5:16.1><span>Suttantaṁ vinayañcāpi, </span></div><p><div class=verse-container id=bv5:16.2><span>navaṅgaṁ satthusāsanaṁ; </span></div><p><div class=verse-container id=bv5:16.3><span>Sabbaṁ pariyāpuṇitvā, </span></div><p><div class=verse-container id=bv5:16.4><span>sobhayiṁ jinasāsanaṁ. </span></div><p><div class=verse-container id=bv5:17.1><span>Tatthappamatto viharanto, </span></div><p><div class=verse-container id=bv5:17.2><span>brahmaṁ bhāvetva bhāvanaṁ; </span></div><p><div class=verse-container id=bv5:17.3><span>Abhiññāpāramiṁ gantvā, </span></div><p><div class=verse-container id=bv5:17.4><span>brahmalokamagacchahaṁ. </span></div><p><div class=verse-container id=bv5:18.1><span>Uttaraṁ nāma nagaraṁ, </span></div><p><div class=verse-container id=bv5:18.2><span>uttaro nāma khattiyo; </span></div><p><div class=verse-container id=bv5:18.3><span>Uttarā nāma janikā, </span></div><p><div class=verse-container id=bv5:18.4><span>maṅgalassa mahesino. </span></div><p><div class=verse-container id=bv5:19.1><span>Navavassasahassāni, </span></div><p><div class=verse-container id=bv5:19.2><span>agāraṁ ajjha so vasi; </span></div><p><div class=verse-container id=bv5:19.3><span>Yasavā sucimā sirīmā, </span></div><p><div class=verse-container id=bv5:19.4><span>tayo pāsādamuttamā. </span></div><p><div class=verse-container id=bv5:20.1><span>Samatiṁsasahassāni, </span></div><p><div class=verse-container id=bv5:20.2><span>nāriyo samalaṅkatā; </span></div><p><div class=verse-container id=bv5:20.3><span>Yasavatī nāma nārī, </span></div><p><div class=verse-container id=bv5:20.4><span>sīvalo nāma atrajo. </span></div><p><div class=verse-container id=bv5:21.1><span>Nimitte caturo disvā, </span></div><p><div class=verse-container id=bv5:21.2><span>assayānena nikkhami; </span></div><p><div class=verse-container id=bv5:21.3><span>Anūnaaṭṭhamāsāni, </span></div><p><div class=verse-container id=bv5:21.4><span>padhānaṁ padahī jino. </span></div><p><div class=verse-container id=bv5:22.1><span>Brahmunā yācito santo, </span></div><p><div class=verse-container id=bv5:22.2><span>maṅgalo nāma nāyako; </span></div><p><div class=verse-container id=bv5:22.3><span>Vatti cakkaṁ mahāvīro, </span></div><p><div class=verse-container id=bv5:22.4><span>vane sirīvaruttame. </span></div><p><div class=verse-container id=bv5:23.1><span>Sudevo dhammaseno ca, </span></div><p><div class=verse-container id=bv5:23.2><span>ahesuṁ aggasāvakā; </span></div><p><div class=verse-container id=bv5:23.3><span>Pālito nāmupaṭṭhāko, </span></div><p><div class=verse-container id=bv5:23.4><span>maṅgalassa mahesino. </span></div><p><div class=verse-container id=bv5:24.1><span>Sīvalā ca asokā ca, </span></div><p><div class=verse-container id=bv5:24.2><span>ahesuṁ aggasāvikā; </span></div><p><div class=verse-container id=bv5:24.3><span>Bodhi tassa bhagavato, </span></div><p><div class=verse-container id=bv5:24.4><span>nāgarukkhoti vuccati. </span></div><p><div class=verse-container id=bv5:25.1><span>Nando ceva visākho ca, </span></div><p><div class=verse-container id=bv5:25.2><span>ahesuṁ aggupaṭṭhakā; </span></div><p><div class=verse-container id=bv5:25.3><span>Anulā ceva sutanā ca, </span></div><p><div class=verse-container id=bv5:25.4><span>ahesuṁ aggupaṭṭhikā. </span></div><p><div class=verse-container id=bv5:26.1><span>Aṭṭhāsīti ratanāni, </span></div><p><div class=verse-container id=bv5:26.2><span>accuggato mahāmuni; </span></div><p><div class=verse-container id=bv5:26.3><span>Tato niddhāvatī raṁsī, </span></div><p><div class=verse-container id=bv5:26.4><span>anekasatasahassiyo. </span></div><p><div class=verse-container id=bv5:27.1><span>Navutivassasahassāni, </span></div><p><div class=verse-container id=bv5:27.2><span>āyu vijjati tāvade; </span></div><p><div class=verse-container id=bv5:27.3><span>Tāvatā tiṭṭhamāno so, </span></div><p><div class=verse-container id=bv5:27.4><span>tāresi janataṁ bahuṁ. </span></div><p><div class=verse-container id=bv5:28.1><span>Yathāpi sāgare ūmī, </span></div><p><div class=verse-container id=bv5:28.2><span>na sakkā tā gaṇetuye; </span></div><p><div class=verse-container id=bv5:28.3><span>Tatheva sāvakā tassa, </span></div><p><div class=verse-container id=bv5:28.4><span>na sakkā te gaṇetuye. </span></div><p><div class=verse-container id=bv5:29.1><span>Yāva aṭṭhāsi sambuddho, </span></div><p><div class=verse-container id=bv5:29.2><span>maṅgalo lokanāyako; </span></div><p><div class=verse-container id=bv5:29.3><span>Na tassa sāsane atthi, </span></div><p><div class=verse-container id=bv5:29.4><span>sakilesamaraṇaṁ tadā. </span></div><p><div class=verse-container id=bv5:30.1><span>Dhammokkaṁ dhārayitvāna, </span></div><p><div class=verse-container id=bv5:30.2><span>santāretvā mahājanaṁ; </span></div><p><div class=verse-container id=bv5:30.3><span>Jalitvā dhūmaketūva, </span></div><p><div class=verse-container id=bv5:30.4><span>nibbuto so mahāyaso. </span></div><p><div class=verse-container id=bv5:31.1><span>Saṅkhārānaṁ sabhāvatthaṁ, </span></div><p><div class=verse-container id=bv5:31.2><span>dassayitvā sadevake; </span></div><p><div class=verse-container id=bv5:31.3><span>Jalitvā aggikkhandhova, </span></div><p><div class=verse-container id=bv5:31.4><span>sūriyo atthaṅgato yathā. </span></div><p><div class=verse-container id=bv5:32.1><span>Uyyāne vassare nāma, </span></div><p><div class=verse-container id=bv5:32.2><span>Buddho nibbāyi maṅgalo; </span></div><p><div class=verse-container id=bv5:32.3><span>Tatthevassa jinathūpo, </span></div><p><div class=verse-container id=bv5:32.4><span>Tiṁsayojanamuggato”ti. </span></div><p><div class=verse-container id=bv5:33.1><span>Maṅgalassa bhagavato vaṁso tatiyo. </span></div><div class=flex-between><a href=/canon/en/pli/ms/sutta/kn/bv/bv0004.html>Previous</a><a href=/canon/en/pli/ms/sutta/kn/bv/bv0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>