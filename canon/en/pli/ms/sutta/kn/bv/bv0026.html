<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0025.html>Previous</a><a href=/canon/en/pli/ms/sutta/kn/bv/bv0027.html>Next</a></div><p id=bv26:0.1><span class=root>Buddhavaṁsa </span><br><p id=bv26:0.2><span class="root big-bold">26. Kassapabuddhavaṁsa </span><br><p id=bv26:1.1><span class=root>“Koṇāgamanassa aparena, </span><br><p id=bv26:1.2><span class=root>Sambuddho dvipaduttamo; </span><br><p id=bv26:1.3><span class=root>Kassapo nāma gottena, </span><br><p id=bv26:1.4><span class=root>Dhammarājā pabhaṅkaro. </span><br><p id=bv26:2.1><span class=root>Sañchaḍḍitaṁ kulamūlaṁ, </span><br><p id=bv26:2.2><span class=root>bahvannapānabhojanaṁ; </span><br><p id=bv26:2.3><span class=root>Datvāna yācake dānaṁ, </span><br><p id=bv26:2.4><span class=root>pūrayitvāna mānasaṁ; </span><br><p id=bv26:2.5><span class=root>Usabhova āḷakaṁ bhetvā, </span><br><p id=bv26:2.6><span class=root>patto sambodhimuttamaṁ. </span><br><p id=bv26:3.1><span class=root>Dhammacakkaṁ pavattente, </span><br><p id=bv26:3.2><span class=root>kassape lokanāyake; </span><br><p id=bv26:3.3><span class=root>Vīsakoṭisahassānaṁ, </span><br><p id=bv26:3.4><span class=root>paṭhamābhisamayo ahu. </span><br><p id=bv26:4.1><span class=root>Catumāsaṁ yadā buddho, </span><br><p id=bv26:4.2><span class=root>loke carati cārikaṁ; </span><br><p id=bv26:4.3><span class=root>Dasakoṭisahassānaṁ, </span><br><p id=bv26:4.4><span class=root>dutiyābhisamayo ahu. </span><br><p id=bv26:5.1><span class=root>Yamakaṁ vikubbanaṁ katvā, </span><br><p id=bv26:5.2><span class=root>ñāṇadhātuṁ pakittayi; </span><br><p id=bv26:5.3><span class=root>Pañcakoṭisahassānaṁ, </span><br><p id=bv26:5.4><span class=root>tatiyābhisamayo ahu. </span><br><p id=bv26:6.1><span class=root>Sudhammā devapure ramme, </span><br><p id=bv26:6.2><span class=root>tattha dhammaṁ pakittayi; </span><br><p id=bv26:6.3><span class=root>Tīṇikoṭisahassānaṁ, </span><br><p id=bv26:6.4><span class=root>devānaṁ bodhayī jino. </span><br><p id=bv26:7.1><span class=root>Naradevassa yakkhassa, </span><br><p id=bv26:7.2><span class=root>apare dhammadesane; </span><br><p id=bv26:7.3><span class=root>Etesānaṁ abhisamayā, </span><br><p id=bv26:7.4><span class=root>gaṇanāto asaṅkhiyā. </span><br><p id=bv26:8.1><span class=root>Tassāpi devadevassa, </span><br><p id=bv26:8.2><span class=root>eko āsi samāgamo; </span><br><p id=bv26:8.3><span class=root>Khīṇāsavānaṁ vimalānaṁ, </span><br><p id=bv26:8.4><span class=root>santacittāna tādinaṁ. </span><br><p id=bv26:9.1><span class=root>Vīsabhikkhusahassānaṁ, </span><br><p id=bv26:9.2><span class=root>tadā āsi samāgamo; </span><br><p id=bv26:9.3><span class=root>Atikkantabhavantānaṁ, </span><br><p id=bv26:9.4><span class=root>hirisīlena tādinaṁ. </span><br><p id=bv26:10.1><span class=root>Ahaṁ tadā māṇavako, </span><br><p id=bv26:10.2><span class=root>jotipāloti vissuto; </span><br><p id=bv26:10.3><span class=root>Ajjhāyako mantadharo, </span><br><p id=bv26:10.4><span class=root>tiṇṇaṁ vedāna pāragū. </span><br><p id=bv26:11.1><span class=root>Lakkhaṇe itihāse ca, </span><br><p id=bv26:11.2><span class=root>sadhamme pāramiṁ gato; </span><br><p id=bv26:11.3><span class=root>Bhūmantalikkhakusalo, </span><br><p id=bv26:11.4><span class=root>katavijjo anāvayo. </span><br><p id=bv26:12.1><span class=root>Kassapassa bhagavato, </span><br><p id=bv26:12.2><span class=root>ghaṭīkāro nāmupaṭṭhāko; </span><br><p id=bv26:12.3><span class=root>Sagāravo sappatisso, </span><br><p id=bv26:12.4><span class=root>nibbuto tatiye phale. </span><br><p id=bv26:13.1><span class=root>Ādāya maṁ ghaṭīkāro, </span><br><p id=bv26:13.2><span class=root>upagañchi kassapaṁ jinaṁ; </span><br><p id=bv26:13.3><span class=root>Tassa dhammaṁ suṇitvāna, </span><br><p id=bv26:13.4><span class=root>pabbajiṁ tassa santike. </span><br><p id=bv26:14.1><span class=root>Āraddhavīriyo hutvā, </span><br><p id=bv26:14.2><span class=root>vattāvattesu kovido; </span><br><p id=bv26:14.3><span class=root>Na kvaci parihāyāmi, </span><br><p id=bv26:14.4><span class=root>pūresiṁ jinasāsanaṁ. </span><br><p id=bv26:15.1><span class=root>Yāvatā buddhabhaṇitaṁ, </span><br><p id=bv26:15.2><span class=root>navaṅgaṁ jinasāsanaṁ; </span><br><p id=bv26:15.3><span class=root>Sabbaṁ pariyāpuṇitvāna, </span><br><p id=bv26:15.4><span class=root>sobhayiṁ jinasāsanaṁ. </span><br><p id=bv26:16.1><span class=root>Mama acchariyaṁ disvā, </span><br><p id=bv26:16.2><span class=root>sopi buddho viyākari; </span><br><p id=bv26:16.3><span class=root>‘Imamhi bhaddake kappe, </span><br><p id=bv26:16.4><span class=root>ayaṁ buddho bhavissati. </span><br><p id=bv26:17.1><span class=root>Ahu kapilavhayā rammā, </span><br><p id=bv26:17.2><span class=root>nikkhamitvā tathāgato; </span><br><p id=bv26:17.3><span class=root>Padhānaṁ padahitvāna, </span><br><p id=bv26:17.4><span class=root>katvā dukkarakārikaṁ. </span><br><p id=bv26:18.1><span class=root>Ajapālarukkhamūle, </span><br><p id=bv26:18.2><span class=root>nisīditvā tathāgato; </span><br><p id=bv26:18.3><span class=root>Tattha pāyāsaṁ paggayha, </span><br><p id=bv26:18.4><span class=root>nerañjaramupehiti. </span><br><p id=bv26:19.1><span class=root>Nerañjarāya tīramhi, </span><br><p id=bv26:19.2><span class=root>pāyāsaṁ paribhuñjiya; </span><br><p id=bv26:19.3><span class=root>Paṭiyattavaramaggena, </span><br><p id=bv26:19.4><span class=root>bodhimūlamupehiti. </span><br><p id=bv26:20.1><span class=root>Tato padakkhiṇaṁ katvā, </span><br><p id=bv26:20.2><span class=root>bodhimaṇḍaṁ anuttaro; </span><br><p id=bv26:20.3><span class=root>Aparājitaṭṭhānamhi, </span><br><p id=bv26:20.4><span class=root>bodhipallaṅkamuttame; </span><br><p id=bv26:20.5><span class=root>Pallaṅkena nisīditvā, </span><br><p id=bv26:20.6><span class=root>bujjhissati mahāyaso. </span><br><p id=bv26:21.1><span class=root>Imassa janikā mātā, </span><br><p id=bv26:21.2><span class=root>māyā nāma bhavissati; </span><br><p id=bv26:21.3><span class=root>Pitā suddhodano nāma, </span><br><p id=bv26:21.4><span class=root>ayaṁ hessati gotamo. </span><br><p id=bv26:22.1><span class=root>Anāsavā vītarāgā, </span><br><p id=bv26:22.2><span class=root>santacittā samāhitā; </span><br><p id=bv26:22.3><span class=root>Kolito upatisso ca, </span><br><p id=bv26:22.4><span class=root>aggā hessanti sāvakā; </span><br><p id=bv26:22.5><span class=root>Ānando nāmupaṭṭhāko, </span><br><p id=bv26:22.6><span class=root>upaṭṭhissatimaṁ jinaṁ. </span><br><p id=bv26:23.1><span class=root>Khemā uppalavaṇṇā ca, </span><br><p id=bv26:23.2><span class=root>aggā hessanti sāvikā; </span><br><p id=bv26:23.3><span class=root>Anāsavā santacittā, </span><br><p id=bv26:23.4><span class=root>vītarāgā samāhitā; </span><br><p id=bv26:23.5><span class=root>Bodhi tassa bhagavato, </span><br><p id=bv26:23.6><span class=root>assatthoti pavuccati. </span><br><p id=bv26:24.1><span class=root>Citto hatthāḷavako ca, </span><br><p id=bv26:24.2><span class=root>aggā hessantupaṭṭhakā; </span><br><p id=bv26:24.3><span class=root>Nandamātā ca uttarā, </span><br><p id=bv26:24.4><span class=root>aggā hessantupaṭṭhikā’. </span><br><p id=bv26:25.1><span class=root>Idaṁ sutvāna vacanaṁ, </span><br><p id=bv26:25.2><span class=root>assamassa mahesino; </span><br><p id=bv26:25.3><span class=root>Āmoditā naramarū, </span><br><p id=bv26:25.4><span class=root>buddhabījaṁ kira ayaṁ. </span><br><p id=bv26:26.1><span class=root>Ukkuṭṭhisaddā pavattanti, </span><br><p id=bv26:26.2><span class=root>apphoṭenti hasanti ca; </span><br><p id=bv26:26.3><span class=root>Katañjalī namassanti, </span><br><p id=bv26:26.4><span class=root>dasasahassī sadevakā. </span><br><p id=bv26:27.1><span class=root>‘Yadimassa lokanāthassa, </span><br><p id=bv26:27.2><span class=root>virajjhissāma sāsanaṁ; </span><br><p id=bv26:27.3><span class=root>Anāgatamhi addhāne, </span><br><p id=bv26:27.4><span class=root>hessāma sammukhā imaṁ. </span><br><p id=bv26:28.1><span class=root>Yathā manussā nadiṁ tarantā, </span><br><p id=bv26:28.2><span class=root>Paṭititthaṁ virajjhiya; </span><br><p id=bv26:28.3><span class=root>Heṭṭhā titthe gahetvāna, </span><br><p id=bv26:28.4><span class=root>Uttaranti mahānadiṁ. </span><br><p id=bv26:29.1><span class=root>Evamevaṁ mayaṁ sabbe, </span><br><p id=bv26:29.2><span class=root>yadi muñcāmimaṁ jinaṁ; </span><br><p id=bv26:29.3><span class=root>Anāgatamhi addhāne, </span><br><p id=bv26:29.4><span class=root>hessāma sammukhā imaṁ’. </span><br><p id=bv26:30.1><span class=root>Tassāpi vacanaṁ sutvā, </span><br><p id=bv26:30.2><span class=root>bhiyyo cittaṁ pasādayiṁ; </span><br><p id=bv26:30.3><span class=root>Uttariṁ vatamadhiṭṭhāsiṁ, </span><br><p id=bv26:30.4><span class=root>dasapāramipūriyā. </span><br><p id=bv26:31.1><span class=root>Evamahaṁ saṁsaritvā, </span><br><p id=bv26:31.2><span class=root>parivajjento anācaraṁ; </span><br><p id=bv26:31.3><span class=root>Dukkarañca kataṁ mayhaṁ, </span><br><p id=bv26:31.4><span class=root>bodhiyāyeva kāraṇā. </span><br><p id=bv26:32.1><span class=root>Nagaraṁ bārāṇasī nāma, </span><br><p id=bv26:32.2><span class=root>kikī nāmāsi khattiyo; </span><br><p id=bv26:32.3><span class=root>Vasate tattha nagare, </span><br><p id=bv26:32.4><span class=root>sambuddhassa mahākulaṁ. </span><br><p id=bv26:33.1><span class=root>Brāhmaṇo brahmadattova, </span><br><p id=bv26:33.2><span class=root>āsi buddhassa so pitā; </span><br><p id=bv26:33.3><span class=root>Dhanavatī nāma janikā, </span><br><p id=bv26:33.4><span class=root>kassapassa mahesino. </span><br><p id=bv26:34.1><span class=root>Duve vassasahassāni, </span><br><p id=bv26:34.2><span class=root>agāraṁ ajjha so vasi; </span><br><p id=bv26:34.3><span class=root>Haṁso yaso sirinando, </span><br><p id=bv26:34.4><span class=root>tayo pāsādamuttamā. </span><br><p id=bv26:35.1><span class=root>Tisoḷasasahassāni, </span><br><p id=bv26:35.2><span class=root>Nāriyo samalaṅkatā; </span><br><p id=bv26:35.3><span class=root>Sunandā nāma sā nārī, </span><br><p id=bv26:35.4><span class=root>Vijitaseno nāma atrajo. </span><br><p id=bv26:36.1><span class=root>Nimitte caturo disvā, </span><br><p id=bv26:36.2><span class=root>pāsādenābhinikkhami; </span><br><p id=bv26:36.3><span class=root>Sattāhaṁ padhānacāraṁ, </span><br><p id=bv26:36.4><span class=root>acarī purisuttamo. </span><br><p id=bv26:37.1><span class=root>Brahmunā yācito santo, </span><br><p id=bv26:37.2><span class=root>kassapo lokanāyako; </span><br><p id=bv26:37.3><span class=root>Vatti cakkaṁ mahāvīro, </span><br><p id=bv26:37.4><span class=root>migadāye naruttamo. </span><br><p id=bv26:38.1><span class=root>Tisso ca bhāradvājo ca, </span><br><p id=bv26:38.2><span class=root>ahesuṁ aggasāvakā; </span><br><p id=bv26:38.3><span class=root>Sabbamitto nāmupaṭṭhāko, </span><br><p id=bv26:38.4><span class=root>kassapassa mahesino. </span><br><p id=bv26:39.1><span class=root>Anuḷā uruvelā ca, </span><br><p id=bv26:39.2><span class=root>ahesuṁ aggasāvikā; </span><br><p id=bv26:39.3><span class=root>Bodhi tassa bhagavato, </span><br><p id=bv26:39.4><span class=root>nigrodhoti pavuccati. </span><br><p id=bv26:40.1><span class=root>Sumaṅgalo ghaṭikāro ca, </span><br><p id=bv26:40.2><span class=root>ahesuṁ aggupaṭṭhakā; </span><br><p id=bv26:40.3><span class=root>Vicitasenā bhaddā ca, </span><br><p id=bv26:40.4><span class=root>ahesuṁ aggupaṭṭhikā. </span><br><p id=bv26:41.1><span class=root>Uccattanena so buddho, </span><br><p id=bv26:41.2><span class=root>vīsatiratanuggato; </span><br><p id=bv26:41.3><span class=root>Vijjulaṭṭhīva ākāse, </span><br><p id=bv26:41.4><span class=root>candova gahapūrito. </span><br><p id=bv26:42.1><span class=root>Vīsativassasahassāni, </span><br><p id=bv26:42.2><span class=root>āyu tassa mahesino; </span><br><p id=bv26:42.3><span class=root>Tāvatā tiṭṭhamāno so, </span><br><p id=bv26:42.4><span class=root>tāresi janataṁ bahuṁ. </span><br><p id=bv26:43.1><span class=root>Dhammataḷākaṁ māpayitvā, </span><br><p id=bv26:43.2><span class=root>sīlaṁ datvā vilepanaṁ; </span><br><p id=bv26:43.3><span class=root>Dhammadussaṁ nivāsetvā, </span><br><p id=bv26:43.4><span class=root>dhammamālaṁ vibhajjiya. </span><br><p id=bv26:44.1><span class=root>Dhammavimalamādāsaṁ, </span><br><p id=bv26:44.2><span class=root>ṭhapayitvā mahājane; </span><br><p id=bv26:44.3><span class=root>Keci nibbānaṁ patthentā, </span><br><p id=bv26:44.4><span class=root>passantu me alaṅkaraṁ. </span><br><p id=bv26:45.1><span class=root>Sīlakañcukaṁ datvāna, </span><br><p id=bv26:45.2><span class=root>jhānakavacavammitaṁ; </span><br><p id=bv26:45.3><span class=root>Dhammacammaṁ pārupitvā, </span><br><p id=bv26:45.4><span class=root>datvā sannāhamuttamaṁ. </span><br><p id=bv26:46.1><span class=root>Satiphalakaṁ datvāna, </span><br><p id=bv26:46.2><span class=root>tikhiṇañāṇakuntimaṁ; </span><br><p id=bv26:46.3><span class=root>Dhammakhaggavaraṁ datvā, </span><br><p id=bv26:46.4><span class=root>sīlasaṁsaggamaddanaṁ. </span><br><p id=bv26:47.1><span class=root>Tevijjābhūsanaṁ datvāna, </span><br><p id=bv26:47.2><span class=root>āveḷaṁ caturo phale; </span><br><p id=bv26:47.3><span class=root>Chaḷabhiññābharaṇaṁ datvā, </span><br><p id=bv26:47.4><span class=root>dhammapupphapiḷandhanaṁ. </span><br><p id=bv26:48.1><span class=root>Saddhammapaṇḍaracchattaṁ, </span><br><p id=bv26:48.2><span class=root>datvā pāpanivāraṇaṁ; </span><br><p id=bv26:48.3><span class=root>Māpayitvābhayaṁ pupphaṁ, </span><br><p id=bv26:48.4><span class=root>nibbuto so sasāvako. </span><br><p id=bv26:49.1><span class=root>Eso hi sammāsambuddho, </span><br><p id=bv26:49.2><span class=root>appameyyo durāsado; </span><br><p id=bv26:49.3><span class=root>Eso hi dhammaratano, </span><br><p id=bv26:49.4><span class=root>svākkhāto ehipassiko. </span><br><p id=bv26:50.1><span class=root>Eso hi saṅgharatano, </span><br><p id=bv26:50.2><span class=root>suppaṭipanno anuttaro; </span><br><p id=bv26:50.3><span class=root>Sabbaṁ tamantarahitaṁ, </span><br><p id=bv26:50.4><span class=root>nanu rittā sabbasaṅkhārā. </span><br><p id=bv26:51.1><span class=root>Mahākassapo jino satthā, </span><br><p id=bv26:51.2><span class=root>Setabyārāmamhi nibbuto; </span><br><p id=bv26:51.3><span class=root>Tatthevassa jinathūpo, </span><br><p id=bv26:51.4><span class=root>Yojanubbedhamuggato”ti. </span><br><p id=bv26:52.1><span class=root>Kassapassa bhagavato vaṁso catuvīsatimo. </span><br></main><footer class="container footer"><small><a href=/about>Contact info</a></small></footer>