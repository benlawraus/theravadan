<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0022.html>Previous</a><a href=/canon/en/pli/ms/sutta/kn/bv/bv0024.html>Next</a></div><p><div class=verse-container id=bv23:0.1><span>Buddhavaṁsa </span></div><p><div class=verse-container id=bv23:0.2><span class=big-bold>23. Vessabhūbuddhavaṁsa </span></div><p><div class=verse-container id=bv23:1.1><span>“Tattheva maṇḍakappamhi, </span></div><p><div class=verse-container id=bv23:1.2><span>asamo appaṭipuggalo; </span></div><p><div class=verse-container id=bv23:1.3><span>Vessabhū nāma nāmena, </span></div><p><div class=verse-container id=bv23:1.4><span>loke uppajji nāyako. </span></div><p><div class=verse-container id=bv23:2.1><span>Ādittaṁ vata rāgaggi, </span></div><p><div class=verse-container id=bv23:2.2><span>taṇhānaṁ vijitaṁ tadā; </span></div><p><div class=verse-container id=bv23:2.3><span>Nāgova bandhanaṁ chetvā, </span></div><p><div class=verse-container id=bv23:2.4><span>patto sambodhimuttamaṁ. </span></div><p><div class=verse-container id=bv23:3.1><span>Dhammacakkaṁ pavattente, </span></div><p><div class=verse-container id=bv23:3.2><span>vessabhūlokanāyake; </span></div><p><div class=verse-container id=bv23:3.3><span>Asītikoṭisahassānaṁ, </span></div><p><div class=verse-container id=bv23:3.4><span>paṭhamābhisamayo ahu. </span></div><p><div class=verse-container id=bv23:4.1><span>Pakkante cārikaṁ raṭṭhe, </span></div><p><div class=verse-container id=bv23:4.2><span>lokajeṭṭhe narāsabhe; </span></div><p><div class=verse-container id=bv23:4.3><span>Sattatikoṭisahassānaṁ, </span></div><p><div class=verse-container id=bv23:4.4><span>dutiyābhisamayo ahu. </span></div><p><div class=verse-container id=bv23:5.1><span>Mahādiṭṭhiṁ vinodento, </span></div><p><div class=verse-container id=bv23:5.2><span>pāṭiheraṁ karoti so; </span></div><p><div class=verse-container id=bv23:5.3><span>Samāgatā naramarū, </span></div><p><div class=verse-container id=bv23:5.4><span>dasasahassī sadevake. </span></div><p><div class=verse-container id=bv23:6.1><span>Mahāacchariyaṁ disvā, </span></div><p><div class=verse-container id=bv23:6.2><span>abbhutaṁ lomahaṁsanaṁ; </span></div><p><div class=verse-container id=bv23:6.3><span>Devā ceva manussā ca, </span></div><p><div class=verse-container id=bv23:6.4><span>bujjhare saṭṭhikoṭiyo. </span></div><p><div class=verse-container id=bv23:7.1><span>Sannipātā tayo āsuṁ, </span></div><p><div class=verse-container id=bv23:7.2><span>vessabhussa mahesino; </span></div><p><div class=verse-container id=bv23:7.3><span>Khīṇāsavānaṁ vimalānaṁ, </span></div><p><div class=verse-container id=bv23:7.4><span>santacittāna tādinaṁ. </span></div><p><div class=verse-container id=bv23:8.1><span>Asītibhikkhusahassānaṁ, </span></div><p><div class=verse-container id=bv23:8.2><span>paṭhamo āsi samāgamo; </span></div><p><div class=verse-container id=bv23:8.3><span>Sattatibhikkhusahassānaṁ, </span></div><p><div class=verse-container id=bv23:8.4><span>dutiyo āsi samāgamo. </span></div><p><div class=verse-container id=bv23:9.1><span>Saṭṭhibhikkhusahassānaṁ, </span></div><p><div class=verse-container id=bv23:9.2><span>tatiyo āsi samāgamo; </span></div><p><div class=verse-container id=bv23:9.3><span>Jarādibhayabhītānaṁ, </span></div><p><div class=verse-container id=bv23:9.4><span>orasānaṁ mahesino. </span></div><p><div class=verse-container id=bv23:10.1><span>Ahaṁ tena samayena, </span></div><p><div class=verse-container id=bv23:10.2><span>sudassano nāma khattiyo; </span></div><p><div class=verse-container id=bv23:10.3><span>Nimantetvā mahāvīraṁ, </span></div><p><div class=verse-container id=bv23:10.4><span>dānaṁ datvā mahārahaṁ; </span></div><p><div class=verse-container id=bv23:10.5><span>Annapānena vatthena, </span></div><p><div class=verse-container id=bv23:10.6><span>sasaṅghaṁ jinapūjayiṁ. </span></div><p><div class=verse-container id=bv23:11.1><span>Tassa buddhassa asamassa, </span></div><p><div class=verse-container id=bv23:11.2><span>cakkaṁ vattitamuttamaṁ; </span></div><p><div class=verse-container id=bv23:11.3><span>Sutvāna paṇitaṁ dhammaṁ, </span></div><p><div class=verse-container id=bv23:11.4><span>pabbajjamabhirocayiṁ. </span></div><p><div class=verse-container id=bv23:12.1><span>Mahādānaṁ pavattetvā, </span></div><p><div class=verse-container id=bv23:12.2><span>rattindivamatandito; </span></div><p><div class=verse-container id=bv23:12.3><span>Pabbajjaṁ guṇasampannaṁ, </span></div><p><div class=verse-container id=bv23:12.4><span>pabbajiṁ jinasantike. </span></div><p><div class=verse-container id=bv23:13.1><span>Ācāraguṇasampanno, </span></div><p><div class=verse-container id=bv23:13.2><span>vattasīlasamāhito; </span></div><p><div class=verse-container id=bv23:13.3><span>Sabbaññutaṁ gavesanto, </span></div><p><div class=verse-container id=bv23:13.4><span>ramāmi jinasāsane. </span></div><p><div class=verse-container id=bv23:14.1><span>Saddhāpītiṁ upagantvā, </span></div><p><div class=verse-container id=bv23:14.2><span>buddhaṁ vandāmi sattharaṁ; </span></div><p><div class=verse-container id=bv23:14.3><span>Pīti uppajjati mayhaṁ, </span></div><p><div class=verse-container id=bv23:14.4><span>bodhiyāyeva kāraṇā. </span></div><p><div class=verse-container id=bv23:15.1><span>Anivattamānasaṁ ñatvā, </span></div><p><div class=verse-container id=bv23:15.2><span>sambuddho etadabravi; </span></div><p><div class=verse-container id=bv23:15.3><span>‘Ekatiṁse ito kappe, </span></div><p><div class=verse-container id=bv23:15.4><span>ayaṁ buddho bhavissati. </span></div><p><div class=verse-container id=bv23:16.1><span>Ahu kapilavhayā rammā, </span></div><p><div class=verse-container id=bv23:16.2><span>…pe… </span></div><p><div class=verse-container id=bv23:16.3><span>hessāma sammukhā imaṁ’. </span></div><p><div class=verse-container id=bv23:17.1><span>Tassāhaṁ vacanaṁ sutvā, </span></div><p><div class=verse-container id=bv23:17.2><span>bhiyyo cittaṁ pasādayiṁ; </span></div><p><div class=verse-container id=bv23:17.3><span>Uttariṁ vatamadhiṭṭhāsiṁ, </span></div><p><div class=verse-container id=bv23:17.4><span>dasapāramipūriyā. </span></div><p><div class=verse-container id=bv23:18.1><span>Anomaṁ nāma nagaraṁ, </span></div><p><div class=verse-container id=bv23:18.2><span>suppatīto nāma khattiyo; </span></div><p><div class=verse-container id=bv23:18.3><span>Mātā yasavatī nāma, </span></div><p><div class=verse-container id=bv23:18.4><span>vessabhussa mahesino. </span></div><p><div class=verse-container id=bv23:19.1><span>Cha ca vassasahassāni, </span></div><p><div class=verse-container id=bv23:19.2><span>Agāraṁ ajjha so vasi; </span></div><p><div class=verse-container id=bv23:19.3><span>Ruci suruci rativaḍḍhano, </span></div><p><div class=verse-container id=bv23:19.4><span>Tayo pāsādamuttamā. </span></div><p><div class=verse-container id=bv23:20.1><span>Anūnatiṁsasahassāni, </span></div><p><div class=verse-container id=bv23:20.2><span>nāriyo samalaṅkatā; </span></div><p><div class=verse-container id=bv23:20.3><span>Sucittā nāma sā nārī, </span></div><p><div class=verse-container id=bv23:20.4><span>suppabuddho nāma atrajo. </span></div><p><div class=verse-container id=bv23:21.1><span>Nimitte caturo disvā, </span></div><p><div class=verse-container id=bv23:21.2><span>sivikāyābhinikkhami; </span></div><p><div class=verse-container id=bv23:21.3><span>Chamāsaṁ padhānacāraṁ, </span></div><p><div class=verse-container id=bv23:21.4><span>acarī purisuttamo. </span></div><p><div class=verse-container id=bv23:22.1><span>Brahmunā yācito santo, </span></div><p><div class=verse-container id=bv23:22.2><span>vessabhūlokanāyako; </span></div><p><div class=verse-container id=bv23:22.3><span>Vatti cakkaṁ mahāvīro, </span></div><p><div class=verse-container id=bv23:22.4><span>aruṇārāme naruttamo. </span></div><p><div class=verse-container id=bv23:23.1><span>Soṇo ca uttaro ceva, </span></div><p><div class=verse-container id=bv23:23.2><span>ahesuṁ aggasāvakā; </span></div><p><div class=verse-container id=bv23:23.3><span>Upasanto nāmupaṭṭhāko, </span></div><p><div class=verse-container id=bv23:23.4><span>vessabhussa mahesino. </span></div><p><div class=verse-container id=bv23:24.1><span>Rāmā ceva samālā ca, </span></div><p><div class=verse-container id=bv23:24.2><span>ahesuṁ aggasāvikā; </span></div><p><div class=verse-container id=bv23:24.3><span>Bodhi tassa bhagavato, </span></div><p><div class=verse-container id=bv23:24.4><span>mahāsāloti vuccati. </span></div><p><div class=verse-container id=bv23:25.1><span>Sotthiko ceva rambho ca, </span></div><p><div class=verse-container id=bv23:25.2><span>ahesuṁ aggupaṭṭhakā; </span></div><p><div class=verse-container id=bv23:25.3><span>Gotamī sirimā ceva, </span></div><p><div class=verse-container id=bv23:25.4><span>ahesuṁ aggupaṭṭhikā. </span></div><p><div class=verse-container id=bv23:26.1><span>Saṭṭhiratanamubbedho, </span></div><p><div class=verse-container id=bv23:26.2><span>hemayūpasamūpamo; </span></div><p><div class=verse-container id=bv23:26.3><span>Kāyā niccharati rasmi, </span></div><p><div class=verse-container id=bv23:26.4><span>rattiṁva pabbate sikhī. </span></div><p><div class=verse-container id=bv23:27.1><span>Saṭṭhivassasahassāni, </span></div><p><div class=verse-container id=bv23:27.2><span>āyu tassa mahesino; </span></div><p><div class=verse-container id=bv23:27.3><span>Tāvatā tiṭṭhamāno so, </span></div><p><div class=verse-container id=bv23:27.4><span>tāresi janataṁ bahuṁ. </span></div><p><div class=verse-container id=bv23:28.1><span>Dhammaṁ vitthārikaṁ katvā, </span></div><p><div class=verse-container id=bv23:28.2><span>vibhajitvā mahājanaṁ; </span></div><p><div class=verse-container id=bv23:28.3><span>Dhammanāvaṁ ṭhapetvāna, </span></div><p><div class=verse-container id=bv23:28.4><span>nibbuto so sasāvako. </span></div><p><div class=verse-container id=bv23:29.1><span>Dassaneyyaṁ sabbajanaṁ, </span></div><p><div class=verse-container id=bv23:29.2><span>vihāraṁ iriyāpathaṁ; </span></div><p><div class=verse-container id=bv23:29.3><span>Sabbaṁ tamantarahitaṁ, </span></div><p><div class=verse-container id=bv23:29.4><span>nanu rittā sabbasaṅkhārā. </span></div><p><div class=verse-container id=bv23:30.1><span>Vessabhū jinavaro satthā, </span></div><p><div class=verse-container id=bv23:30.2><span>Khemārāmamhi nibbuto; </span></div><p><div class=verse-container id=bv23:30.3><span>Dhātuvitthārikaṁ āsi, </span></div><p><div class=verse-container id=bv23:30.4><span>Tesu tesu padesato”ti. </span></div><p><div class=verse-container id=bv23:31.1><span>Vessabhussa bhagavato vaṁso ekavīsatimo. </span></div><div class=flex-between><a href=/canon/en/pli/ms/sutta/kn/bv/bv0022.html>Previous</a><a href=/canon/en/pli/ms/sutta/kn/bv/bv0024.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>