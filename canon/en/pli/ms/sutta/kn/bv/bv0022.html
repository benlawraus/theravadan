<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0021.html>Previous</a><a href=/canon/en/pli/ms/sutta/kn/bv/bv0023.html>Next</a></div><p id=bv22:0.1><span class=root>Buddhavaṁsa </span><br><p id=bv22:0.2><span class="root big-bold">22. Sikhībuddhavaṁsa </span><br><p id=bv22:1.1><span class=root>“Vipassissa aparena, </span><br><p id=bv22:1.2><span class=root>sambuddho dvipaduttamo; </span><br><p id=bv22:1.3><span class=root>Sikhivhayo āsi jino, </span><br><p id=bv22:1.4><span class=root>asamo appaṭipuggalo. </span><br><p id=bv22:2.1><span class=root>Mārasenaṁ pamadditvā, </span><br><p id=bv22:2.2><span class=root>patto sambodhimuttamaṁ; </span><br><p id=bv22:2.3><span class=root>Dhammacakkaṁ pavattesi, </span><br><p id=bv22:2.4><span class=root>anukampāya pāṇinaṁ. </span><br><p id=bv22:3.1><span class=root>Dhammacakkaṁ pavattente, </span><br><p id=bv22:3.2><span class=root>sikhimhi jinapuṅgave; </span><br><p id=bv22:3.3><span class=root>Koṭisatasahassānaṁ, </span><br><p id=bv22:3.4><span class=root>paṭhamābhisamayo ahu. </span><br><p id=bv22:4.1><span class=root>Aparampi dhammaṁ desente, </span><br><p id=bv22:4.2><span class=root>gaṇaseṭṭhe naruttame; </span><br><p id=bv22:4.3><span class=root>Navutikoṭisahassānaṁ, </span><br><p id=bv22:4.4><span class=root>dutiyābhisamayo ahu. </span><br><p id=bv22:5.1><span class=root>Yamakapāṭihāriyañca, </span><br><p id=bv22:5.2><span class=root>dassayante sadevake; </span><br><p id=bv22:5.3><span class=root>Asītikoṭisahassānaṁ, </span><br><p id=bv22:5.4><span class=root>tatiyābhisamayo ahu. </span><br><p id=bv22:6.1><span class=root>Sannipātā tayo āsuṁ, </span><br><p id=bv22:6.2><span class=root>sikhissāpi mahesino; </span><br><p id=bv22:6.3><span class=root>Khīṇāsavānaṁ vimalānaṁ, </span><br><p id=bv22:6.4><span class=root>santacittāna tādinaṁ. </span><br><p id=bv22:7.1><span class=root>Bhikkhusatasahassānaṁ, </span><br><p id=bv22:7.2><span class=root>paṭhamo āsi samāgamo; </span><br><p id=bv22:7.3><span class=root>Asītibhikkhusahassānaṁ, </span><br><p id=bv22:7.4><span class=root>dutiyo āsi samāgamo. </span><br><p id=bv22:8.1><span class=root>Sattatibhikkhusahassānaṁ, </span><br><p id=bv22:8.2><span class=root>tatiyo āsi samāgamo; </span><br><p id=bv22:8.3><span class=root>Anupalitto padumaṁva, </span><br><p id=bv22:8.4><span class=root>toyamhi sampavaḍḍhitaṁ. </span><br><p id=bv22:9.1><span class=root>Ahaṁ tena samayena, </span><br><p id=bv22:9.2><span class=root>Arindamo nāma khattiyo; </span><br><p id=bv22:9.3><span class=root>Sambuddhappamukhaṁ saṅghaṁ, </span><br><p id=bv22:9.4><span class=root>Annapānena tappayiṁ. </span><br><p id=bv22:10.1><span class=root>Bahuṁ dussavaraṁ datvā, </span><br><p id=bv22:10.2><span class=root>dussakoṭiṁ anappakaṁ; </span><br><p id=bv22:10.3><span class=root>Alaṅkataṁ hatthiyānaṁ, </span><br><p id=bv22:10.4><span class=root>sambuddhassa adāsahaṁ. </span><br><p id=bv22:11.1><span class=root>Hatthiyānaṁ nimminitvā, </span><br><p id=bv22:11.2><span class=root>kappiyaṁ upanāmayiṁ; </span><br><p id=bv22:11.3><span class=root>Pūrayiṁ mānasaṁ mayhaṁ, </span><br><p id=bv22:11.4><span class=root>niccaṁ daḷhamupaṭṭhitaṁ. </span><br><p id=bv22:12.1><span class=root>Sopi maṁ buddho byākāsi, </span><br><p id=bv22:12.2><span class=root>sikhī lokagganāyako; </span><br><p id=bv22:12.3><span class=root>‘Ekatiṁse ito kappe, </span><br><p id=bv22:12.4><span class=root>ayaṁ buddho bhavissati. </span><br><p id=bv22:13.1><span class=root>Ahu kapilavhayā rammā, </span><br><p id=bv22:13.2><span class=root>…pe… </span><br><p id=bv22:13.3><span class=root>hessāma sammukhā imaṁ’. </span><br><p id=bv22:14.1><span class=root>Tassāhaṁ vacanaṁ sutvā, </span><br><p id=bv22:14.2><span class=root>bhiyyo cittaṁ pasādayiṁ; </span><br><p id=bv22:14.3><span class=root>Uttariṁ vatamadhiṭṭhāsiṁ, </span><br><p id=bv22:14.4><span class=root>dasapāramipūriyā. </span><br><p id=bv22:15.1><span class=root>Nagaraṁ aruṇavatī nāma, </span><br><p id=bv22:15.2><span class=root>Aruṇo nāma khattiyo; </span><br><p id=bv22:15.3><span class=root>Pabhāvatī nāma janikā, </span><br><p id=bv22:15.4><span class=root>Sikhissāpi mahesino. </span><br><p id=bv22:16.1><span class=root>Sattavassasahassāni, </span><br><p id=bv22:16.2><span class=root>agāraṁ ajjha so vasi; </span><br><p id=bv22:16.3><span class=root>Sucandako giri vasabho, </span><br><p id=bv22:16.4><span class=root>tayo pāsādamuttamā. </span><br><p id=bv22:17.1><span class=root>Catuvīsasahassāni, </span><br><p id=bv22:17.2><span class=root>nāriyo samalaṅkatā; </span><br><p id=bv22:17.3><span class=root>Sabbakāmā nāma nārī, </span><br><p id=bv22:17.4><span class=root>atulo nāma atrajo. </span><br><p id=bv22:18.1><span class=root>Nimitte caturo disvā, </span><br><p id=bv22:18.2><span class=root>hatthiyānena nikkhami; </span><br><p id=bv22:18.3><span class=root>Aṭṭhamāsaṁ padhānacāraṁ, </span><br><p id=bv22:18.4><span class=root>acarī purisuttamo. </span><br><p id=bv22:19.1><span class=root>Brahmunā yācito santo, </span><br><p id=bv22:19.2><span class=root>sikhī lokagganāyako; </span><br><p id=bv22:19.3><span class=root>Vatti cakkaṁ mahāvīro, </span><br><p id=bv22:19.4><span class=root>migadāye naruttamo. </span><br><p id=bv22:20.1><span class=root>Abhibhū sambhavo ceva, </span><br><p id=bv22:20.2><span class=root>ahesuṁ aggasāvakā; </span><br><p id=bv22:20.3><span class=root>Khemaṅkaro nāmupaṭṭhāko, </span><br><p id=bv22:20.4><span class=root>sikhissāpi mahesino. </span><br><p id=bv22:21.1><span class=root>Sakhilā ca padumā ca, </span><br><p id=bv22:21.2><span class=root>ahesuṁ aggasāvikā; </span><br><p id=bv22:21.3><span class=root>Bodhi tassa bhagavato, </span><br><p id=bv22:21.4><span class=root>puṇḍarīkoti vuccati. </span><br><p id=bv22:22.1><span class=root>Sirivaḍḍho ca nando ca, </span><br><p id=bv22:22.2><span class=root>ahesuṁ aggupaṭṭhakā; </span><br><p id=bv22:22.3><span class=root>Cittā ceva suguttā ca, </span><br><p id=bv22:22.4><span class=root>ahesuṁ aggupaṭṭhikā. </span><br><p id=bv22:23.1><span class=root>Uccattanena so buddho, </span><br><p id=bv22:23.2><span class=root>sattatihatthamuggato; </span><br><p id=bv22:23.3><span class=root>Kañcanagghiyasaṅkāso, </span><br><p id=bv22:23.4><span class=root>dvattiṁsavaralakkhaṇo. </span><br><p id=bv22:24.1><span class=root>Tassāpi byāmappabhā kāyā, </span><br><p id=bv22:24.2><span class=root>divārattiṁ nirantaraṁ; </span><br><p id=bv22:24.3><span class=root>Disodisaṁ niccharanti, </span><br><p id=bv22:24.4><span class=root>tīṇiyojanaso pabhā. </span><br><p id=bv22:25.1><span class=root>Sattativassasahassāni, </span><br><p id=bv22:25.2><span class=root>āyu tassa mahesino; </span><br><p id=bv22:25.3><span class=root>Tāvatā tiṭṭhamāno so, </span><br><p id=bv22:25.4><span class=root>tāresi janataṁ bahuṁ. </span><br><p id=bv22:26.1><span class=root>Dhammameghaṁ pavassetvā, </span><br><p id=bv22:26.2><span class=root>temayitvā sadevake; </span><br><p id=bv22:26.3><span class=root>Khemantaṁ pāpayitvāna, </span><br><p id=bv22:26.4><span class=root>nibbuto so sasāvako. </span><br><p id=bv22:27.1><span class=root>Anubyañjanasampannaṁ, </span><br><p id=bv22:27.2><span class=root>dvattiṁsavaralakkhaṇaṁ; </span><br><p id=bv22:27.3><span class=root>Sabbaṁ tamantarahitaṁ, </span><br><p id=bv22:27.4><span class=root>nanu rittā sabbasaṅkhārā. </span><br><p id=bv22:28.1><span class=root>Sikhī munivaro buddho, </span><br><p id=bv22:28.2><span class=root>Assārāmamhi nibbuto; </span><br><p id=bv22:28.3><span class=root>Tatthevassa thūpavaro, </span><br><p id=bv22:28.4><span class=root>Tīṇiyojanamuggato”ti. </span><br><p id=bv22:29.1><span class=root>Sikhissa bhagavato vaṁso vīsatimo. </span><br></main><footer class="container footer"><small><a href=/about>Contact info</a></small></footer>