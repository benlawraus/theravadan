<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0021.html>Previous</a><a href=/canon/en/pli/ms/sutta/kn/bv/bv0023.html>Next</a></div><p><div class=verse-container id=bv22:0.1><span>Buddhavaṁsa </span></div><p><div class=verse-container id=bv22:0.2><span class=big-bold>22. Sikhībuddhavaṁsa </span></div><p><div class=verse-container id=bv22:1.1><span>“Vipassissa aparena, </span></div><p><div class=verse-container id=bv22:1.2><span>sambuddho dvipaduttamo; </span></div><p><div class=verse-container id=bv22:1.3><span>Sikhivhayo āsi jino, </span></div><p><div class=verse-container id=bv22:1.4><span>asamo appaṭipuggalo. </span></div><p><div class=verse-container id=bv22:2.1><span>Mārasenaṁ pamadditvā, </span></div><p><div class=verse-container id=bv22:2.2><span>patto sambodhimuttamaṁ; </span></div><p><div class=verse-container id=bv22:2.3><span>Dhammacakkaṁ pavattesi, </span></div><p><div class=verse-container id=bv22:2.4><span>anukampāya pāṇinaṁ. </span></div><p><div class=verse-container id=bv22:3.1><span>Dhammacakkaṁ pavattente, </span></div><p><div class=verse-container id=bv22:3.2><span>sikhimhi jinapuṅgave; </span></div><p><div class=verse-container id=bv22:3.3><span>Koṭisatasahassānaṁ, </span></div><p><div class=verse-container id=bv22:3.4><span>paṭhamābhisamayo ahu. </span></div><p><div class=verse-container id=bv22:4.1><span>Aparampi dhammaṁ desente, </span></div><p><div class=verse-container id=bv22:4.2><span>gaṇaseṭṭhe naruttame; </span></div><p><div class=verse-container id=bv22:4.3><span>Navutikoṭisahassānaṁ, </span></div><p><div class=verse-container id=bv22:4.4><span>dutiyābhisamayo ahu. </span></div><p><div class=verse-container id=bv22:5.1><span>Yamakapāṭihāriyañca, </span></div><p><div class=verse-container id=bv22:5.2><span>dassayante sadevake; </span></div><p><div class=verse-container id=bv22:5.3><span>Asītikoṭisahassānaṁ, </span></div><p><div class=verse-container id=bv22:5.4><span>tatiyābhisamayo ahu. </span></div><p><div class=verse-container id=bv22:6.1><span>Sannipātā tayo āsuṁ, </span></div><p><div class=verse-container id=bv22:6.2><span>sikhissāpi mahesino; </span></div><p><div class=verse-container id=bv22:6.3><span>Khīṇāsavānaṁ vimalānaṁ, </span></div><p><div class=verse-container id=bv22:6.4><span>santacittāna tādinaṁ. </span></div><p><div class=verse-container id=bv22:7.1><span>Bhikkhusatasahassānaṁ, </span></div><p><div class=verse-container id=bv22:7.2><span>paṭhamo āsi samāgamo; </span></div><p><div class=verse-container id=bv22:7.3><span>Asītibhikkhusahassānaṁ, </span></div><p><div class=verse-container id=bv22:7.4><span>dutiyo āsi samāgamo. </span></div><p><div class=verse-container id=bv22:8.1><span>Sattatibhikkhusahassānaṁ, </span></div><p><div class=verse-container id=bv22:8.2><span>tatiyo āsi samāgamo; </span></div><p><div class=verse-container id=bv22:8.3><span>Anupalitto padumaṁva, </span></div><p><div class=verse-container id=bv22:8.4><span>toyamhi sampavaḍḍhitaṁ. </span></div><p><div class=verse-container id=bv22:9.1><span>Ahaṁ tena samayena, </span></div><p><div class=verse-container id=bv22:9.2><span>Arindamo nāma khattiyo; </span></div><p><div class=verse-container id=bv22:9.3><span>Sambuddhappamukhaṁ saṅghaṁ, </span></div><p><div class=verse-container id=bv22:9.4><span>Annapānena tappayiṁ. </span></div><p><div class=verse-container id=bv22:10.1><span>Bahuṁ dussavaraṁ datvā, </span></div><p><div class=verse-container id=bv22:10.2><span>dussakoṭiṁ anappakaṁ; </span></div><p><div class=verse-container id=bv22:10.3><span>Alaṅkataṁ hatthiyānaṁ, </span></div><p><div class=verse-container id=bv22:10.4><span>sambuddhassa adāsahaṁ. </span></div><p><div class=verse-container id=bv22:11.1><span>Hatthiyānaṁ nimminitvā, </span></div><p><div class=verse-container id=bv22:11.2><span>kappiyaṁ upanāmayiṁ; </span></div><p><div class=verse-container id=bv22:11.3><span>Pūrayiṁ mānasaṁ mayhaṁ, </span></div><p><div class=verse-container id=bv22:11.4><span>niccaṁ daḷhamupaṭṭhitaṁ. </span></div><p><div class=verse-container id=bv22:12.1><span>Sopi maṁ buddho byākāsi, </span></div><p><div class=verse-container id=bv22:12.2><span>sikhī lokagganāyako; </span></div><p><div class=verse-container id=bv22:12.3><span>‘Ekatiṁse ito kappe, </span></div><p><div class=verse-container id=bv22:12.4><span>ayaṁ buddho bhavissati. </span></div><p><div class=verse-container id=bv22:13.1><span>Ahu kapilavhayā rammā, </span></div><p><div class=verse-container id=bv22:13.2><span>…pe… </span></div><p><div class=verse-container id=bv22:13.3><span>hessāma sammukhā imaṁ’. </span></div><p><div class=verse-container id=bv22:14.1><span>Tassāhaṁ vacanaṁ sutvā, </span></div><p><div class=verse-container id=bv22:14.2><span>bhiyyo cittaṁ pasādayiṁ; </span></div><p><div class=verse-container id=bv22:14.3><span>Uttariṁ vatamadhiṭṭhāsiṁ, </span></div><p><div class=verse-container id=bv22:14.4><span>dasapāramipūriyā. </span></div><p><div class=verse-container id=bv22:15.1><span>Nagaraṁ aruṇavatī nāma, </span></div><p><div class=verse-container id=bv22:15.2><span>Aruṇo nāma khattiyo; </span></div><p><div class=verse-container id=bv22:15.3><span>Pabhāvatī nāma janikā, </span></div><p><div class=verse-container id=bv22:15.4><span>Sikhissāpi mahesino. </span></div><p><div class=verse-container id=bv22:16.1><span>Sattavassasahassāni, </span></div><p><div class=verse-container id=bv22:16.2><span>agāraṁ ajjha so vasi; </span></div><p><div class=verse-container id=bv22:16.3><span>Sucandako giri vasabho, </span></div><p><div class=verse-container id=bv22:16.4><span>tayo pāsādamuttamā. </span></div><p><div class=verse-container id=bv22:17.1><span>Catuvīsasahassāni, </span></div><p><div class=verse-container id=bv22:17.2><span>nāriyo samalaṅkatā; </span></div><p><div class=verse-container id=bv22:17.3><span>Sabbakāmā nāma nārī, </span></div><p><div class=verse-container id=bv22:17.4><span>atulo nāma atrajo. </span></div><p><div class=verse-container id=bv22:18.1><span>Nimitte caturo disvā, </span></div><p><div class=verse-container id=bv22:18.2><span>hatthiyānena nikkhami; </span></div><p><div class=verse-container id=bv22:18.3><span>Aṭṭhamāsaṁ padhānacāraṁ, </span></div><p><div class=verse-container id=bv22:18.4><span>acarī purisuttamo. </span></div><p><div class=verse-container id=bv22:19.1><span>Brahmunā yācito santo, </span></div><p><div class=verse-container id=bv22:19.2><span>sikhī lokagganāyako; </span></div><p><div class=verse-container id=bv22:19.3><span>Vatti cakkaṁ mahāvīro, </span></div><p><div class=verse-container id=bv22:19.4><span>migadāye naruttamo. </span></div><p><div class=verse-container id=bv22:20.1><span>Abhibhū sambhavo ceva, </span></div><p><div class=verse-container id=bv22:20.2><span>ahesuṁ aggasāvakā; </span></div><p><div class=verse-container id=bv22:20.3><span>Khemaṅkaro nāmupaṭṭhāko, </span></div><p><div class=verse-container id=bv22:20.4><span>sikhissāpi mahesino. </span></div><p><div class=verse-container id=bv22:21.1><span>Sakhilā ca padumā ca, </span></div><p><div class=verse-container id=bv22:21.2><span>ahesuṁ aggasāvikā; </span></div><p><div class=verse-container id=bv22:21.3><span>Bodhi tassa bhagavato, </span></div><p><div class=verse-container id=bv22:21.4><span>puṇḍarīkoti vuccati. </span></div><p><div class=verse-container id=bv22:22.1><span>Sirivaḍḍho ca nando ca, </span></div><p><div class=verse-container id=bv22:22.2><span>ahesuṁ aggupaṭṭhakā; </span></div><p><div class=verse-container id=bv22:22.3><span>Cittā ceva suguttā ca, </span></div><p><div class=verse-container id=bv22:22.4><span>ahesuṁ aggupaṭṭhikā. </span></div><p><div class=verse-container id=bv22:23.1><span>Uccattanena so buddho, </span></div><p><div class=verse-container id=bv22:23.2><span>sattatihatthamuggato; </span></div><p><div class=verse-container id=bv22:23.3><span>Kañcanagghiyasaṅkāso, </span></div><p><div class=verse-container id=bv22:23.4><span>dvattiṁsavaralakkhaṇo. </span></div><p><div class=verse-container id=bv22:24.1><span>Tassāpi byāmappabhā kāyā, </span></div><p><div class=verse-container id=bv22:24.2><span>divārattiṁ nirantaraṁ; </span></div><p><div class=verse-container id=bv22:24.3><span>Disodisaṁ niccharanti, </span></div><p><div class=verse-container id=bv22:24.4><span>tīṇiyojanaso pabhā. </span></div><p><div class=verse-container id=bv22:25.1><span>Sattativassasahassāni, </span></div><p><div class=verse-container id=bv22:25.2><span>āyu tassa mahesino; </span></div><p><div class=verse-container id=bv22:25.3><span>Tāvatā tiṭṭhamāno so, </span></div><p><div class=verse-container id=bv22:25.4><span>tāresi janataṁ bahuṁ. </span></div><p><div class=verse-container id=bv22:26.1><span>Dhammameghaṁ pavassetvā, </span></div><p><div class=verse-container id=bv22:26.2><span>temayitvā sadevake; </span></div><p><div class=verse-container id=bv22:26.3><span>Khemantaṁ pāpayitvāna, </span></div><p><div class=verse-container id=bv22:26.4><span>nibbuto so sasāvako. </span></div><p><div class=verse-container id=bv22:27.1><span>Anubyañjanasampannaṁ, </span></div><p><div class=verse-container id=bv22:27.2><span>dvattiṁsavaralakkhaṇaṁ; </span></div><p><div class=verse-container id=bv22:27.3><span>Sabbaṁ tamantarahitaṁ, </span></div><p><div class=verse-container id=bv22:27.4><span>nanu rittā sabbasaṅkhārā. </span></div><p><div class=verse-container id=bv22:28.1><span>Sikhī munivaro buddho, </span></div><p><div class=verse-container id=bv22:28.2><span>Assārāmamhi nibbuto; </span></div><p><div class=verse-container id=bv22:28.3><span>Tatthevassa thūpavaro, </span></div><p><div class=verse-container id=bv22:28.4><span>Tīṇiyojanamuggato”ti. </span></div><p><div class=verse-container id=bv22:29.1><span>Sikhissa bhagavato vaṁso vīsatimo. </span></div><div class=flex-between><a href=/canon/en/pli/ms/sutta/kn/bv/bv0021.html>Previous</a><a href=/canon/en/pli/ms/sutta/kn/bv/bv0023.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>