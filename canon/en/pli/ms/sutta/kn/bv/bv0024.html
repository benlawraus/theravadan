<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0023.html>Previous</a><a href=/canon/en/pli/ms/sutta/kn/bv/bv0025.html>Next</a></div><p id=bv24:0.1><span class=root>Buddhavaṁsa </span><br><p id=bv24:0.2><span class="root big-bold">24. Kakusandhabuddhavaṁsa </span><br><p id=bv24:1.1><span class=root>“Vessabhussa aparena, </span><br><p id=bv24:1.2><span class=root>sambuddho dvipaduttamo; </span><br><p id=bv24:1.3><span class=root>Kakusandho nāma nāmena, </span><br><p id=bv24:1.4><span class=root>appameyyo durāsado. </span><br><p id=bv24:2.1><span class=root>Ugghāṭetvā sabbabhavaṁ, </span><br><p id=bv24:2.2><span class=root>cariyāya pāramiṁ gato; </span><br><p id=bv24:2.3><span class=root>Sīhova pañjaraṁ bhetvā, </span><br><p id=bv24:2.4><span class=root>patto sambodhimuttamaṁ. </span><br><p id=bv24:3.1><span class=root>Dhammacakkaṁ pavattente, </span><br><p id=bv24:3.2><span class=root>Kakusandhe lokanāyake; </span><br><p id=bv24:3.3><span class=root>Cattārīsakoṭisahassānaṁ, </span><br><p id=bv24:3.4><span class=root>Dhammābhisamayo ahu. </span><br><p id=bv24:4.1><span class=root>Antalikkhamhi ākāse, </span><br><p id=bv24:4.2><span class=root>yamakaṁ katvā vikubbanaṁ; </span><br><p id=bv24:4.3><span class=root>Tiṁsakoṭisahassānaṁ, </span><br><p id=bv24:4.4><span class=root>bodhesi devamānuse. </span><br><p id=bv24:5.1><span class=root>Naradevassa yakkhassa, </span><br><p id=bv24:5.2><span class=root>catusaccappakāsane; </span><br><p id=bv24:5.3><span class=root>Dhammābhisamayo tassa, </span><br><p id=bv24:5.4><span class=root>gaṇanāto asaṅkhiyo. </span><br><p id=bv24:6.1><span class=root>Kakusandhassa bhagavato, </span><br><p id=bv24:6.2><span class=root>eko āsi samāgamo; </span><br><p id=bv24:6.3><span class=root>Khīṇāsavānaṁ vimalānaṁ, </span><br><p id=bv24:6.4><span class=root>santacittāna tādinaṁ. </span><br><p id=bv24:7.1><span class=root>Cattālīsasahassānaṁ, </span><br><p id=bv24:7.2><span class=root>tadā āsi samāgamo; </span><br><p id=bv24:7.3><span class=root>Dantabhūmimanuppattānaṁ, </span><br><p id=bv24:7.4><span class=root>āsavārigaṇakkhayā. </span><br><p id=bv24:8.1><span class=root>Ahaṁ tena samayena, </span><br><p id=bv24:8.2><span class=root>khemo nāmāsi khattiyo; </span><br><p id=bv24:8.3><span class=root>Tathāgate jinaputte, </span><br><p id=bv24:8.4><span class=root>dānaṁ datvā anappakaṁ. </span><br><p id=bv24:9.1><span class=root>Pattañca cīvaraṁ datvā, </span><br><p id=bv24:9.2><span class=root>añjanaṁ madhulaṭṭhikaṁ; </span><br><p id=bv24:9.3><span class=root>Imetaṁ patthitaṁ sabbaṁ, </span><br><p id=bv24:9.4><span class=root>paṭiyādemi varaṁ varaṁ. </span><br><p id=bv24:10.1><span class=root>Sopi maṁ buddho byākāsi, </span><br><p id=bv24:10.2><span class=root>kakusandho vināyako; </span><br><p id=bv24:10.3><span class=root>‘Imamhi bhaddake kappe, </span><br><p id=bv24:10.4><span class=root>ayaṁ buddho bhavissati. </span><br><p id=bv24:11.1><span class=root>Ahu kapilavhayā rammā, </span><br><p id=bv24:11.2><span class=root>…pe… </span><br><p id=bv24:11.3><span class=root>hessāma sammukhā imaṁ’. </span><br><p id=bv24:12.1><span class=root>Tassāpi vacanaṁ sutvā, </span><br><p id=bv24:12.2><span class=root>bhiyyo cittaṁ pasādayiṁ; </span><br><p id=bv24:12.3><span class=root>Uttariṁ vatamadhiṭṭhāsiṁ, </span><br><p id=bv24:12.4><span class=root>dasapāramipūriyā. </span><br><p id=bv24:13.1><span class=root>Nagaraṁ khemāvatī nāma, </span><br><p id=bv24:13.2><span class=root>khemo nāmāsahaṁ tadā; </span><br><p id=bv24:13.3><span class=root>Sabbaññutaṁ gavesanto, </span><br><p id=bv24:13.4><span class=root>pabbajiṁ tassa santike. </span><br><p id=bv24:14.1><span class=root>Brāhmaṇo aggidatto ca, </span><br><p id=bv24:14.2><span class=root>āsi buddhassa so pitā; </span><br><p id=bv24:14.3><span class=root>Visākhā nāma janikā, </span><br><p id=bv24:14.4><span class=root>kakusandhassa satthuno. </span><br><p id=bv24:15.1><span class=root>Vasate tattha kheme pure, </span><br><p id=bv24:15.2><span class=root>sambuddhassa mahākulaṁ; </span><br><p id=bv24:15.3><span class=root>Narānaṁ pavaraṁ seṭṭhaṁ, </span><br><p id=bv24:15.4><span class=root>jātimantaṁ mahāyasaṁ. </span><br><p id=bv24:16.1><span class=root>Catuvassasahassāni, </span><br><p id=bv24:16.2><span class=root>Agāraṁ ajjha so vasi; </span><br><p id=bv24:16.3><span class=root>Kāmakāmavaṇṇakāmasuddhināmā, </span><br><p id=bv24:16.4><span class=root>Tayo pāsādamuttamā. </span><br><p id=bv24:17.1><span class=root>Samattiṁsasahassāni, </span><br><p id=bv24:17.2><span class=root>nāriyo samalaṅkatā; </span><br><p id=bv24:17.3><span class=root>Rocinī nāma sā nārī, </span><br><p id=bv24:17.4><span class=root>uttaro nāma atrajo. </span><br><p id=bv24:18.1><span class=root>Nimitte caturo disvā, </span><br><p id=bv24:18.2><span class=root>rathayānena nikkhami; </span><br><p id=bv24:18.3><span class=root>Anūnaaṭṭhamāsāni, </span><br><p id=bv24:18.4><span class=root>padhānaṁ padahī jino. </span><br><p id=bv24:19.1><span class=root>Brahmunā yācito santo, </span><br><p id=bv24:19.2><span class=root>kakusandho vināyako; </span><br><p id=bv24:19.3><span class=root>Vatti cakkaṁ mahāvīro, </span><br><p id=bv24:19.4><span class=root>migadāye naruttamo. </span><br><p id=bv24:20.1><span class=root>Vidhuro ca sañjīvo ca, </span><br><p id=bv24:20.2><span class=root>ahesuṁ aggasāvakā; </span><br><p id=bv24:20.3><span class=root>Buddhijo nāmupaṭṭhāko, </span><br><p id=bv24:20.4><span class=root>kakusandhassa satthuno. </span><br><p id=bv24:21.1><span class=root>Sāmā ca campānāmā ca, </span><br><p id=bv24:21.2><span class=root>ahesuṁ aggasāvikā; </span><br><p id=bv24:21.3><span class=root>Bodhi tassa bhagavato, </span><br><p id=bv24:21.4><span class=root>sirīsoti pavuccati. </span><br><p id=bv24:22.1><span class=root>Accuto ca sumano ca, </span><br><p id=bv24:22.2><span class=root>ahesuṁ aggupaṭṭhakā; </span><br><p id=bv24:22.3><span class=root>Nandā ceva sunandā ca, </span><br><p id=bv24:22.4><span class=root>ahesuṁ aggupaṭṭhikā. </span><br><p id=bv24:23.1><span class=root>Cattālīsaratanāni, </span><br><p id=bv24:23.2><span class=root>accuggato mahāmuni; </span><br><p id=bv24:23.3><span class=root>Kanakappabhā niccharati, </span><br><p id=bv24:23.4><span class=root>samantā dasayojanaṁ. </span><br><p id=bv24:24.1><span class=root>Cattālīsavassasahassāni, </span><br><p id=bv24:24.2><span class=root>Āyu tassa mahesino; </span><br><p id=bv24:24.3><span class=root>Tāvatā tiṭṭhamāno so, </span><br><p id=bv24:24.4><span class=root>Tāresi janataṁ bahuṁ. </span><br><p id=bv24:25.1><span class=root>Dhammāpaṇaṁ pasāretvā, </span><br><p id=bv24:25.2><span class=root>naranārīnaṁ sadevake; </span><br><p id=bv24:25.3><span class=root>Naditvā sīhanādaṁva, </span><br><p id=bv24:25.4><span class=root>nibbuto so sasāvako. </span><br><p id=bv24:26.1><span class=root>Aṭṭhaṅgavacanasampanno, </span><br><p id=bv24:26.2><span class=root>acchiddāni nirantaraṁ; </span><br><p id=bv24:26.3><span class=root>Sabbaṁ tamantarahitaṁ, </span><br><p id=bv24:26.4><span class=root>nanu rittā sabbasaṅkhārā. </span><br><p id=bv24:27.1><span class=root>Kakusandho jinavaro, </span><br><p id=bv24:27.2><span class=root>Khemārāmamhi nibbuto; </span><br><p id=bv24:27.3><span class=root>Tatthevassa thūpavaro, </span><br><p id=bv24:27.4><span class=root>Gāvutaṁ nabhamuggato”ti. </span><br><p id=bv24:28.1><span class=root>Kakusandhassa bhagavato vaṁso dvāvīsatimo. </span><br></main><footer class="container footer"><small><a href=/about>Contact info</a></small></footer>