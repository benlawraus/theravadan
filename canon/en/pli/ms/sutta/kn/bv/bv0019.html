<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0018.html>Previous</a><a href=/canon/en/pli/ms/sutta/kn/bv/bv0020.html>Next</a></div><p id=bv19:0.1><span class=root>Buddhavaṁsa </span><br><p id=bv19:0.2><span class="root big-bold">19. Tissabuddhavaṁsa </span><br><p id=bv19:1.1><span class=root>“Siddhatthassa aparena, </span><br><p id=bv19:1.2><span class=root>Asamo appaṭipuggalo; </span><br><p id=bv19:1.3><span class=root>Anantatejo amitayaso, </span><br><p id=bv19:1.4><span class=root>Tisso lokagganāyako. </span><br><p id=bv19:2.1><span class=root>Tamandhakāraṁ vidhamitvā, </span><br><p id=bv19:2.2><span class=root>obhāsetvā sadevakaṁ; </span><br><p id=bv19:2.3><span class=root>Anukampako mahāvīro, </span><br><p id=bv19:2.4><span class=root>loke uppajji cakkhumā. </span><br><p id=bv19:3.1><span class=root>Tassāpi atulā iddhi, </span><br><p id=bv19:3.2><span class=root>atulaṁ sīlaṁ samādhi ca; </span><br><p id=bv19:3.3><span class=root>Sabbattha pāramiṁ gantvā, </span><br><p id=bv19:3.4><span class=root>dhammacakkaṁ pavattayi. </span><br><p id=bv19:4.1><span class=root>So buddho dasasahassimhi, </span><br><p id=bv19:4.2><span class=root>Viññāpesi giraṁ suciṁ; </span><br><p id=bv19:4.3><span class=root>Koṭisatāni abhisamiṁsu, </span><br><p id=bv19:4.4><span class=root>Paṭhame dhammadesane. </span><br><p id=bv19:5.1><span class=root>Dutiyo navutikoṭīnaṁ, </span><br><p id=bv19:5.2><span class=root>tatiyo saṭṭhikoṭiyo; </span><br><p id=bv19:5.3><span class=root>Bandhanāto pamocesi, </span><br><p id=bv19:5.4><span class=root>satte naramarū tadā. </span><br><p id=bv19:6.1><span class=root>Sannipātā tayo āsuṁ, </span><br><p id=bv19:6.2><span class=root>tisse lokagganāyake; </span><br><p id=bv19:6.3><span class=root>Khīṇāsavānaṁ vimalānaṁ, </span><br><p id=bv19:6.4><span class=root>santacittāna tādinaṁ. </span><br><p id=bv19:7.1><span class=root>Khīṇāsavasatasahassānaṁ, </span><br><p id=bv19:7.2><span class=root>Paṭhamo āsi samāgamo; </span><br><p id=bv19:7.3><span class=root>Navutisatasahassānaṁ, </span><br><p id=bv19:7.4><span class=root>Dutiyo āsi samāgamo. </span><br><p id=bv19:8.1><span class=root>Asītisatasahassānaṁ, </span><br><p id=bv19:8.2><span class=root>tatiyo āsi samāgamo; </span><br><p id=bv19:8.3><span class=root>Khīṇāsavānaṁ vimalānaṁ, </span><br><p id=bv19:8.4><span class=root>pupphitānaṁ vimuttiyā. </span><br><p id=bv19:9.1><span class=root>Ahaṁ tena samayena, </span><br><p id=bv19:9.2><span class=root>sujāto nāma khattiyo; </span><br><p id=bv19:9.3><span class=root>Mahābhogaṁ chaḍḍayitvā, </span><br><p id=bv19:9.4><span class=root>pabbajiṁ isipabbajaṁ. </span><br><p id=bv19:10.1><span class=root>Mayi pabbajite sante, </span><br><p id=bv19:10.2><span class=root>uppajji lokanāyako; </span><br><p id=bv19:10.3><span class=root>Buddhoti saddaṁ sutvāna, </span><br><p id=bv19:10.4><span class=root>pīti me upapajjatha. </span><br><p id=bv19:11.1><span class=root>Dibbaṁ mandāravaṁ pupphaṁ, </span><br><p id=bv19:11.2><span class=root>padumaṁ pārichattakaṁ; </span><br><p id=bv19:11.3><span class=root>Ubho hatthehi paggayha, </span><br><p id=bv19:11.4><span class=root>dhunamāno upāgamiṁ. </span><br><p id=bv19:12.1><span class=root>Catuvaṇṇaparivutaṁ, </span><br><p id=bv19:12.2><span class=root>tissaṁ lokagganāyakaṁ; </span><br><p id=bv19:12.3><span class=root>Tamahaṁ pupphaṁ gahetvā, </span><br><p id=bv19:12.4><span class=root>matthake dhārayiṁ jinaṁ. </span><br><p id=bv19:13.1><span class=root>Sopi maṁ buddho byākāsi, </span><br><p id=bv19:13.2><span class=root>janamajjhe nisīdiya; </span><br><p id=bv19:13.3><span class=root>‘Dvenavute ito kappe, </span><br><p id=bv19:13.4><span class=root>ayaṁ buddho bhavissati. </span><br><p id=bv19:14.1><span class=root>Padhānaṁ padahitvāna, </span><br><p id=bv19:14.2><span class=root>…pe… </span><br><p id=bv19:14.3><span class=root>hessāma sammukhā imaṁ’. </span><br><p id=bv19:15.1><span class=root>Tassāpi vacanaṁ sutvā, </span><br><p id=bv19:15.2><span class=root>bhiyyo cittaṁ pasādayiṁ; </span><br><p id=bv19:15.3><span class=root>Uttariṁ vatamadhiṭṭhāsiṁ, </span><br><p id=bv19:15.4><span class=root>dasapāramipūriyā. </span><br><p id=bv19:16.1><span class=root>Khemakaṁ nāma nagaraṁ, </span><br><p id=bv19:16.2><span class=root>janasandho nāma khattiyo; </span><br><p id=bv19:16.3><span class=root>Padumā nāma janikā, </span><br><p id=bv19:16.4><span class=root>tissassa ca mahesino. </span><br><p id=bv19:17.1><span class=root>Sattavassasahassāni, </span><br><p id=bv19:17.2><span class=root>Agāraṁ ajjha so vasi; </span><br><p id=bv19:17.3><span class=root>Guhāsela nārisaya nisabhā, </span><br><p id=bv19:17.4><span class=root>Tayo pāsādamuttamā. </span><br><p id=bv19:18.1><span class=root>Samatiṁsasahassāni, </span><br><p id=bv19:18.2><span class=root>nāriyo samalaṅkatā; </span><br><p id=bv19:18.3><span class=root>Subhaddānāmikā nārī, </span><br><p id=bv19:18.4><span class=root>ānando nāma atrajo. </span><br><p id=bv19:19.1><span class=root>Nimitte caturo disvā, </span><br><p id=bv19:19.2><span class=root>assayānena nikkhami; </span><br><p id=bv19:19.3><span class=root>Anūnaaṭṭhamāsāni, </span><br><p id=bv19:19.4><span class=root>padhānaṁ padahī jino. </span><br><p id=bv19:20.1><span class=root>Brahmunā yācito santo, </span><br><p id=bv19:20.2><span class=root>tisso lokagganāyako; </span><br><p id=bv19:20.3><span class=root>Vatti cakkaṁ mahāvīro, </span><br><p id=bv19:20.4><span class=root>yasavatiyamuttame. </span><br><p id=bv19:21.1><span class=root>Brahmadevo udayo ca, </span><br><p id=bv19:21.2><span class=root>ahesuṁ aggasāvakā; </span><br><p id=bv19:21.3><span class=root>Samaṅgo nāmupaṭṭhāko, </span><br><p id=bv19:21.4><span class=root>tissassa ca mahesino. </span><br><p id=bv19:22.1><span class=root>Phussā ceva sudattā ca, </span><br><p id=bv19:22.2><span class=root>ahesuṁ aggasāvikā; </span><br><p id=bv19:22.3><span class=root>Bodhi tassa bhagavato, </span><br><p id=bv19:22.4><span class=root>asanoti pavuccati. </span><br><p id=bv19:23.1><span class=root>Sambalo ca sirimā ceva, </span><br><p id=bv19:23.2><span class=root>ahesuṁ aggupaṭṭhakā; </span><br><p id=bv19:23.3><span class=root>Kisāgotamī upasenā, </span><br><p id=bv19:23.4><span class=root>ahesuṁ aggupaṭṭhikā. </span><br><p id=bv19:24.1><span class=root>So buddho saṭṭhiratano, </span><br><p id=bv19:24.2><span class=root>ahu uccattane jino; </span><br><p id=bv19:24.3><span class=root>Anūpamo asadiso, </span><br><p id=bv19:24.4><span class=root>himavā viya dissati. </span><br><p id=bv19:25.1><span class=root>Tassāpi atulatejassa, </span><br><p id=bv19:25.2><span class=root>āyu āsi anuttaro; </span><br><p id=bv19:25.3><span class=root>Vassasatasahassāni, </span><br><p id=bv19:25.4><span class=root>loke aṭṭhāsi cakkhumā. </span><br><p id=bv19:26.1><span class=root>Uttamaṁ pavaraṁ seṭṭhaṁ, </span><br><p id=bv19:26.2><span class=root>anubhotvā mahāyasaṁ; </span><br><p id=bv19:26.3><span class=root>Jalitvā aggikkhandhova, </span><br><p id=bv19:26.4><span class=root>nibbuto so sasāvako. </span><br><p id=bv19:27.1><span class=root>Valāhakova anilena, </span><br><p id=bv19:27.2><span class=root>sūriyena viya ussavo; </span><br><p id=bv19:27.3><span class=root>Andhakārova padīpena, </span><br><p id=bv19:27.4><span class=root>nibbuto so sasāvako. </span><br><p id=bv19:28.1><span class=root>Tisso jinavaro buddho, </span><br><p id=bv19:28.2><span class=root>Nandārāmamhi nibbuto; </span><br><p id=bv19:28.3><span class=root>Tatthevassa jinathūpo, </span><br><p id=bv19:28.4><span class=root>Tīṇiyojanamuggato”ti. </span><br><p id=bv19:29.1><span class=root>Tissassa bhagavato vaṁso sattarasamo. </span><br></main><footer class="container footer"><small><a href=/about>Contact info</a></small></footer>