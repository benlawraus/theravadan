<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0028.html>Previous</a><a href=/canon/en/pli/ms/sutta/kn/cnd.html>Next</a></div><p id=bv29:0.1><span class=root>Buddhavaṁsa </span><br><p id=bv29:0.2><span class="root big-bold">29. Dhātubhājanīyakathā </span><br><p id=bv29:1.1><span class=root>Mahāgotamo jinavaro, </span><br><p id=bv29:1.2><span class=root>kusināramhi nibbuto; </span><br><p id=bv29:1.3><span class=root>Dhātuvitthārikaṁ āsi, </span><br><p id=bv29:1.4><span class=root>tesu tesu padesato. </span><br><p id=bv29:2.1><span class=root>Eko ajātasattussa, </span><br><p id=bv29:2.2><span class=root>eko vesāliyā pure; </span><br><p id=bv29:2.3><span class=root>Eko kapilavatthusmiṁ, </span><br><p id=bv29:2.4><span class=root>eko ca allakappake. </span><br><p id=bv29:3.1><span class=root>Eko ca rāmagāmamhi, </span><br><p id=bv29:3.2><span class=root>eko ca veṭhadīpake; </span><br><p id=bv29:3.3><span class=root>Eko pāveyyake malle, </span><br><p id=bv29:3.4><span class=root>eko ca kosinārake. </span><br><p id=bv29:4.1><span class=root>Kumbhassa thūpaṁ kāresi, </span><br><p id=bv29:4.2><span class=root>brāhmaṇo doṇasavhayo; </span><br><p id=bv29:4.3><span class=root>Aṅgārathūpaṁ kāresuṁ, </span><br><p id=bv29:4.4><span class=root>moriyā tuṭṭhamānasā. </span><br><p id=bv29:5.1><span class=root>Aṭṭha sārīrikā thūpā, </span><br><p id=bv29:5.2><span class=root>navamo kumbhacetiyo; </span><br><p id=bv29:5.3><span class=root>Aṅgārathūpo dasamo, </span><br><p id=bv29:5.4><span class=root>tadāyeva patiṭṭhito. </span><br><p id=bv29:6.1><span class=root>Uṇhīsaṁ catasso dāṭhā, </span><br><p id=bv29:6.2><span class=root>akkhakā dve ca dhātuyo; </span><br><p id=bv29:6.3><span class=root>Asambhinnā imā satta, </span><br><p id=bv29:6.4><span class=root>sesā bhinnāva dhātuyo. </span><br><p id=bv29:7.1><span class=root>Mahantā muggamattā ca, </span><br><p id=bv29:7.2><span class=root>majjhimā bhinnataṇḍulā; </span><br><p id=bv29:7.3><span class=root>Khuddakā sāsapamattā ca, </span><br><p id=bv29:7.4><span class=root>nānāvaṇṇā ca dhātuyo. </span><br><p id=bv29:8.1><span class=root>Mahantā suvaṇṇavaṇṇā ca, </span><br><p id=bv29:8.2><span class=root>muttavaṇṇā ca majjhimā; </span><br><p id=bv29:8.3><span class=root>Khuddakā makulavaṇṇā ca, </span><br><p id=bv29:8.4><span class=root>soḷasadoṇamattikā. </span><br><p id=bv29:9.1><span class=root>Mahantā pañca nāḷiyo, </span><br><p id=bv29:9.2><span class=root>nāḷiyo pañca majjhimā; </span><br><p id=bv29:9.3><span class=root>Khuddakā cha nāḷī ceva, </span><br><p id=bv29:9.4><span class=root>etā sabbāpi dhātuyo. </span><br><p id=bv29:10.1><span class=root>Uṇhīsaṁ sīhaḷe dīpe, </span><br><p id=bv29:10.2><span class=root>brahmaloke ca vāmakaṁ; </span><br><p id=bv29:10.3><span class=root>Sīhaḷe dakkhiṇakkhañca, </span><br><p id=bv29:10.4><span class=root>sabbāpetā patiṭṭhitā. </span><br><p id=bv29:11.1><span class=root>Ekā dāṭhā tidasapure, </span><br><p id=bv29:11.2><span class=root>ekā nāgapure ahu; </span><br><p id=bv29:11.3><span class=root>Ekā gandhāravisaye, </span><br><p id=bv29:11.4><span class=root>ekā kaliṅgarājino. </span><br><p id=bv29:12.1><span class=root>Cattālīsasamā dantā, </span><br><p id=bv29:12.2><span class=root>kesā lomā ca sabbaso; </span><br><p id=bv29:12.3><span class=root>Devā hariṁsu ekekaṁ, </span><br><p id=bv29:12.4><span class=root>cakkavāḷaparamparā. </span><br><p id=bv29:13.1><span class=root>Vajirāyaṁ bhagavato, </span><br><p id=bv29:13.2><span class=root>Patto daṇḍañca cīvaraṁ; </span><br><p id=bv29:13.3><span class=root>Nivāsanaṁ kulaghare, </span><br><p id=bv29:13.4><span class=root>Paccattharaṇaṁ kapilavhaye. </span><br><p id=bv29:14.1><span class=root>Pāṭaliputtapuramhi, </span><br><p id=bv29:14.2><span class=root>karaṇaṁ kāyabandhanaṁ; </span><br><p id=bv29:14.3><span class=root>Campāyudakasāṭiyaṁ, </span><br><p id=bv29:14.4><span class=root>uṇṇalomañca kosale. </span><br><p id=bv29:15.1><span class=root>Kāsāvaṁ brahmaloke ca, </span><br><p id=bv29:15.2><span class=root>veṭhanaṁ tidase pure; </span><br><p id=bv29:15.3><span class=root>Nisīdanaṁ avantīsu, </span><br><p id=bv29:15.4><span class=root>raṭṭhe attharaṇaṁ tadā. </span><br><p id=bv29:16.1><span class=root>Araṇī ca mithilāyaṁ, </span><br><p id=bv29:16.2><span class=root>videhe parisāvanaṁ; </span><br><p id=bv29:16.3><span class=root>Vāsi sūcigharañcāpi, </span><br><p id=bv29:16.4><span class=root>indapatthapure tadā. </span><br><p id=bv29:17.1><span class=root>Parikkhārā avasesā, </span><br><p id=bv29:17.2><span class=root>janapade aparantake; </span><br><p id=bv29:17.3><span class=root>Paribhuttāni muninā, </span><br><p id=bv29:17.4><span class=root>akaṁsu manujā tadā. </span><br><p id=bv29:18.1><span class=root>Dhātuvitthārikaṁ āsi, </span><br><p id=bv29:18.2><span class=root>Gotamassa mahesino; </span><br><p id=bv29:18.3><span class=root>Pāṇīnaṁ anukampāya, </span><br><p id=bv29:18.4><span class=root>Ahu porāṇikaṁ tadāti. </span><br></main><footer class="container footer"><small><a href=/about>Contact info</a></small></footer>