<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0017.html>Previous</a><a href=/canon/en/pli/ms/sutta/kn/bv/bv0019.html>Next</a></div><p><div class=verse-container id=bv18:0.1><span>Buddhavaṁsa </span></div><p><div class=verse-container id=bv18:0.2><span class=big-bold>18. Siddhatthabuddhavaṁsa </span></div><p><div class=verse-container id=bv18:1.1><span>“Dhammadassissa aparena, </span></div><p><div class=verse-container id=bv18:1.2><span>siddhattho nāma nāyako; </span></div><p><div class=verse-container id=bv18:1.3><span>Nihanitvā tamaṁ sabbaṁ, </span></div><p><div class=verse-container id=bv18:1.4><span>sūriyo abbhuggato yathā. </span></div><p><div class=verse-container id=bv18:2.1><span>Sopi patvāna sambodhiṁ, </span></div><p><div class=verse-container id=bv18:2.2><span>santārento sadevakaṁ; </span></div><p><div class=verse-container id=bv18:2.3><span>Abhivassi dhammameghena, </span></div><p><div class=verse-container id=bv18:2.4><span>nibbāpento sadevakaṁ. </span></div><p><div class=verse-container id=bv18:3.1><span>Tassāpi atulatejassa, </span></div><p><div class=verse-container id=bv18:3.2><span>Ahesuṁ abhisamayā tayo; </span></div><p><div class=verse-container id=bv18:3.3><span>Koṭisatasahassānaṁ, </span></div><p><div class=verse-container id=bv18:3.4><span>Paṭhamābhisamayo ahu. </span></div><p><div class=verse-container id=bv18:4.1><span>Punāparaṁ bhīmarathe, </span></div><p><div class=verse-container id=bv18:4.2><span>yadā āhani dundubhiṁ; </span></div><p><div class=verse-container id=bv18:4.3><span>Tadā navutikoṭīnaṁ, </span></div><p><div class=verse-container id=bv18:4.4><span>dutiyābhisamayo ahu. </span></div><p><div class=verse-container id=bv18:5.1><span>Yadā buddho dhammaṁ desesi, </span></div><p><div class=verse-container id=bv18:5.2><span>vebhāre so puruttame; </span></div><p><div class=verse-container id=bv18:5.3><span>Tadā navutikoṭīnaṁ, </span></div><p><div class=verse-container id=bv18:5.4><span>tatiyābhisamayo ahu. </span></div><p><div class=verse-container id=bv18:6.1><span>Sannipātā tayo āsuṁ, </span></div><p><div class=verse-container id=bv18:6.2><span>tasmimpi dvipaduttame; </span></div><p><div class=verse-container id=bv18:6.3><span>Khīṇāsavānaṁ vimalānaṁ, </span></div><p><div class=verse-container id=bv18:6.4><span>santacittāna tādinaṁ. </span></div><p><div class=verse-container id=bv18:7.1><span>Koṭisatānaṁ navutīnaṁ, </span></div><p><div class=verse-container id=bv18:7.2><span>asītiyāpi ca koṭinaṁ; </span></div><p><div class=verse-container id=bv18:7.3><span>Ete āsuṁ tayo ṭhānā, </span></div><p><div class=verse-container id=bv18:7.4><span>vimalānaṁ samāgame. </span></div><p><div class=verse-container id=bv18:8.1><span>Ahaṁ tena samayena, </span></div><p><div class=verse-container id=bv18:8.2><span>maṅgalo nāma tāpaso; </span></div><p><div class=verse-container id=bv18:8.3><span>Uggatejo duppasaho, </span></div><p><div class=verse-container id=bv18:8.4><span>abhiññābalasamāhito. </span></div><p><div class=verse-container id=bv18:9.1><span>Jambuto phalamānetvā, </span></div><p><div class=verse-container id=bv18:9.2><span>siddhatthassa adāsahaṁ; </span></div><p><div class=verse-container id=bv18:9.3><span>Paṭiggahetvā sambuddho, </span></div><p><div class=verse-container id=bv18:9.4><span>idaṁ vacanamabravi. </span></div><p><div class=verse-container id=bv18:10.1><span>‘Passatha imaṁ tāpasaṁ, </span></div><p><div class=verse-container id=bv18:10.2><span>jaṭilaṁ uggatāpanaṁ; </span></div><p><div class=verse-container id=bv18:10.3><span>Catunnavutito kappe, </span></div><p><div class=verse-container id=bv18:10.4><span>ayaṁ buddho bhavissati. </span></div><p><div class=verse-container id=bv18:11.1><span>Padhānaṁ padahitvāna, </span></div><p><div class=verse-container id=bv18:11.2><span>…pe… </span></div><p><div class=verse-container id=bv18:11.3><span>hessāma sammukhā imaṁ’. </span></div><p><div class=verse-container id=bv18:12.1><span>Tassāpi vacanaṁ sutvā, </span></div><p><div class=verse-container id=bv18:12.2><span>bhiyyo cittaṁ pasādayiṁ; </span></div><p><div class=verse-container id=bv18:12.3><span>Uttariṁ vatamadhiṭṭhāsiṁ, </span></div><p><div class=verse-container id=bv18:12.4><span>dasapāramipūriyā. </span></div><p><div class=verse-container id=bv18:13.1><span>Vebhāraṁ nāma nagaraṁ, </span></div><p><div class=verse-container id=bv18:13.2><span>udeno nāma khattiyo; </span></div><p><div class=verse-container id=bv18:13.3><span>Suphassā nāma janikā, </span></div><p><div class=verse-container id=bv18:13.4><span>siddhatthassa mahesino. </span></div><p><div class=verse-container id=bv18:14.1><span>Dasavassasahassāni, </span></div><p><div class=verse-container id=bv18:14.2><span>agāraṁ ajjha so vasi; </span></div><p><div class=verse-container id=bv18:14.3><span>Kokāsuppalakokanadā, </span></div><p><div class=verse-container id=bv18:14.4><span>tayo pāsādamuttamā. </span></div><p><div class=verse-container id=bv18:15.1><span>Tisoḷasasahassāni, </span></div><p><div class=verse-container id=bv18:15.2><span>nāriyo samalaṅkatā; </span></div><p><div class=verse-container id=bv18:15.3><span>Somanassā nāma sā nārī, </span></div><p><div class=verse-container id=bv18:15.4><span>anūpamo nāma atrajo. </span></div><p><div class=verse-container id=bv18:16.1><span>Nimitte caturo disvā, </span></div><p><div class=verse-container id=bv18:16.2><span>sivikāyābhinikkhami; </span></div><p><div class=verse-container id=bv18:16.3><span>Anūnadasamāsāni, </span></div><p><div class=verse-container id=bv18:16.4><span>padhānaṁ padahī jino. </span></div><p><div class=verse-container id=bv18:17.1><span>Brahmunā yācito santo, </span></div><p><div class=verse-container id=bv18:17.2><span>siddhattho lokanāyako; </span></div><p><div class=verse-container id=bv18:17.3><span>Vatti cakkaṁ mahāvīro, </span></div><p><div class=verse-container id=bv18:17.4><span>migadāye naruttamo. </span></div><p><div class=verse-container id=bv18:18.1><span>Sambalo ca sumitto ca, </span></div><p><div class=verse-container id=bv18:18.2><span>ahesuṁ aggasāvakā; </span></div><p><div class=verse-container id=bv18:18.3><span>Revato nāmupaṭṭhāko, </span></div><p><div class=verse-container id=bv18:18.4><span>siddhatthassa mahesino. </span></div><p><div class=verse-container id=bv18:19.1><span>Sīvalā ca surāmā ca, </span></div><p><div class=verse-container id=bv18:19.2><span>ahesuṁ aggasāvikā; </span></div><p><div class=verse-container id=bv18:19.3><span>Bodhi tassa bhagavato, </span></div><p><div class=verse-container id=bv18:19.4><span>kaṇikāroti vuccati. </span></div><p><div class=verse-container id=bv18:20.1><span>Suppiyo ca samuddo ca, </span></div><p><div class=verse-container id=bv18:20.2><span>ahesuṁ aggupaṭṭhakā; </span></div><p><div class=verse-container id=bv18:20.3><span>Rammā ceva surammā ca, </span></div><p><div class=verse-container id=bv18:20.4><span>ahesuṁ aggupaṭṭhikā. </span></div><p><div class=verse-container id=bv18:21.1><span>So buddho saṭṭhiratanaṁ, </span></div><p><div class=verse-container id=bv18:21.2><span>ahosi nabhamuggato; </span></div><p><div class=verse-container id=bv18:21.3><span>Kañcanagghiyasaṅkāso, </span></div><p><div class=verse-container id=bv18:21.4><span>dasasahassī virocati. </span></div><p><div class=verse-container id=bv18:22.1><span>Sopi buddho asamasamo, </span></div><p><div class=verse-container id=bv18:22.2><span>atulo appaṭipuggalo; </span></div><p><div class=verse-container id=bv18:22.3><span>Vassasatasahassāni, </span></div><p><div class=verse-container id=bv18:22.4><span>loke aṭṭhāsi cakkhumā. </span></div><p><div class=verse-container id=bv18:23.1><span>Vipulaṁ pabhaṁ dassayitvā, </span></div><p><div class=verse-container id=bv18:23.2><span>pupphāpetvāna sāvake; </span></div><p><div class=verse-container id=bv18:23.3><span>Vilāsetvā samāpatyā, </span></div><p><div class=verse-container id=bv18:23.4><span>nibbuto so sasāvako. </span></div><p><div class=verse-container id=bv18:24.1><span>Siddhattho munivaro buddho, </span></div><p><div class=verse-container id=bv18:24.2><span>Anomārāmamhi nibbuto; </span></div><p><div class=verse-container id=bv18:24.3><span>Tatthevassa thūpavaro, </span></div><p><div class=verse-container id=bv18:24.4><span>Catuyojanamuggato”ti. </span></div><p><div class=verse-container id=bv18:25.1><span>Siddhatthassa bhagavato vaṁso soḷasamo. </span></div><div class=flex-between><a href=/canon/en/pli/ms/sutta/kn/bv/bv0017.html>Previous</a><a href=/canon/en/pli/ms/sutta/kn/bv/bv0019.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>