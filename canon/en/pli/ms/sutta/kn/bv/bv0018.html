<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0017.html>Previous</a><a href=/canon/en/pli/ms/sutta/kn/bv/bv0019.html>Next</a></div><p id=bv18:0.1><span class=root>Buddhavaṁsa </span><br><p id=bv18:0.2><span class="root big-bold">18. Siddhatthabuddhavaṁsa </span><br><p id=bv18:1.1><span class=root>“Dhammadassissa aparena, </span><br><p id=bv18:1.2><span class=root>siddhattho nāma nāyako; </span><br><p id=bv18:1.3><span class=root>Nihanitvā tamaṁ sabbaṁ, </span><br><p id=bv18:1.4><span class=root>sūriyo abbhuggato yathā. </span><br><p id=bv18:2.1><span class=root>Sopi patvāna sambodhiṁ, </span><br><p id=bv18:2.2><span class=root>santārento sadevakaṁ; </span><br><p id=bv18:2.3><span class=root>Abhivassi dhammameghena, </span><br><p id=bv18:2.4><span class=root>nibbāpento sadevakaṁ. </span><br><p id=bv18:3.1><span class=root>Tassāpi atulatejassa, </span><br><p id=bv18:3.2><span class=root>Ahesuṁ abhisamayā tayo; </span><br><p id=bv18:3.3><span class=root>Koṭisatasahassānaṁ, </span><br><p id=bv18:3.4><span class=root>Paṭhamābhisamayo ahu. </span><br><p id=bv18:4.1><span class=root>Punāparaṁ bhīmarathe, </span><br><p id=bv18:4.2><span class=root>yadā āhani dundubhiṁ; </span><br><p id=bv18:4.3><span class=root>Tadā navutikoṭīnaṁ, </span><br><p id=bv18:4.4><span class=root>dutiyābhisamayo ahu. </span><br><p id=bv18:5.1><span class=root>Yadā buddho dhammaṁ desesi, </span><br><p id=bv18:5.2><span class=root>vebhāre so puruttame; </span><br><p id=bv18:5.3><span class=root>Tadā navutikoṭīnaṁ, </span><br><p id=bv18:5.4><span class=root>tatiyābhisamayo ahu. </span><br><p id=bv18:6.1><span class=root>Sannipātā tayo āsuṁ, </span><br><p id=bv18:6.2><span class=root>tasmimpi dvipaduttame; </span><br><p id=bv18:6.3><span class=root>Khīṇāsavānaṁ vimalānaṁ, </span><br><p id=bv18:6.4><span class=root>santacittāna tādinaṁ. </span><br><p id=bv18:7.1><span class=root>Koṭisatānaṁ navutīnaṁ, </span><br><p id=bv18:7.2><span class=root>asītiyāpi ca koṭinaṁ; </span><br><p id=bv18:7.3><span class=root>Ete āsuṁ tayo ṭhānā, </span><br><p id=bv18:7.4><span class=root>vimalānaṁ samāgame. </span><br><p id=bv18:8.1><span class=root>Ahaṁ tena samayena, </span><br><p id=bv18:8.2><span class=root>maṅgalo nāma tāpaso; </span><br><p id=bv18:8.3><span class=root>Uggatejo duppasaho, </span><br><p id=bv18:8.4><span class=root>abhiññābalasamāhito. </span><br><p id=bv18:9.1><span class=root>Jambuto phalamānetvā, </span><br><p id=bv18:9.2><span class=root>siddhatthassa adāsahaṁ; </span><br><p id=bv18:9.3><span class=root>Paṭiggahetvā sambuddho, </span><br><p id=bv18:9.4><span class=root>idaṁ vacanamabravi. </span><br><p id=bv18:10.1><span class=root>‘Passatha imaṁ tāpasaṁ, </span><br><p id=bv18:10.2><span class=root>jaṭilaṁ uggatāpanaṁ; </span><br><p id=bv18:10.3><span class=root>Catunnavutito kappe, </span><br><p id=bv18:10.4><span class=root>ayaṁ buddho bhavissati. </span><br><p id=bv18:11.1><span class=root>Padhānaṁ padahitvāna, </span><br><p id=bv18:11.2><span class=root>…pe… </span><br><p id=bv18:11.3><span class=root>hessāma sammukhā imaṁ’. </span><br><p id=bv18:12.1><span class=root>Tassāpi vacanaṁ sutvā, </span><br><p id=bv18:12.2><span class=root>bhiyyo cittaṁ pasādayiṁ; </span><br><p id=bv18:12.3><span class=root>Uttariṁ vatamadhiṭṭhāsiṁ, </span><br><p id=bv18:12.4><span class=root>dasapāramipūriyā. </span><br><p id=bv18:13.1><span class=root>Vebhāraṁ nāma nagaraṁ, </span><br><p id=bv18:13.2><span class=root>udeno nāma khattiyo; </span><br><p id=bv18:13.3><span class=root>Suphassā nāma janikā, </span><br><p id=bv18:13.4><span class=root>siddhatthassa mahesino. </span><br><p id=bv18:14.1><span class=root>Dasavassasahassāni, </span><br><p id=bv18:14.2><span class=root>agāraṁ ajjha so vasi; </span><br><p id=bv18:14.3><span class=root>Kokāsuppalakokanadā, </span><br><p id=bv18:14.4><span class=root>tayo pāsādamuttamā. </span><br><p id=bv18:15.1><span class=root>Tisoḷasasahassāni, </span><br><p id=bv18:15.2><span class=root>nāriyo samalaṅkatā; </span><br><p id=bv18:15.3><span class=root>Somanassā nāma sā nārī, </span><br><p id=bv18:15.4><span class=root>anūpamo nāma atrajo. </span><br><p id=bv18:16.1><span class=root>Nimitte caturo disvā, </span><br><p id=bv18:16.2><span class=root>sivikāyābhinikkhami; </span><br><p id=bv18:16.3><span class=root>Anūnadasamāsāni, </span><br><p id=bv18:16.4><span class=root>padhānaṁ padahī jino. </span><br><p id=bv18:17.1><span class=root>Brahmunā yācito santo, </span><br><p id=bv18:17.2><span class=root>siddhattho lokanāyako; </span><br><p id=bv18:17.3><span class=root>Vatti cakkaṁ mahāvīro, </span><br><p id=bv18:17.4><span class=root>migadāye naruttamo. </span><br><p id=bv18:18.1><span class=root>Sambalo ca sumitto ca, </span><br><p id=bv18:18.2><span class=root>ahesuṁ aggasāvakā; </span><br><p id=bv18:18.3><span class=root>Revato nāmupaṭṭhāko, </span><br><p id=bv18:18.4><span class=root>siddhatthassa mahesino. </span><br><p id=bv18:19.1><span class=root>Sīvalā ca surāmā ca, </span><br><p id=bv18:19.2><span class=root>ahesuṁ aggasāvikā; </span><br><p id=bv18:19.3><span class=root>Bodhi tassa bhagavato, </span><br><p id=bv18:19.4><span class=root>kaṇikāroti vuccati. </span><br><p id=bv18:20.1><span class=root>Suppiyo ca samuddo ca, </span><br><p id=bv18:20.2><span class=root>ahesuṁ aggupaṭṭhakā; </span><br><p id=bv18:20.3><span class=root>Rammā ceva surammā ca, </span><br><p id=bv18:20.4><span class=root>ahesuṁ aggupaṭṭhikā. </span><br><p id=bv18:21.1><span class=root>So buddho saṭṭhiratanaṁ, </span><br><p id=bv18:21.2><span class=root>ahosi nabhamuggato; </span><br><p id=bv18:21.3><span class=root>Kañcanagghiyasaṅkāso, </span><br><p id=bv18:21.4><span class=root>dasasahassī virocati. </span><br><p id=bv18:22.1><span class=root>Sopi buddho asamasamo, </span><br><p id=bv18:22.2><span class=root>atulo appaṭipuggalo; </span><br><p id=bv18:22.3><span class=root>Vassasatasahassāni, </span><br><p id=bv18:22.4><span class=root>loke aṭṭhāsi cakkhumā. </span><br><p id=bv18:23.1><span class=root>Vipulaṁ pabhaṁ dassayitvā, </span><br><p id=bv18:23.2><span class=root>pupphāpetvāna sāvake; </span><br><p id=bv18:23.3><span class=root>Vilāsetvā samāpatyā, </span><br><p id=bv18:23.4><span class=root>nibbuto so sasāvako. </span><br><p id=bv18:24.1><span class=root>Siddhattho munivaro buddho, </span><br><p id=bv18:24.2><span class=root>Anomārāmamhi nibbuto; </span><br><p id=bv18:24.3><span class=root>Tatthevassa thūpavaro, </span><br><p id=bv18:24.4><span class=root>Catuyojanamuggato”ti. </span><br><p id=bv18:25.1><span class=root>Siddhatthassa bhagavato vaṁso soḷasamo. </span><br></main><footer class="container footer"><small><a href=/about/>Contact info</a></small></footer>