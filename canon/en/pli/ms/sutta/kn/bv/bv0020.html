<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0019.html>Previous</a><a href=/canon/en/pli/ms/sutta/kn/bv/bv0021.html>Next</a></div><p><div class=verse-container id=bv20:0.1><span>Buddhavaṁsa </span></div><p><div class=verse-container id=bv20:0.2><span class=big-bold>20. Phussabuddhavaṁsa </span></div><p><div class=verse-container id=bv20:1.1><span>“Tattheva maṇḍakappamhi, </span></div><p><div class=verse-container id=bv20:1.2><span>ahu satthā anuttaro; </span></div><p><div class=verse-container id=bv20:1.3><span>Anūpamo asamasamo, </span></div><p><div class=verse-container id=bv20:1.4><span>phusso lokagganāyako. </span></div><p><div class=verse-container id=bv20:2.1><span>Sopi sabbaṁ tamaṁ hantvā, </span></div><p><div class=verse-container id=bv20:2.2><span>vijaṭetvā mahājaṭaṁ; </span></div><p><div class=verse-container id=bv20:2.3><span>Sadevakaṁ tappayanto, </span></div><p><div class=verse-container id=bv20:2.4><span>abhivassi amatambunā. </span></div><p><div class=verse-container id=bv20:3.1><span>Dhammacakkaṁ pavattente, </span></div><p><div class=verse-container id=bv20:3.2><span>phusse nakkhattamaṅgale; </span></div><p><div class=verse-container id=bv20:3.3><span>Koṭisatasahassānaṁ, </span></div><p><div class=verse-container id=bv20:3.4><span>paṭhamābhisamayo ahu. </span></div><p><div class=verse-container id=bv20:4.1><span>Navutisatasahassānaṁ, </span></div><p><div class=verse-container id=bv20:4.2><span>dutiyābhisamayo ahu; </span></div><p><div class=verse-container id=bv20:4.3><span>Asītisatasahassānaṁ, </span></div><p><div class=verse-container id=bv20:4.4><span>tatiyābhisamayo ahu. </span></div><p><div class=verse-container id=bv20:5.1><span>Sannipātā tayo āsuṁ, </span></div><p><div class=verse-container id=bv20:5.2><span>phussassāpi mahesino; </span></div><p><div class=verse-container id=bv20:5.3><span>Khīṇāsavānaṁ vimalānaṁ, </span></div><p><div class=verse-container id=bv20:5.4><span>santacittāna tādinaṁ. </span></div><p><div class=verse-container id=bv20:6.1><span>Saṭṭhisatasahassānaṁ, </span></div><p><div class=verse-container id=bv20:6.2><span>paṭhamo āsi samāgamo; </span></div><p><div class=verse-container id=bv20:6.3><span>Paññāsasatasahassānaṁ, </span></div><p><div class=verse-container id=bv20:6.4><span>dutiyo āsi samāgamo. </span></div><p><div class=verse-container id=bv20:7.1><span>Cattārīsasatasahassānaṁ, </span></div><p><div class=verse-container id=bv20:7.2><span>Tatiyo āsi samāgamo; </span></div><p><div class=verse-container id=bv20:7.3><span>Anupādā vimuttānaṁ, </span></div><p><div class=verse-container id=bv20:7.4><span>Vocchinnapaṭisandhinaṁ. </span></div><p><div class=verse-container id=bv20:8.1><span>Ahaṁ tena samayena, </span></div><p><div class=verse-container id=bv20:8.2><span>vijitāvī nāma khattiyo; </span></div><p><div class=verse-container id=bv20:8.3><span>Chaḍḍayitvā mahārajjaṁ, </span></div><p><div class=verse-container id=bv20:8.4><span>pabbajiṁ tassa santike. </span></div><p><div class=verse-container id=bv20:9.1><span>Sopi maṁ buddho byākāsi, </span></div><p><div class=verse-container id=bv20:9.2><span>phusso lokagganāyako; </span></div><p><div class=verse-container id=bv20:9.3><span>‘Dvenavute ito kappe, </span></div><p><div class=verse-container id=bv20:9.4><span>ayaṁ buddho bhavissati. </span></div><p><div class=verse-container id=bv20:10.1><span>Padhānaṁ padahitvāna, </span></div><p><div class=verse-container id=bv20:10.2><span>…pe… </span></div><p><div class=verse-container id=bv20:10.3><span>hessāma sammukhā imaṁ’. </span></div><p><div class=verse-container id=bv20:11.1><span>Tassāpi vacanaṁ sutvā, </span></div><p><div class=verse-container id=bv20:11.2><span>bhiyyo cittaṁ pasādayiṁ; </span></div><p><div class=verse-container id=bv20:11.3><span>Uttariṁ vatamadhiṭṭhāsiṁ, </span></div><p><div class=verse-container id=bv20:11.4><span>dasapāramipūriyā. </span></div><p><div class=verse-container id=bv20:12.1><span>Suttantaṁ vinayañcāpi, </span></div><p><div class=verse-container id=bv20:12.2><span>navaṅgaṁ satthusāsanaṁ; </span></div><p><div class=verse-container id=bv20:12.3><span>Sabbaṁ pariyāpuṇitvā, </span></div><p><div class=verse-container id=bv20:12.4><span>sobhayiṁ jinasāsanaṁ. </span></div><p><div class=verse-container id=bv20:13.1><span>Tatthappamatto viharanto, </span></div><p><div class=verse-container id=bv20:13.2><span>brahmaṁ bhāvetva bhāvanaṁ; </span></div><p><div class=verse-container id=bv20:13.3><span>Abhiññāsu pāramiṁ gantvā, </span></div><p><div class=verse-container id=bv20:13.4><span>brahmalokamagañchahaṁ. </span></div><p><div class=verse-container id=bv20:14.1><span>Kāsikaṁ nāma nagaraṁ, </span></div><p><div class=verse-container id=bv20:14.2><span>jayaseno nāma khattiyo; </span></div><p><div class=verse-container id=bv20:14.3><span>Sirimā nāma janikā, </span></div><p><div class=verse-container id=bv20:14.4><span>phussassāpi mahesino. </span></div><p><div class=verse-container id=bv20:15.1><span>Navavassasahassāni, </span></div><p><div class=verse-container id=bv20:15.2><span>Agāraṁ ajjha so vasi; </span></div><p><div class=verse-container id=bv20:15.3><span>Garuḷapakkha haṁsa suvaṇṇabhārā, </span></div><p><div class=verse-container id=bv20:15.4><span>Tayo pāsādamuttamā. </span></div><p><div class=verse-container id=bv20:16.1><span>Tiṁsaitthisahassāni, </span></div><p><div class=verse-container id=bv20:16.2><span>nāriyo samalaṅkatā; </span></div><p><div class=verse-container id=bv20:16.3><span>Kisāgotamī nāma nārī, </span></div><p><div class=verse-container id=bv20:16.4><span>anūpamo nāma atrajo. </span></div><p><div class=verse-container id=bv20:17.1><span>Nimitte caturo disvā, </span></div><p><div class=verse-container id=bv20:17.2><span>hatthiyānena nikkhami; </span></div><p><div class=verse-container id=bv20:17.3><span>Chamāsaṁ padhānacāraṁ, </span></div><p><div class=verse-container id=bv20:17.4><span>acarī purisuttamo. </span></div><p><div class=verse-container id=bv20:18.1><span>Brahmunā yācito santo, </span></div><p><div class=verse-container id=bv20:18.2><span>phusso lokagganāyako; </span></div><p><div class=verse-container id=bv20:18.3><span>Vatti cakkaṁ mahāvīro, </span></div><p><div class=verse-container id=bv20:18.4><span>migadāye naruttamo. </span></div><p><div class=verse-container id=bv20:19.1><span>Surakkhito dhammaseno, </span></div><p><div class=verse-container id=bv20:19.2><span>ahesuṁ aggasāvakā; </span></div><p><div class=verse-container id=bv20:19.3><span>Sabhiyo nāmupaṭṭhāko, </span></div><p><div class=verse-container id=bv20:19.4><span>phussassāpi mahesino. </span></div><p><div class=verse-container id=bv20:20.1><span>Cālā ca upacālā ca, </span></div><p><div class=verse-container id=bv20:20.2><span>ahesuṁ aggasāvikā; </span></div><p><div class=verse-container id=bv20:20.3><span>Bodhi tassa bhagavato, </span></div><p><div class=verse-container id=bv20:20.4><span>āmaṇḍoti pavuccati. </span></div><p><div class=verse-container id=bv20:21.1><span>Dhanañcayo visākho ca, </span></div><p><div class=verse-container id=bv20:21.2><span>ahesuṁ aggupaṭṭhakā; </span></div><p><div class=verse-container id=bv20:21.3><span>Padumā ceva nāgā ca, </span></div><p><div class=verse-container id=bv20:21.4><span>ahesuṁ aggupaṭṭhikā. </span></div><p><div class=verse-container id=bv20:22.1><span>Aṭṭhapaṇṇāsaratanaṁ, </span></div><p><div class=verse-container id=bv20:22.2><span>sopi accuggato muni; </span></div><p><div class=verse-container id=bv20:22.3><span>Sobhate sataraṁsīva, </span></div><p><div class=verse-container id=bv20:22.4><span>uḷurājāva pūrito. </span></div><p><div class=verse-container id=bv20:23.1><span>Navutivassasahassāni, </span></div><p><div class=verse-container id=bv20:23.2><span>āyu vijjati tāvade; </span></div><p><div class=verse-container id=bv20:23.3><span>Tāvatā tiṭṭhamāno so, </span></div><p><div class=verse-container id=bv20:23.4><span>tāresi janataṁ bahuṁ. </span></div><p><div class=verse-container id=bv20:24.1><span>Ovaditvā bahū satte, </span></div><p><div class=verse-container id=bv20:24.2><span>santāretvā bahū jane; </span></div><p><div class=verse-container id=bv20:24.3><span>Sopi satthā atulayaso, </span></div><p><div class=verse-container id=bv20:24.4><span>nibbuto so sasāvako. </span></div><p><div class=verse-container id=bv20:25.1><span>Phusso jinavaro satthā, </span></div><p><div class=verse-container id=bv20:25.2><span>Senārāmamhi nibbuto; </span></div><p><div class=verse-container id=bv20:25.3><span>Dhātuvitthārikaṁ āsi, </span></div><p><div class=verse-container id=bv20:25.4><span>Tesu tesu padesato”ti. </span></div><p><div class=verse-container id=bv20:26.1><span>Phussassa bhagavato vaṁso aṭṭhārasamo. </span></div><div class=flex-between><a href=/canon/en/pli/ms/sutta/kn/bv/bv0019.html>Previous</a><a href=/canon/en/pli/ms/sutta/kn/bv/bv0021.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>