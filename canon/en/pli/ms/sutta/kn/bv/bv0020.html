<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0019.html>Previous</a><a href=/canon/en/pli/ms/sutta/kn/bv/bv0021.html>Next</a></div><p id=bv20:0.1><span class=root>Buddhavaṁsa </span><br><p id=bv20:0.2><span class="root big-bold">20. Phussabuddhavaṁsa </span><br><p id=bv20:1.1><span class=root>“Tattheva maṇḍakappamhi, </span><br><p id=bv20:1.2><span class=root>ahu satthā anuttaro; </span><br><p id=bv20:1.3><span class=root>Anūpamo asamasamo, </span><br><p id=bv20:1.4><span class=root>phusso lokagganāyako. </span><br><p id=bv20:2.1><span class=root>Sopi sabbaṁ tamaṁ hantvā, </span><br><p id=bv20:2.2><span class=root>vijaṭetvā mahājaṭaṁ; </span><br><p id=bv20:2.3><span class=root>Sadevakaṁ tappayanto, </span><br><p id=bv20:2.4><span class=root>abhivassi amatambunā. </span><br><p id=bv20:3.1><span class=root>Dhammacakkaṁ pavattente, </span><br><p id=bv20:3.2><span class=root>phusse nakkhattamaṅgale; </span><br><p id=bv20:3.3><span class=root>Koṭisatasahassānaṁ, </span><br><p id=bv20:3.4><span class=root>paṭhamābhisamayo ahu. </span><br><p id=bv20:4.1><span class=root>Navutisatasahassānaṁ, </span><br><p id=bv20:4.2><span class=root>dutiyābhisamayo ahu; </span><br><p id=bv20:4.3><span class=root>Asītisatasahassānaṁ, </span><br><p id=bv20:4.4><span class=root>tatiyābhisamayo ahu. </span><br><p id=bv20:5.1><span class=root>Sannipātā tayo āsuṁ, </span><br><p id=bv20:5.2><span class=root>phussassāpi mahesino; </span><br><p id=bv20:5.3><span class=root>Khīṇāsavānaṁ vimalānaṁ, </span><br><p id=bv20:5.4><span class=root>santacittāna tādinaṁ. </span><br><p id=bv20:6.1><span class=root>Saṭṭhisatasahassānaṁ, </span><br><p id=bv20:6.2><span class=root>paṭhamo āsi samāgamo; </span><br><p id=bv20:6.3><span class=root>Paññāsasatasahassānaṁ, </span><br><p id=bv20:6.4><span class=root>dutiyo āsi samāgamo. </span><br><p id=bv20:7.1><span class=root>Cattārīsasatasahassānaṁ, </span><br><p id=bv20:7.2><span class=root>Tatiyo āsi samāgamo; </span><br><p id=bv20:7.3><span class=root>Anupādā vimuttānaṁ, </span><br><p id=bv20:7.4><span class=root>Vocchinnapaṭisandhinaṁ. </span><br><p id=bv20:8.1><span class=root>Ahaṁ tena samayena, </span><br><p id=bv20:8.2><span class=root>vijitāvī nāma khattiyo; </span><br><p id=bv20:8.3><span class=root>Chaḍḍayitvā mahārajjaṁ, </span><br><p id=bv20:8.4><span class=root>pabbajiṁ tassa santike. </span><br><p id=bv20:9.1><span class=root>Sopi maṁ buddho byākāsi, </span><br><p id=bv20:9.2><span class=root>phusso lokagganāyako; </span><br><p id=bv20:9.3><span class=root>‘Dvenavute ito kappe, </span><br><p id=bv20:9.4><span class=root>ayaṁ buddho bhavissati. </span><br><p id=bv20:10.1><span class=root>Padhānaṁ padahitvāna, </span><br><p id=bv20:10.2><span class=root>…pe… </span><br><p id=bv20:10.3><span class=root>hessāma sammukhā imaṁ’. </span><br><p id=bv20:11.1><span class=root>Tassāpi vacanaṁ sutvā, </span><br><p id=bv20:11.2><span class=root>bhiyyo cittaṁ pasādayiṁ; </span><br><p id=bv20:11.3><span class=root>Uttariṁ vatamadhiṭṭhāsiṁ, </span><br><p id=bv20:11.4><span class=root>dasapāramipūriyā. </span><br><p id=bv20:12.1><span class=root>Suttantaṁ vinayañcāpi, </span><br><p id=bv20:12.2><span class=root>navaṅgaṁ satthusāsanaṁ; </span><br><p id=bv20:12.3><span class=root>Sabbaṁ pariyāpuṇitvā, </span><br><p id=bv20:12.4><span class=root>sobhayiṁ jinasāsanaṁ. </span><br><p id=bv20:13.1><span class=root>Tatthappamatto viharanto, </span><br><p id=bv20:13.2><span class=root>brahmaṁ bhāvetva bhāvanaṁ; </span><br><p id=bv20:13.3><span class=root>Abhiññāsu pāramiṁ gantvā, </span><br><p id=bv20:13.4><span class=root>brahmalokamagañchahaṁ. </span><br><p id=bv20:14.1><span class=root>Kāsikaṁ nāma nagaraṁ, </span><br><p id=bv20:14.2><span class=root>jayaseno nāma khattiyo; </span><br><p id=bv20:14.3><span class=root>Sirimā nāma janikā, </span><br><p id=bv20:14.4><span class=root>phussassāpi mahesino. </span><br><p id=bv20:15.1><span class=root>Navavassasahassāni, </span><br><p id=bv20:15.2><span class=root>Agāraṁ ajjha so vasi; </span><br><p id=bv20:15.3><span class=root>Garuḷapakkha haṁsa suvaṇṇabhārā, </span><br><p id=bv20:15.4><span class=root>Tayo pāsādamuttamā. </span><br><p id=bv20:16.1><span class=root>Tiṁsaitthisahassāni, </span><br><p id=bv20:16.2><span class=root>nāriyo samalaṅkatā; </span><br><p id=bv20:16.3><span class=root>Kisāgotamī nāma nārī, </span><br><p id=bv20:16.4><span class=root>anūpamo nāma atrajo. </span><br><p id=bv20:17.1><span class=root>Nimitte caturo disvā, </span><br><p id=bv20:17.2><span class=root>hatthiyānena nikkhami; </span><br><p id=bv20:17.3><span class=root>Chamāsaṁ padhānacāraṁ, </span><br><p id=bv20:17.4><span class=root>acarī purisuttamo. </span><br><p id=bv20:18.1><span class=root>Brahmunā yācito santo, </span><br><p id=bv20:18.2><span class=root>phusso lokagganāyako; </span><br><p id=bv20:18.3><span class=root>Vatti cakkaṁ mahāvīro, </span><br><p id=bv20:18.4><span class=root>migadāye naruttamo. </span><br><p id=bv20:19.1><span class=root>Surakkhito dhammaseno, </span><br><p id=bv20:19.2><span class=root>ahesuṁ aggasāvakā; </span><br><p id=bv20:19.3><span class=root>Sabhiyo nāmupaṭṭhāko, </span><br><p id=bv20:19.4><span class=root>phussassāpi mahesino. </span><br><p id=bv20:20.1><span class=root>Cālā ca upacālā ca, </span><br><p id=bv20:20.2><span class=root>ahesuṁ aggasāvikā; </span><br><p id=bv20:20.3><span class=root>Bodhi tassa bhagavato, </span><br><p id=bv20:20.4><span class=root>āmaṇḍoti pavuccati. </span><br><p id=bv20:21.1><span class=root>Dhanañcayo visākho ca, </span><br><p id=bv20:21.2><span class=root>ahesuṁ aggupaṭṭhakā; </span><br><p id=bv20:21.3><span class=root>Padumā ceva nāgā ca, </span><br><p id=bv20:21.4><span class=root>ahesuṁ aggupaṭṭhikā. </span><br><p id=bv20:22.1><span class=root>Aṭṭhapaṇṇāsaratanaṁ, </span><br><p id=bv20:22.2><span class=root>sopi accuggato muni; </span><br><p id=bv20:22.3><span class=root>Sobhate sataraṁsīva, </span><br><p id=bv20:22.4><span class=root>uḷurājāva pūrito. </span><br><p id=bv20:23.1><span class=root>Navutivassasahassāni, </span><br><p id=bv20:23.2><span class=root>āyu vijjati tāvade; </span><br><p id=bv20:23.3><span class=root>Tāvatā tiṭṭhamāno so, </span><br><p id=bv20:23.4><span class=root>tāresi janataṁ bahuṁ. </span><br><p id=bv20:24.1><span class=root>Ovaditvā bahū satte, </span><br><p id=bv20:24.2><span class=root>santāretvā bahū jane; </span><br><p id=bv20:24.3><span class=root>Sopi satthā atulayaso, </span><br><p id=bv20:24.4><span class=root>nibbuto so sasāvako. </span><br><p id=bv20:25.1><span class=root>Phusso jinavaro satthā, </span><br><p id=bv20:25.2><span class=root>Senārāmamhi nibbuto; </span><br><p id=bv20:25.3><span class=root>Dhātuvitthārikaṁ āsi, </span><br><p id=bv20:25.4><span class=root>Tesu tesu padesato”ti. </span><br><p id=bv20:26.1><span class=root>Phussassa bhagavato vaṁso aṭṭhārasamo. </span><br></main><footer class="container footer"><small><a href=/about/>Contact info</a></small></footer>