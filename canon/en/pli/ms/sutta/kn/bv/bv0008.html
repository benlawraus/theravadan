<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv/bv0007.html>Previous</a><a href=/canon/en/pli/ms/sutta/kn/bv/bv0009.html>Next</a></div><p id=bv8:0.1><span class=root>Buddhavaṁsa </span><br><p id=bv8:0.2><span class="root big-bold">8. Sobhitabuddhavaṁsa </span><br><p id=bv8:1.1><span class=root>“Revatassa aparena, </span><br><p id=bv8:1.2><span class=root>sobhito nāma nāyako; </span><br><p id=bv8:1.3><span class=root>Samāhito santacitto, </span><br><p id=bv8:1.4><span class=root>asamo appaṭipuggalo. </span><br><p id=bv8:2.1><span class=root>So jino sakagehamhi, </span><br><p id=bv8:2.2><span class=root>mānasaṁ vinivattayi; </span><br><p id=bv8:2.3><span class=root>Patvāna kevalaṁ bodhiṁ, </span><br><p id=bv8:2.4><span class=root>dhammacakkaṁ pavattayi. </span><br><p id=bv8:3.1><span class=root>Yāva heṭṭhā avīcito, </span><br><p id=bv8:3.2><span class=root>bhavaggā cāpi uddhato; </span><br><p id=bv8:3.3><span class=root>Etthantare ekaparisā, </span><br><p id=bv8:3.4><span class=root>ahosi dhammadesane. </span><br><p id=bv8:4.1><span class=root>Tāya parisāya sambuddho, </span><br><p id=bv8:4.2><span class=root>dhammacakkaṁ pavattayi; </span><br><p id=bv8:4.3><span class=root>Gaṇanāya na vattabbo, </span><br><p id=bv8:4.4><span class=root>paṭhamābhisamayo ahu. </span><br><p id=bv8:5.1><span class=root>Tato parampi desente, </span><br><p id=bv8:5.2><span class=root>marūnañca samāgame; </span><br><p id=bv8:5.3><span class=root>Navutikoṭisahassānaṁ, </span><br><p id=bv8:5.4><span class=root>dutiyābhisamayo ahu. </span><br><p id=bv8:6.1><span class=root>Punāparaṁ rājaputto, </span><br><p id=bv8:6.2><span class=root>jayaseno nāma khattiyo; </span><br><p id=bv8:6.3><span class=root>Ārāmaṁ ropayitvāna, </span><br><p id=bv8:6.4><span class=root>buddhe niyyādayī tadā. </span><br><p id=bv8:7.1><span class=root>Tassa yāgaṁ pakittento, </span><br><p id=bv8:7.2><span class=root>dhammaṁ desesi cakkhumā; </span><br><p id=bv8:7.3><span class=root>Tadā koṭisahassānaṁ, </span><br><p id=bv8:7.4><span class=root>tatiyābhisamayo ahu. </span><br><p id=bv8:8.1><span class=root>Sannipātā tayo āsuṁ, </span><br><p id=bv8:8.2><span class=root>sobhitassa mahesino; </span><br><p id=bv8:8.3><span class=root>Khīṇāsavānaṁ vimalānaṁ, </span><br><p id=bv8:8.4><span class=root>santacittāna tādinaṁ. </span><br><p id=bv8:9.1><span class=root>Uggato nāma so rājā, </span><br><p id=bv8:9.2><span class=root>dānaṁ deti naruttame; </span><br><p id=bv8:9.3><span class=root>Tamhi dāne samāgañchuṁ, </span><br><p id=bv8:9.4><span class=root>arahantā satakoṭiyo. </span><br><p id=bv8:10.1><span class=root>Punāparaṁ puragaṇo, </span><br><p id=bv8:10.2><span class=root>deti dānaṁ naruttame; </span><br><p id=bv8:10.3><span class=root>Tadā navutikoṭīnaṁ, </span><br><p id=bv8:10.4><span class=root>dutiyo āsi samāgamo. </span><br><p id=bv8:11.1><span class=root>Devaloke vasitvāna, </span><br><p id=bv8:11.2><span class=root>yadā orohatī jino; </span><br><p id=bv8:11.3><span class=root>Tadā asītikoṭīnaṁ, </span><br><p id=bv8:11.4><span class=root>tatiyo āsi samāgamo. </span><br><p id=bv8:12.1><span class=root>Ahaṁ tena samayena, </span><br><p id=bv8:12.2><span class=root>sujāto nāma brāhmaṇo; </span><br><p id=bv8:12.3><span class=root>Tadā sasāvakaṁ buddhaṁ, </span><br><p id=bv8:12.4><span class=root>annapānena tappayiṁ. </span><br><p id=bv8:13.1><span class=root>Sopi maṁ buddho byākāsi, </span><br><p id=bv8:13.2><span class=root>sobhito lokanāyako; </span><br><p id=bv8:13.3><span class=root>‘Aparimeyyito kappe, </span><br><p id=bv8:13.4><span class=root>ayaṁ buddho bhavissati. </span><br><p id=bv8:14.1><span class=root>Padhānaṁ padahitvāna, </span><br><p id=bv8:14.2><span class=root>…pe… </span><br><p id=bv8:14.3><span class=root>hessāma sammukhā imaṁ’. </span><br><p id=bv8:15.1><span class=root>Tassāpi vacanaṁ sutvā, </span><br><p id=bv8:15.2><span class=root>haṭṭho saṁviggamānaso; </span><br><p id=bv8:15.3><span class=root>Tamevatthamanuppattiyā, </span><br><p id=bv8:15.4><span class=root>uggaṁ dhitimakāsahaṁ. </span><br><p id=bv8:16.1><span class=root>Sudhammaṁ nāma nagaraṁ, </span><br><p id=bv8:16.2><span class=root>sudhammo nāma khattiyo; </span><br><p id=bv8:16.3><span class=root>Sudhammā nāma janikā, </span><br><p id=bv8:16.4><span class=root>sobhitassa mahesino. </span><br><p id=bv8:17.1><span class=root>Navavassasahassāni, </span><br><p id=bv8:17.2><span class=root>agāraṁ ajjha so vasi; </span><br><p id=bv8:17.3><span class=root>Kumudo nāḷino padumo, </span><br><p id=bv8:17.4><span class=root>tayo pāsādamuttamā. </span><br><p id=bv8:18.1><span class=root>Sattatiṁsasahassāni, </span><br><p id=bv8:18.2><span class=root>nāriyo samalaṅkatā; </span><br><p id=bv8:18.3><span class=root>Maṇilā nāma sā nārī, </span><br><p id=bv8:18.4><span class=root>sīho nāmāsi atrajo. </span><br><p id=bv8:19.1><span class=root>Nimitte caturo disvā, </span><br><p id=bv8:19.2><span class=root>pāsādenābhinikkhami; </span><br><p id=bv8:19.3><span class=root>Sattāhaṁ padhānacāraṁ, </span><br><p id=bv8:19.4><span class=root>caritvā purisuttamo. </span><br><p id=bv8:20.1><span class=root>Brahmunā yācito santo, </span><br><p id=bv8:20.2><span class=root>sobhito lokanāyako; </span><br><p id=bv8:20.3><span class=root>Vatti cakkaṁ mahāvīro, </span><br><p id=bv8:20.4><span class=root>sudhammuyyānamuttame. </span><br><p id=bv8:21.1><span class=root>Asamo ca sunetto ca, </span><br><p id=bv8:21.2><span class=root>ahesuṁ aggasāvakā; </span><br><p id=bv8:21.3><span class=root>Anomo nāmupaṭṭhāko, </span><br><p id=bv8:21.4><span class=root>sobhitassa mahesino. </span><br><p id=bv8:22.1><span class=root>Nakulā ca sujātā ca, </span><br><p id=bv8:22.2><span class=root>ahesuṁ aggasāvikā; </span><br><p id=bv8:22.3><span class=root>Bujjhamāno ca so buddho, </span><br><p id=bv8:22.4><span class=root>nāgamūle abujjhatha. </span><br><p id=bv8:23.1><span class=root>Rammo ceva sudatto ca, </span><br><p id=bv8:23.2><span class=root>ahesuṁ aggupaṭṭhakā; </span><br><p id=bv8:23.3><span class=root>Nakulā ceva cittā ca, </span><br><p id=bv8:23.4><span class=root>ahesuṁ aggupaṭṭhikā. </span><br><p id=bv8:24.1><span class=root>Aṭṭhapaṇṇāsaratanaṁ, </span><br><p id=bv8:24.2><span class=root>accuggato mahāmuni; </span><br><p id=bv8:24.3><span class=root>Obhāseti disā sabbā, </span><br><p id=bv8:24.4><span class=root>sataraṁsīva uggato. </span><br><p id=bv8:25.1><span class=root>Yathā suphullaṁ pavanaṁ, </span><br><p id=bv8:25.2><span class=root>nānāgandhehi dhūpitaṁ; </span><br><p id=bv8:25.3><span class=root>Tatheva tassa pāvacanaṁ, </span><br><p id=bv8:25.4><span class=root>sīlagandhehi dhūpitaṁ. </span><br><p id=bv8:26.1><span class=root>Yathāpi sāgaro nāma, </span><br><p id=bv8:26.2><span class=root>dassanena atappiyo; </span><br><p id=bv8:26.3><span class=root>Tatheva tassa pāvacanaṁ, </span><br><p id=bv8:26.4><span class=root>savanena atappiyaṁ. </span><br><p id=bv8:27.1><span class=root>Navutivassasahassāni, </span><br><p id=bv8:27.2><span class=root>āyu vijjati tāvade; </span><br><p id=bv8:27.3><span class=root>Tāvatā tiṭṭhamāno so, </span><br><p id=bv8:27.4><span class=root>tāresi janataṁ bahuṁ. </span><br><p id=bv8:28.1><span class=root>Ovādaṁ anusiṭṭhiñca, </span><br><p id=bv8:28.2><span class=root>datvāna sesake jane; </span><br><p id=bv8:28.3><span class=root>Hutāsanova tāpetvā, </span><br><p id=bv8:28.4><span class=root>nibbuto so sasāvako. </span><br><p id=bv8:29.1><span class=root>So ca buddho asamasamo, </span><br><p id=bv8:29.2><span class=root>tepi sāvakā balappattā; </span><br><p id=bv8:29.3><span class=root>Sabbaṁ tamantarahitaṁ, </span><br><p id=bv8:29.4><span class=root>nanu rittā sabbasaṅkhārā. </span><br><p id=bv8:30.1><span class=root>Sobhito varasambuddho, </span><br><p id=bv8:30.2><span class=root>Sīhārāmamhi nibbuto; </span><br><p id=bv8:30.3><span class=root>Dhātuvitthārikaṁ āsi, </span><br><p id=bv8:30.4><span class=root>Tesu tesu padesato”ti. </span><br><p id=bv8:31.1><span class=root>Sobhitassa bhagavato vaṁso chaṭṭho. </span><br></main><footer class="container footer"><small><a href=/about/>Contact info</a></small></footer>