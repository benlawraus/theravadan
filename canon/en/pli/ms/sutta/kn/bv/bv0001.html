<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv.html>Previous</a><a href=/canon/en/pli/ms/sutta/kn/bv/bv0002.html>Next</a></div><p><div class=verse-container id=bv1:0.1><span>Buddhavaṁsa </span></div><p><div class=verse-container id=bv1:0.2><span class=big-bold>1. Ratanacaṅkamanakaṇḍa </span></div><p><div class=verse-container id=bv1:1.1><span>Namo tassa Bhagavato Arahato Sammāsambuddhassa. </span></div><p><div class=verse-container id=bv1:2.1><span>Brahmā ca lokādhipatī sahampatī, </span></div><p><div class=verse-container id=bv1:2.2><span>Katañjalī anadhivaraṁ ayācatha; </span></div><p><div class=verse-container id=bv1:2.3><span>“Santīdha sattāpparajakkhajātikā, </span></div><p><div class=verse-container id=bv1:2.4><span>Desehi dhammaṁ anukampimaṁ pajaṁ”. </span></div><p><div class=verse-container id=bv1:3.1><span>Sampannavijjācaraṇassa tādino, </span></div><p><div class=verse-container id=bv1:3.2><span>Jutindharassantimadehadhārino; </span></div><p><div class=verse-container id=bv1:3.3><span>Tathāgatassappaṭipuggalassa, </span></div><p><div class=verse-container id=bv1:3.4><span>Uppajji kāruññatā sabbasatte. </span></div><p><div class=verse-container id=bv1:4.1><span>“Na hete jānanti sadevamānusā, </span></div><p><div class=verse-container id=bv1:4.2><span>Buddho ayaṁ kīdisako naruttamo; </span></div><p><div class=verse-container id=bv1:4.3><span>Iddhibalaṁ paññābalañca kīdisaṁ, </span></div><p><div class=verse-container id=bv1:4.4><span>Buddhabalaṁ lokahitassa kīdisaṁ. </span></div><p><div class=verse-container id=bv1:5.1><span>Na hete jānanti sadevamānusā, </span></div><p><div class=verse-container id=bv1:5.2><span>Buddho ayaṁ edisako naruttamo; </span></div><p><div class=verse-container id=bv1:5.3><span>Iddhibalaṁ paññābalañca edisaṁ, </span></div><p><div class=verse-container id=bv1:5.4><span>Buddhabalaṁ lokahitassa edisaṁ. </span></div><p><div class=verse-container id=bv1:6.1><span>Handāhaṁ dassayissāmi, </span></div><p><div class=verse-container id=bv1:6.2><span>buddhabalamanuttaraṁ; </span></div><p><div class=verse-container id=bv1:6.3><span>Caṅkamaṁ māpayissāmi, </span></div><p><div class=verse-container id=bv1:6.4><span>nabhe ratanamaṇḍitaṁ”. </span></div><p><div class=verse-container id=bv1:7.1><span>Bhummā mahārājikā tāvatiṁsā, </span></div><p><div class=verse-container id=bv1:7.2><span>Yāmā ca devā tusitā ca nimmitā; </span></div><p><div class=verse-container id=bv1:7.3><span>Paranimmitā yepi ca brahmakāyikā, </span></div><p><div class=verse-container id=bv1:7.4><span>Ānanditā vipulamakaṁsu ghosaṁ. </span></div><p><div class=verse-container id=bv1:8.1><span>Obhāsitā ca pathavī sadevakā, </span></div><p><div class=verse-container id=bv1:8.2><span>Puthū ca lokantarikā asaṁvutā; </span></div><p><div class=verse-container id=bv1:8.3><span>Tamo ca tibbo vihato tadā ahu, </span></div><p><div class=verse-container id=bv1:8.4><span>Disvāna accherakaṁ pāṭihīraṁ. </span></div><p><div class=verse-container id=bv1:9.1><span>Sadevagandhabbamanussarakkhase, </span></div><p><div class=verse-container id=bv1:9.2><span>Ābhā uḷārā vipulā ajāyatha; </span></div><p><div class=verse-container id=bv1:9.3><span>Imasmiṁ loke parasmiñcobhayasmiṁ, </span></div><p><div class=verse-container id=bv1:9.4><span>Adho ca uddhaṁ tiriyañca vitthataṁ. </span></div><p><div class=verse-container id=bv1:10.1><span>Sattuttamo anadhivaro vināyako, </span></div><p><div class=verse-container id=bv1:10.2><span>Satthā ahū devamanussapūjito; </span></div><p><div class=verse-container id=bv1:10.3><span>Mahānubhāvo satapuññalakkhaṇo, </span></div><p><div class=verse-container id=bv1:10.4><span>Dassesi accherakaṁ pāṭihīraṁ. </span></div><p><div class=verse-container id=bv1:11.1><span>So yācito devavarena cakkhumā, </span></div><p><div class=verse-container id=bv1:11.2><span>Atthaṁ samekkhitvā tadā naruttamo; </span></div><p><div class=verse-container id=bv1:11.3><span>Caṅkamaṁ māpayi lokanāyako, </span></div><p><div class=verse-container id=bv1:11.4><span>Suniṭṭhitaṁ sabbaratananimmitaṁ. </span></div><p><div class=verse-container id=bv1:12.1><span>Iddhī ca ādesanānusāsanī, </span></div><p><div class=verse-container id=bv1:12.2><span>Tipāṭihīre bhagavā vasī ahu; </span></div><p><div class=verse-container id=bv1:12.3><span>Caṅkamaṁ māpayi lokanāyako, </span></div><p><div class=verse-container id=bv1:12.4><span>Suniṭṭhitaṁ sabbaratananimmitaṁ. </span></div><p><div class=verse-container id=bv1:13.1><span>Dasasahassīlokadhātuyā, </span></div><p><div class=verse-container id=bv1:13.2><span>Sinerupabbatuttame; </span></div><p><div class=verse-container id=bv1:13.3><span>Thambheva dassesi paṭipāṭiyā, </span></div><p><div class=verse-container id=bv1:13.4><span>Caṅkame ratanāmaye. </span></div><p><div class=verse-container id=bv1:14.1><span>Dasasahassī atikkamma, </span></div><p><div class=verse-container id=bv1:14.2><span>caṅkamaṁ māpayī jino; </span></div><p><div class=verse-container id=bv1:14.3><span>Sabbasoṇṇamayā passe, </span></div><p><div class=verse-container id=bv1:14.4><span>caṅkame ratanāmaye. </span></div><p><div class=verse-container id=bv1:15.1><span>Tulāsaṅghāṭānuvaggā, </span></div><p><div class=verse-container id=bv1:15.2><span>sovaṇṇaphalakatthatā; </span></div><p><div class=verse-container id=bv1:15.3><span>Vedikā sabbasovaṇṇā, </span></div><p><div class=verse-container id=bv1:15.4><span>dubhato passesu nimmitā. </span></div><p><div class=verse-container id=bv1:16.1><span>Maṇimuttāvālikākiṇṇā, </span></div><p><div class=verse-container id=bv1:16.2><span>nimmito ratanāmayo; </span></div><p><div class=verse-container id=bv1:16.3><span>Obhāseti disā sabbā, </span></div><p><div class=verse-container id=bv1:16.4><span>sataraṁsīva uggato. </span></div><p><div class=verse-container id=bv1:17.1><span>Tasmiṁ caṅkamane dhīro, </span></div><p><div class=verse-container id=bv1:17.2><span>dvattiṁsavaralakkhaṇo; </span></div><p><div class=verse-container id=bv1:17.3><span>Virocamāno sambuddho, </span></div><p><div class=verse-container id=bv1:17.4><span>caṅkame caṅkamī jino. </span></div><p><div class=verse-container id=bv1:18.1><span>Dibbaṁ mandāravaṁ pupphaṁ, </span></div><p><div class=verse-container id=bv1:18.2><span>padumaṁ pārichattakaṁ; </span></div><p><div class=verse-container id=bv1:18.3><span>Caṅkamane okiranti, </span></div><p><div class=verse-container id=bv1:18.4><span>sabbe devā samāgatā. </span></div><p><div class=verse-container id=bv1:19.1><span>Passanti taṁ devasaṅghā, </span></div><p><div class=verse-container id=bv1:19.2><span>dasasahassī pamoditā; </span></div><p><div class=verse-container id=bv1:19.3><span>Namassamānā nipatanti, </span></div><p><div class=verse-container id=bv1:19.4><span>tuṭṭhahaṭṭhā pamoditā. </span></div><p><div class=verse-container id=bv1:20.1><span>Tāvatiṁsā ca yāmā ca, </span></div><p><div class=verse-container id=bv1:20.2><span>tusitā cāpi devatā; </span></div><p><div class=verse-container id=bv1:20.3><span>Nimmānaratino devā, </span></div><p><div class=verse-container id=bv1:20.4><span>ye devā vasavattino; </span></div><p><div class=verse-container id=bv1:20.5><span>Udaggacittā sumanā, </span></div><p><div class=verse-container id=bv1:20.6><span>passanti lokanāyakaṁ. </span></div><p><div class=verse-container id=bv1:21.1><span>Sadevagandhabbamanussarakkhasā, </span></div><p><div class=verse-container id=bv1:21.2><span>Nāgā supaṇṇā atha vāpi kinnarā; </span></div><p><div class=verse-container id=bv1:21.3><span>Passanti taṁ lokahitānukampakaṁ, </span></div><p><div class=verse-container id=bv1:21.4><span>Nabheva accuggatacandamaṇḍalaṁ. </span></div><p><div class=verse-container id=bv1:22.1><span>Ābhassarā subhakiṇhā, </span></div><p><div class=verse-container id=bv1:22.2><span>Vehapphalā akaniṭṭhā ca devatā; </span></div><p><div class=verse-container id=bv1:22.3><span>Susuddhasukkavatthavasanā, </span></div><p><div class=verse-container id=bv1:22.4><span>Tiṭṭhanti pañjalīkatā. </span></div><p><div class=verse-container id=bv1:23.1><span>Muñcanti pupphaṁ pana pañcavaṇṇikaṁ, </span></div><p><div class=verse-container id=bv1:23.2><span>Mandāravaṁ candanacuṇṇamissitaṁ; </span></div><p><div class=verse-container id=bv1:23.3><span>Bhamenti celāni ca ambare tadā, </span></div><p><div class=verse-container id=bv1:23.4><span>“Aho jino lokahitānukampako. </span></div><p><div class=verse-container id=bv1:24.1><span>Tuvaṁ satthā ca ketū ca, </span></div><p><div class=verse-container id=bv1:24.2><span>dhajo yūpo ca pāṇinaṁ; </span></div><p><div class=verse-container id=bv1:24.3><span>Parāyaṇo patiṭṭhā ca, </span></div><p><div class=verse-container id=bv1:24.4><span>dīpo ca dvipaduttamo”. </span></div><p><div class=verse-container id=bv1:25.1><span>Dasasahassīlokadhātuyā, </span></div><p><div class=verse-container id=bv1:25.2><span>Devatāyo mahiddhikā; </span></div><p><div class=verse-container id=bv1:25.3><span>Parivāretvā namassanti, </span></div><p><div class=verse-container id=bv1:25.4><span>Tuṭṭhahaṭṭhā pamoditā. </span></div><p><div class=verse-container id=bv1:26.1><span>Devatā devakaññā ca, </span></div><p><div class=verse-container id=bv1:26.2><span>pasannā tuṭṭhamānasā; </span></div><p><div class=verse-container id=bv1:26.3><span>Pañcavaṇṇikapupphehi, </span></div><p><div class=verse-container id=bv1:26.4><span>pūjayanti narāsabhaṁ. </span></div><p><div class=verse-container id=bv1:27.1><span>Passanti taṁ devasaṅghā, </span></div><p><div class=verse-container id=bv1:27.2><span>pasannā tuṭṭhamānasā; </span></div><p><div class=verse-container id=bv1:27.3><span>Pañcavaṇṇikapupphehi, </span></div><p><div class=verse-container id=bv1:27.4><span>pūjayanti narāsabhaṁ. </span></div><p><div class=verse-container id=bv1:28.1><span>“Aho acchariyaṁ loke, </span></div><p><div class=verse-container id=bv1:28.2><span>abbhutaṁ lomahaṁsanaṁ; </span></div><p><div class=verse-container id=bv1:28.3><span>Na medisaṁ bhūtapubbaṁ, </span></div><p><div class=verse-container id=bv1:28.4><span>accheraṁ lomahaṁsanaṁ”. </span></div><p><div class=verse-container id=bv1:29.1><span>Sakasakamhi bhavane, </span></div><p><div class=verse-container id=bv1:29.2><span>nisīditvāna devatā; </span></div><p><div class=verse-container id=bv1:29.3><span>Hasanti tā mahāhasitaṁ, </span></div><p><div class=verse-container id=bv1:29.4><span>disvānaccherakaṁ nabhe. </span></div><p><div class=verse-container id=bv1:30.1><span>Ākāsaṭṭhā ca bhūmaṭṭhā, </span></div><p><div class=verse-container id=bv1:30.2><span>tiṇapanthanivāsino; </span></div><p><div class=verse-container id=bv1:30.3><span>Katañjalī namassanti, </span></div><p><div class=verse-container id=bv1:30.4><span>tuṭṭhahaṭṭhā pamoditā. </span></div><p><div class=verse-container id=bv1:31.1><span>Yepi dīghāyukā nāgā, </span></div><p><div class=verse-container id=bv1:31.2><span>puññavanto mahiddhikā; </span></div><p><div class=verse-container id=bv1:31.3><span>Pamoditā namassanti, </span></div><p><div class=verse-container id=bv1:31.4><span>pūjayanti naruttamaṁ. </span></div><p><div class=verse-container id=bv1:32.1><span>Saṅgītiyo pavattenti, </span></div><p><div class=verse-container id=bv1:32.2><span>ambare anilañjase; </span></div><p><div class=verse-container id=bv1:32.3><span>Cammanaddhāni vādenti, </span></div><p><div class=verse-container id=bv1:32.4><span>disvānaccherakaṁ nabhe. </span></div><p><div class=verse-container id=bv1:33.1><span>Saṅkhā ca paṇavā ceva, </span></div><p><div class=verse-container id=bv1:33.2><span>athopi ḍiṇḍimā bahū; </span></div><p><div class=verse-container id=bv1:33.3><span>Antalikkhasmiṁ vajjanti, </span></div><p><div class=verse-container id=bv1:33.4><span>disvānaccherakaṁ nabhe. </span></div><p><div class=verse-container id=bv1:34.1><span>“Abbhuto vata no ajja, </span></div><p><div class=verse-container id=bv1:34.2><span>uppajji lomahaṁsano; </span></div><p><div class=verse-container id=bv1:34.3><span>Dhuvamatthasiddhiṁ labhāma, </span></div><p><div class=verse-container id=bv1:34.4><span>khaṇo no paṭipādito”. </span></div><p><div class=verse-container id=bv1:35.1><span>Buddhoti tesaṁ sutvāna, </span></div><p><div class=verse-container id=bv1:35.2><span>pīti uppajji tāvade; </span></div><p><div class=verse-container id=bv1:35.3><span>Buddho buddhoti kathayantā, </span></div><p><div class=verse-container id=bv1:35.4><span>tiṭṭhanti pañjalīkatā. </span></div><p><div class=verse-container id=bv1:36.1><span>Hiṅkārā sādhukārā ca, </span></div><p><div class=verse-container id=bv1:36.2><span>ukkuṭṭhi sampahaṁsanaṁ; </span></div><p><div class=verse-container id=bv1:36.3><span>Pajā ca vividhā gagane, </span></div><p><div class=verse-container id=bv1:36.4><span>vattenti pañjalīkatā. </span></div><p><div class=verse-container id=bv1:37.1><span>Gāyanti seḷenti ca vādayanti ca, </span></div><p><div class=verse-container id=bv1:37.2><span>Bhujāni pothenti ca naccayanti ca; </span></div><p><div class=verse-container id=bv1:37.3><span>Muñcanti pupphaṁ pana pañcavaṇṇikaṁ, </span></div><p><div class=verse-container id=bv1:37.4><span>Mandāravaṁ candanacuṇṇamissitaṁ. </span></div><p><div class=verse-container id=bv1:38.1><span>“Yathā tuyhaṁ mahāvīra, </span></div><p><div class=verse-container id=bv1:38.2><span>pādesu cakkalakkhaṇaṁ; </span></div><p><div class=verse-container id=bv1:38.3><span>Dhajavajirapaṭākā, </span></div><p><div class=verse-container id=bv1:38.4><span>vaḍḍhamānaṅkusācitaṁ. </span></div><p><div class=verse-container id=bv1:39.1><span>Rūpe sīle samādhimhi, </span></div><p><div class=verse-container id=bv1:39.2><span>paññāya ca asādiso; </span></div><p><div class=verse-container id=bv1:39.3><span>Vimuttiyā asamasamo, </span></div><p><div class=verse-container id=bv1:39.4><span>dhammacakkappavattane. </span></div><p><div class=verse-container id=bv1:40.1><span>Dasanāgabalaṁ kāye, </span></div><p><div class=verse-container id=bv1:40.2><span>tuyhaṁ pākatikaṁ balaṁ; </span></div><p><div class=verse-container id=bv1:40.3><span>Iddhibalena asamo, </span></div><p><div class=verse-container id=bv1:40.4><span>dhammacakkappavattane. </span></div><p><div class=verse-container id=bv1:41.1><span>Evaṁ sabbaguṇūpetaṁ, </span></div><p><div class=verse-container id=bv1:41.2><span>sabbaṅgasamupāgataṁ; </span></div><p><div class=verse-container id=bv1:41.3><span>Mahāmuniṁ kāruṇikaṁ, </span></div><p><div class=verse-container id=bv1:41.4><span>lokanāthaṁ namassatha. </span></div><p><div class=verse-container id=bv1:42.1><span>Abhivādanaṁ thomanañca, </span></div><p><div class=verse-container id=bv1:42.2><span>vandanañca pasaṁsanaṁ; </span></div><p><div class=verse-container id=bv1:42.3><span>Namassanañca pūjañca, </span></div><p><div class=verse-container id=bv1:42.4><span>sabbaṁ arahasī tuvaṁ. </span></div><p><div class=verse-container id=bv1:43.1><span>Ye keci loke vandaneyyā, </span></div><p><div class=verse-container id=bv1:43.2><span>vandanaṁ arahanti ye; </span></div><p><div class=verse-container id=bv1:43.3><span>Sabbaseṭṭho mahāvīra, </span></div><p><div class=verse-container id=bv1:43.4><span>sadiso te na vijjati. </span></div><p><div class=verse-container id=bv1:44.1><span>Sāriputto mahāpañño, </span></div><p><div class=verse-container id=bv1:44.2><span>samādhijjhānakovido; </span></div><p><div class=verse-container id=bv1:44.3><span>Gijjhakūṭe ṭhitoyeva, </span></div><p><div class=verse-container id=bv1:44.4><span>passati lokanāyakaṁ. </span></div><p><div class=verse-container id=bv1:45.1><span>Suphullaṁ sālarājaṁva, </span></div><p><div class=verse-container id=bv1:45.2><span>candaṁva gagane yathā; </span></div><p><div class=verse-container id=bv1:45.3><span>Majjhanhikeva sūriyaṁ, </span></div><p><div class=verse-container id=bv1:45.4><span>olokesi narāsabhaṁ. </span></div><p><div class=verse-container id=bv1:46.1><span>Jalantaṁ dīparukkhaṁva, </span></div><p><div class=verse-container id=bv1:46.2><span>Taruṇasūriyaṁva uggataṁ; </span></div><p><div class=verse-container id=bv1:46.3><span>Byāmappabhānurañjitaṁ, </span></div><p><div class=verse-container id=bv1:46.4><span>Dhīraṁ passati lokanāyakaṁ. </span></div><p><div class=verse-container id=bv1:47.1><span>Pañcannaṁ bhikkhusatānaṁ, </span></div><p><div class=verse-container id=bv1:47.2><span>katakiccāna tādinaṁ; </span></div><p><div class=verse-container id=bv1:47.3><span>Khīṇāsavānaṁ vimalānaṁ, </span></div><p><div class=verse-container id=bv1:47.4><span>khaṇena sannipātayi. </span></div><p><div class=verse-container id=bv1:48.1><span>Lokappasādanaṁ nāma, </span></div><p><div class=verse-container id=bv1:48.2><span>pāṭihīraṁ nidassayi; </span></div><p><div class=verse-container id=bv1:48.3><span>Amhepi tattha gantvāna, </span></div><p><div class=verse-container id=bv1:48.4><span>vandissāma mayaṁ jinaṁ. </span></div><p><div class=verse-container id=bv1:49.1><span>Etha sabbe gamissāma, </span></div><p><div class=verse-container id=bv1:49.2><span>pucchissāma mayaṁ jinaṁ; </span></div><p><div class=verse-container id=bv1:49.3><span>Kaṅkhaṁ vinodayissāma, </span></div><p><div class=verse-container id=bv1:49.4><span>passitvā lokanāyakaṁ”. </span></div><p><div class=verse-container id=bv1:50.1><span>Sādhūti te paṭissutvā, </span></div><p><div class=verse-container id=bv1:50.2><span>nipakā saṁvutindriyā; </span></div><p><div class=verse-container id=bv1:50.3><span>Pattacīvaramādāya, </span></div><p><div class=verse-container id=bv1:50.4><span>taramānā upāgamuṁ. </span></div><p><div class=verse-container id=bv1:51.1><span>Khīṇāsavehi vimalehi, </span></div><p><div class=verse-container id=bv1:51.2><span>dantehi uttame dame; </span></div><p><div class=verse-container id=bv1:51.3><span>Sāriputto mahāpañño, </span></div><p><div class=verse-container id=bv1:51.4><span>iddhiyā upasaṅkami. </span></div><p><div class=verse-container id=bv1:52.1><span>Tehi bhikkhūhi parivuto, </span></div><p><div class=verse-container id=bv1:52.2><span>sāriputto mahāgaṇī; </span></div><p><div class=verse-container id=bv1:52.3><span>Laḷanto devova gagane, </span></div><p><div class=verse-container id=bv1:52.4><span>iddhiyā upasaṅkami. </span></div><p><div class=verse-container id=bv1:53.1><span>Ukkāsitañca khipitaṁ, </span></div><p><div class=verse-container id=bv1:53.2><span>ajjhupekkhiya subbatā; </span></div><p><div class=verse-container id=bv1:53.3><span>Sagāravā sappatissā, </span></div><p><div class=verse-container id=bv1:53.4><span>sambuddhaṁ upasaṅkamuṁ. </span></div><p><div class=verse-container id=bv1:54.1><span>Upasaṅkamitvā passanti, </span></div><p><div class=verse-container id=bv1:54.2><span>sayambhuṁ lokanāyakaṁ; </span></div><p><div class=verse-container id=bv1:54.3><span>Nabhe accuggataṁ dhīraṁ, </span></div><p><div class=verse-container id=bv1:54.4><span>candaṁva gagane yathā. </span></div><p><div class=verse-container id=bv1:55.1><span>Jalantaṁ dīparukkhaṁva, </span></div><p><div class=verse-container id=bv1:55.2><span>vijjuṁva gagane yathā; </span></div><p><div class=verse-container id=bv1:55.3><span>Majjhanhikeva sūriyaṁ, </span></div><p><div class=verse-container id=bv1:55.4><span>passanti lokanāyakaṁ. </span></div><p><div class=verse-container id=bv1:56.1><span>Pañcabhikkhusatā sabbe, </span></div><p><div class=verse-container id=bv1:56.2><span>passanti lokanāyakaṁ; </span></div><p><div class=verse-container id=bv1:56.3><span>Rahadamiva vippasannaṁ, </span></div><p><div class=verse-container id=bv1:56.4><span>suphullaṁ padumaṁ yathā. </span></div><p><div class=verse-container id=bv1:57.1><span>Añjaliṁ paggahetvāna, </span></div><p><div class=verse-container id=bv1:57.2><span>tuṭṭhahaṭṭhā pamoditā; </span></div><p><div class=verse-container id=bv1:57.3><span>Namassamānā nipatanti, </span></div><p><div class=verse-container id=bv1:57.4><span>satthuno cakkalakkhaṇe. </span></div><p><div class=verse-container id=bv1:58.1><span>Sāriputto mahāpañño, </span></div><p><div class=verse-container id=bv1:58.2><span>koraṇḍasamasādiso; </span></div><p><div class=verse-container id=bv1:58.3><span>Samādhijjhānakusalo, </span></div><p><div class=verse-container id=bv1:58.4><span>vandate lokanāyakaṁ. </span></div><p><div class=verse-container id=bv1:59.1><span>Gajjitā kālameghova, </span></div><p><div class=verse-container id=bv1:59.2><span>nīluppalasamasādiso; </span></div><p><div class=verse-container id=bv1:59.3><span>Iddhibalena asamo, </span></div><p><div class=verse-container id=bv1:59.4><span>moggallāno mahiddhiko. </span></div><p><div class=verse-container id=bv1:60.1><span>Mahākassapopi ca thero, </span></div><p><div class=verse-container id=bv1:60.2><span>uttattakanakasannibho; </span></div><p><div class=verse-container id=bv1:60.3><span>Dhutaguṇe agganikkhitto, </span></div><p><div class=verse-container id=bv1:60.4><span>thomito satthuvaṇṇito. </span></div><p><div class=verse-container id=bv1:61.1><span>Dibbacakkhūnaṁ yo aggo, </span></div><p><div class=verse-container id=bv1:61.2><span>anuruddho mahāgaṇī; </span></div><p><div class=verse-container id=bv1:61.3><span>Ñātiseṭṭho bhagavato, </span></div><p><div class=verse-container id=bv1:61.4><span>avidūreva tiṭṭhati. </span></div><p><div class=verse-container id=bv1:62.1><span>Āpattianāpattiyā, </span></div><p><div class=verse-container id=bv1:62.2><span>satekicchāya kovido; </span></div><p><div class=verse-container id=bv1:62.3><span>Vinaye agganikkhitto, </span></div><p><div class=verse-container id=bv1:62.4><span>upāli satthuvaṇṇito. </span></div><p><div class=verse-container id=bv1:63.1><span>Sukhumanipuṇatthapaṭividdho, </span></div><p><div class=verse-container id=bv1:63.2><span>Kathikānaṁ pavaro gaṇī; </span></div><p><div class=verse-container id=bv1:63.3><span>Isi mantāniyā putto, </span></div><p><div class=verse-container id=bv1:63.4><span>Puṇṇo nāmāti vissuto. </span></div><p><div class=verse-container id=bv1:64.1><span>Etesaṁ cittamaññāya, </span></div><p><div class=verse-container id=bv1:64.2><span>opammakusalo muni; </span></div><p><div class=verse-container id=bv1:64.3><span>Kaṅkhacchedo mahāvīro, </span></div><p><div class=verse-container id=bv1:64.4><span>kathesi attano guṇaṁ. </span></div><p><div class=verse-container id=bv1:65.1><span>“Cattāro te asaṅkheyyā, </span></div><p><div class=verse-container id=bv1:65.2><span>koṭi yesaṁ na nāyati; </span></div><p><div class=verse-container id=bv1:65.3><span>Sattakāyo ca ākāso, </span></div><p><div class=verse-container id=bv1:65.4><span>cakkavāḷā canantakā; </span></div><p><div class=verse-container id=bv1:65.5><span>Buddhañāṇaṁ appameyyaṁ, </span></div><p><div class=verse-container id=bv1:65.6><span>na sakkā ete vijānituṁ. </span></div><p><div class=verse-container id=bv1:66.1><span>Kimetaṁ acchariyaṁ loke, </span></div><p><div class=verse-container id=bv1:66.2><span>yaṁ me iddhivikubbanaṁ; </span></div><p><div class=verse-container id=bv1:66.3><span>Aññe bahū acchariyā, </span></div><p><div class=verse-container id=bv1:66.4><span>abbhutā lomahaṁsanā. </span></div><p><div class=verse-container id=bv1:67.1><span>Yadāhaṁ tusite kāye, </span></div><p><div class=verse-container id=bv1:67.2><span>santusito nāmahaṁ tadā; </span></div><p><div class=verse-container id=bv1:67.3><span>Dasasahassī samāgamma, </span></div><p><div class=verse-container id=bv1:67.4><span>yācanti pañjalī mamaṁ. </span></div><p><div class=verse-container id=bv1:68.1><span>‘Kālo kho te mahāvīra, </span></div><p><div class=verse-container id=bv1:68.2><span>uppajja mātukucchiyaṁ; </span></div><p><div class=verse-container id=bv1:68.3><span>Sadevakaṁ tārayanto, </span></div><p><div class=verse-container id=bv1:68.4><span>bujjhassu amataṁ padaṁ’. </span></div><p><div class=verse-container id=bv1:69.1><span>Tusitā kāyā cavitvāna, </span></div><p><div class=verse-container id=bv1:69.2><span>yadā okkami kucchiyaṁ; </span></div><p><div class=verse-container id=bv1:69.3><span>Dasasahassīlokadhātu, </span></div><p><div class=verse-container id=bv1:69.4><span>kampittha dharaṇī tadā. </span></div><p><div class=verse-container id=bv1:70.1><span>Yadāhaṁ mātukucchito, </span></div><p><div class=verse-container id=bv1:70.2><span>sampajānova nikkhamiṁ; </span></div><p><div class=verse-container id=bv1:70.3><span>Sādhukāraṁ pavattenti, </span></div><p><div class=verse-container id=bv1:70.4><span>dasasahassī pakampatha. </span></div><p><div class=verse-container id=bv1:71.1><span>Okkantiṁ me samo natthi, </span></div><p><div class=verse-container id=bv1:71.2><span>jātito abhinikkhame; </span></div><p><div class=verse-container id=bv1:71.3><span>Sambodhiyaṁ ahaṁ seṭṭho, </span></div><p><div class=verse-container id=bv1:71.4><span>dhammacakkappavattane. </span></div><p><div class=verse-container id=bv1:72.1><span>Aho acchariyaṁ loke, </span></div><p><div class=verse-container id=bv1:72.2><span>buddhānaṁ guṇamahantatā; </span></div><p><div class=verse-container id=bv1:72.3><span>Dasasahassīlokadhātu, </span></div><p><div class=verse-container id=bv1:72.4><span>chappakāraṁ pakampatha; </span></div><p><div class=verse-container id=bv1:72.5><span>Obhāso ca mahā āsi, </span></div><p><div class=verse-container id=bv1:72.6><span>accheraṁ lomahaṁsanaṁ”. </span></div><p><div class=verse-container id=bv1:73.1><span>Bhagavā tamhi samaye, </span></div><p><div class=verse-container id=bv1:73.2><span>lokajeṭṭho narāsabho; </span></div><p><div class=verse-container id=bv1:73.3><span>Sadevakaṁ dassayanto, </span></div><p><div class=verse-container id=bv1:73.4><span>iddhiyā caṅkamī jino. </span></div><p><div class=verse-container id=bv1:74.1><span>Caṅkame caṅkamantova, </span></div><p><div class=verse-container id=bv1:74.2><span>kathesi lokanāyako; </span></div><p><div class=verse-container id=bv1:74.3><span>Antarā na nivatteti, </span></div><p><div class=verse-container id=bv1:74.4><span>catuhatthe caṅkame yathā. </span></div><p><div class=verse-container id=bv1:75.1><span>Sāriputto mahāpañño, </span></div><p><div class=verse-container id=bv1:75.2><span>samādhijjhānakovido; </span></div><p><div class=verse-container id=bv1:75.3><span>Paññāya pāramippatto, </span></div><p><div class=verse-container id=bv1:75.4><span>pucchati lokanāyakaṁ. </span></div><p><div class=verse-container id=bv1:76.1><span>“Kīdiso te mahāvīra, </span></div><p><div class=verse-container id=bv1:76.2><span>abhinīhāro naruttama; </span></div><p><div class=verse-container id=bv1:76.3><span>Kamhi kāle tayā dhīra, </span></div><p><div class=verse-container id=bv1:76.4><span>patthitā bodhimuttamā. </span></div><p><div class=verse-container id=bv1:77.1><span>Dānaṁ sīlañca nekkhammaṁ, </span></div><p><div class=verse-container id=bv1:77.2><span>paññāvīriyañca kīdisaṁ; </span></div><p><div class=verse-container id=bv1:77.3><span>Khantisaccamadhiṭṭhānaṁ, </span></div><p><div class=verse-container id=bv1:77.4><span>mettupekkhā ca kīdisā. </span></div><p><div class=verse-container id=bv1:78.1><span>Dasa pāramī tayā dhīra, </span></div><p><div class=verse-container id=bv1:78.2><span>kīdisī lokanāyaka; </span></div><p><div class=verse-container id=bv1:78.3><span>Kathaṁ upapāramī puṇṇā, </span></div><p><div class=verse-container id=bv1:78.4><span>paramatthapāramī kathaṁ”. </span></div><p><div class=verse-container id=bv1:79.1><span>Tassa puṭṭho viyākāsi, </span></div><p><div class=verse-container id=bv1:79.2><span>karavīkamadhuragiro; </span></div><p><div class=verse-container id=bv1:79.3><span>Nibbāpayanto hadayaṁ, </span></div><p><div class=verse-container id=bv1:79.4><span>hāsayanto sadevakaṁ. </span></div><p><div class=verse-container id=bv1:80.1><span>Atītabuddhānaṁ jinānaṁ desitaṁ, </span></div><p><div class=verse-container id=bv1:80.2><span>Nikīlitaṁ buddhaparamparāgataṁ; </span></div><p><div class=verse-container id=bv1:80.3><span>Pubbenivāsānugatāya buddhiyā, </span></div><p><div class=verse-container id=bv1:80.4><span>Pakāsayī lokahitaṁ sadevake. </span></div><p><div class=verse-container id=bv1:81.1><span>“Pītipāmojjajananaṁ, </span></div><p><div class=verse-container id=bv1:81.2><span>sokasallavinodanaṁ; </span></div><p><div class=verse-container id=bv1:81.3><span>Sabbasampattipaṭilābhaṁ, </span></div><p><div class=verse-container id=bv1:81.4><span>cittīkatvā suṇātha me. </span></div><p><div class=verse-container id=bv1:82.1><span>Madanimmadanaṁ sokanudaṁ, </span></div><p><div class=verse-container id=bv1:82.2><span>Saṁsāraparimocanaṁ; </span></div><p><div class=verse-container id=bv1:82.3><span>Sabbadukkhakkhayaṁ maggaṁ, </span></div><p><div class=verse-container id=bv1:82.4><span>Sakkaccaṁ paṭipajjathā”ti. </span></div><p><div class=verse-container id=bv1:83.1><span>Ratanacaṅkamanakaṇḍo niṭṭhito. </span></div><div class=flex-between><a href=/canon/en/pli/ms/sutta/kn/bv.html>Previous</a><a href=/canon/en/pli/ms/sutta/kn/bv/bv0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>