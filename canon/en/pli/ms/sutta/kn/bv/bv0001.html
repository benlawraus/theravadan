<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/bv.html> Buddhavaṁsa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/bv.html>Previous</a><a href=/canon/en/pli/ms/sutta/kn/bv/bv0002.html>Next</a></div><p id=bv1:0.1><span class=root>Buddhavaṁsa </span><br><p id=bv1:0.2><span class="root big-bold">1. Ratanacaṅkamanakaṇḍa </span><br><p id=bv1:1.1><span class=root>Namo tassa Bhagavato Arahato Sammāsambuddhassa. </span><br><p id=bv1:2.1><span class=root>Brahmā ca lokādhipatī sahampatī, </span><br><p id=bv1:2.2><span class=root>Katañjalī anadhivaraṁ ayācatha; </span><br><p id=bv1:2.3><span class=root>“Santīdha sattāpparajakkhajātikā, </span><br><p id=bv1:2.4><span class=root>Desehi dhammaṁ anukampimaṁ pajaṁ”. </span><br><p id=bv1:3.1><span class=root>Sampannavijjācaraṇassa tādino, </span><br><p id=bv1:3.2><span class=root>Jutindharassantimadehadhārino; </span><br><p id=bv1:3.3><span class=root>Tathāgatassappaṭipuggalassa, </span><br><p id=bv1:3.4><span class=root>Uppajji kāruññatā sabbasatte. </span><br><p id=bv1:4.1><span class=root>“Na hete jānanti sadevamānusā, </span><br><p id=bv1:4.2><span class=root>Buddho ayaṁ kīdisako naruttamo; </span><br><p id=bv1:4.3><span class=root>Iddhibalaṁ paññābalañca kīdisaṁ, </span><br><p id=bv1:4.4><span class=root>Buddhabalaṁ lokahitassa kīdisaṁ. </span><br><p id=bv1:5.1><span class=root>Na hete jānanti sadevamānusā, </span><br><p id=bv1:5.2><span class=root>Buddho ayaṁ edisako naruttamo; </span><br><p id=bv1:5.3><span class=root>Iddhibalaṁ paññābalañca edisaṁ, </span><br><p id=bv1:5.4><span class=root>Buddhabalaṁ lokahitassa edisaṁ. </span><br><p id=bv1:6.1><span class=root>Handāhaṁ dassayissāmi, </span><br><p id=bv1:6.2><span class=root>buddhabalamanuttaraṁ; </span><br><p id=bv1:6.3><span class=root>Caṅkamaṁ māpayissāmi, </span><br><p id=bv1:6.4><span class=root>nabhe ratanamaṇḍitaṁ”. </span><br><p id=bv1:7.1><span class=root>Bhummā mahārājikā tāvatiṁsā, </span><br><p id=bv1:7.2><span class=root>Yāmā ca devā tusitā ca nimmitā; </span><br><p id=bv1:7.3><span class=root>Paranimmitā yepi ca brahmakāyikā, </span><br><p id=bv1:7.4><span class=root>Ānanditā vipulamakaṁsu ghosaṁ. </span><br><p id=bv1:8.1><span class=root>Obhāsitā ca pathavī sadevakā, </span><br><p id=bv1:8.2><span class=root>Puthū ca lokantarikā asaṁvutā; </span><br><p id=bv1:8.3><span class=root>Tamo ca tibbo vihato tadā ahu, </span><br><p id=bv1:8.4><span class=root>Disvāna accherakaṁ pāṭihīraṁ. </span><br><p id=bv1:9.1><span class=root>Sadevagandhabbamanussarakkhase, </span><br><p id=bv1:9.2><span class=root>Ābhā uḷārā vipulā ajāyatha; </span><br><p id=bv1:9.3><span class=root>Imasmiṁ loke parasmiñcobhayasmiṁ, </span><br><p id=bv1:9.4><span class=root>Adho ca uddhaṁ tiriyañca vitthataṁ. </span><br><p id=bv1:10.1><span class=root>Sattuttamo anadhivaro vināyako, </span><br><p id=bv1:10.2><span class=root>Satthā ahū devamanussapūjito; </span><br><p id=bv1:10.3><span class=root>Mahānubhāvo satapuññalakkhaṇo, </span><br><p id=bv1:10.4><span class=root>Dassesi accherakaṁ pāṭihīraṁ. </span><br><p id=bv1:11.1><span class=root>So yācito devavarena cakkhumā, </span><br><p id=bv1:11.2><span class=root>Atthaṁ samekkhitvā tadā naruttamo; </span><br><p id=bv1:11.3><span class=root>Caṅkamaṁ māpayi lokanāyako, </span><br><p id=bv1:11.4><span class=root>Suniṭṭhitaṁ sabbaratananimmitaṁ. </span><br><p id=bv1:12.1><span class=root>Iddhī ca ādesanānusāsanī, </span><br><p id=bv1:12.2><span class=root>Tipāṭihīre bhagavā vasī ahu; </span><br><p id=bv1:12.3><span class=root>Caṅkamaṁ māpayi lokanāyako, </span><br><p id=bv1:12.4><span class=root>Suniṭṭhitaṁ sabbaratananimmitaṁ. </span><br><p id=bv1:13.1><span class=root>Dasasahassīlokadhātuyā, </span><br><p id=bv1:13.2><span class=root>Sinerupabbatuttame; </span><br><p id=bv1:13.3><span class=root>Thambheva dassesi paṭipāṭiyā, </span><br><p id=bv1:13.4><span class=root>Caṅkame ratanāmaye. </span><br><p id=bv1:14.1><span class=root>Dasasahassī atikkamma, </span><br><p id=bv1:14.2><span class=root>caṅkamaṁ māpayī jino; </span><br><p id=bv1:14.3><span class=root>Sabbasoṇṇamayā passe, </span><br><p id=bv1:14.4><span class=root>caṅkame ratanāmaye. </span><br><p id=bv1:15.1><span class=root>Tulāsaṅghāṭānuvaggā, </span><br><p id=bv1:15.2><span class=root>sovaṇṇaphalakatthatā; </span><br><p id=bv1:15.3><span class=root>Vedikā sabbasovaṇṇā, </span><br><p id=bv1:15.4><span class=root>dubhato passesu nimmitā. </span><br><p id=bv1:16.1><span class=root>Maṇimuttāvālikākiṇṇā, </span><br><p id=bv1:16.2><span class=root>nimmito ratanāmayo; </span><br><p id=bv1:16.3><span class=root>Obhāseti disā sabbā, </span><br><p id=bv1:16.4><span class=root>sataraṁsīva uggato. </span><br><p id=bv1:17.1><span class=root>Tasmiṁ caṅkamane dhīro, </span><br><p id=bv1:17.2><span class=root>dvattiṁsavaralakkhaṇo; </span><br><p id=bv1:17.3><span class=root>Virocamāno sambuddho, </span><br><p id=bv1:17.4><span class=root>caṅkame caṅkamī jino. </span><br><p id=bv1:18.1><span class=root>Dibbaṁ mandāravaṁ pupphaṁ, </span><br><p id=bv1:18.2><span class=root>padumaṁ pārichattakaṁ; </span><br><p id=bv1:18.3><span class=root>Caṅkamane okiranti, </span><br><p id=bv1:18.4><span class=root>sabbe devā samāgatā. </span><br><p id=bv1:19.1><span class=root>Passanti taṁ devasaṅghā, </span><br><p id=bv1:19.2><span class=root>dasasahassī pamoditā; </span><br><p id=bv1:19.3><span class=root>Namassamānā nipatanti, </span><br><p id=bv1:19.4><span class=root>tuṭṭhahaṭṭhā pamoditā. </span><br><p id=bv1:20.1><span class=root>Tāvatiṁsā ca yāmā ca, </span><br><p id=bv1:20.2><span class=root>tusitā cāpi devatā; </span><br><p id=bv1:20.3><span class=root>Nimmānaratino devā, </span><br><p id=bv1:20.4><span class=root>ye devā vasavattino; </span><br><p id=bv1:20.5><span class=root>Udaggacittā sumanā, </span><br><p id=bv1:20.6><span class=root>passanti lokanāyakaṁ. </span><br><p id=bv1:21.1><span class=root>Sadevagandhabbamanussarakkhasā, </span><br><p id=bv1:21.2><span class=root>Nāgā supaṇṇā atha vāpi kinnarā; </span><br><p id=bv1:21.3><span class=root>Passanti taṁ lokahitānukampakaṁ, </span><br><p id=bv1:21.4><span class=root>Nabheva accuggatacandamaṇḍalaṁ. </span><br><p id=bv1:22.1><span class=root>Ābhassarā subhakiṇhā, </span><br><p id=bv1:22.2><span class=root>Vehapphalā akaniṭṭhā ca devatā; </span><br><p id=bv1:22.3><span class=root>Susuddhasukkavatthavasanā, </span><br><p id=bv1:22.4><span class=root>Tiṭṭhanti pañjalīkatā. </span><br><p id=bv1:23.1><span class=root>Muñcanti pupphaṁ pana pañcavaṇṇikaṁ, </span><br><p id=bv1:23.2><span class=root>Mandāravaṁ candanacuṇṇamissitaṁ; </span><br><p id=bv1:23.3><span class=root>Bhamenti celāni ca ambare tadā, </span><br><p id=bv1:23.4><span class=root>“Aho jino lokahitānukampako. </span><br><p id=bv1:24.1><span class=root>Tuvaṁ satthā ca ketū ca, </span><br><p id=bv1:24.2><span class=root>dhajo yūpo ca pāṇinaṁ; </span><br><p id=bv1:24.3><span class=root>Parāyaṇo patiṭṭhā ca, </span><br><p id=bv1:24.4><span class=root>dīpo ca dvipaduttamo”. </span><br><p id=bv1:25.1><span class=root>Dasasahassīlokadhātuyā, </span><br><p id=bv1:25.2><span class=root>Devatāyo mahiddhikā; </span><br><p id=bv1:25.3><span class=root>Parivāretvā namassanti, </span><br><p id=bv1:25.4><span class=root>Tuṭṭhahaṭṭhā pamoditā. </span><br><p id=bv1:26.1><span class=root>Devatā devakaññā ca, </span><br><p id=bv1:26.2><span class=root>pasannā tuṭṭhamānasā; </span><br><p id=bv1:26.3><span class=root>Pañcavaṇṇikapupphehi, </span><br><p id=bv1:26.4><span class=root>pūjayanti narāsabhaṁ. </span><br><p id=bv1:27.1><span class=root>Passanti taṁ devasaṅghā, </span><br><p id=bv1:27.2><span class=root>pasannā tuṭṭhamānasā; </span><br><p id=bv1:27.3><span class=root>Pañcavaṇṇikapupphehi, </span><br><p id=bv1:27.4><span class=root>pūjayanti narāsabhaṁ. </span><br><p id=bv1:28.1><span class=root>“Aho acchariyaṁ loke, </span><br><p id=bv1:28.2><span class=root>abbhutaṁ lomahaṁsanaṁ; </span><br><p id=bv1:28.3><span class=root>Na medisaṁ bhūtapubbaṁ, </span><br><p id=bv1:28.4><span class=root>accheraṁ lomahaṁsanaṁ”. </span><br><p id=bv1:29.1><span class=root>Sakasakamhi bhavane, </span><br><p id=bv1:29.2><span class=root>nisīditvāna devatā; </span><br><p id=bv1:29.3><span class=root>Hasanti tā mahāhasitaṁ, </span><br><p id=bv1:29.4><span class=root>disvānaccherakaṁ nabhe. </span><br><p id=bv1:30.1><span class=root>Ākāsaṭṭhā ca bhūmaṭṭhā, </span><br><p id=bv1:30.2><span class=root>tiṇapanthanivāsino; </span><br><p id=bv1:30.3><span class=root>Katañjalī namassanti, </span><br><p id=bv1:30.4><span class=root>tuṭṭhahaṭṭhā pamoditā. </span><br><p id=bv1:31.1><span class=root>Yepi dīghāyukā nāgā, </span><br><p id=bv1:31.2><span class=root>puññavanto mahiddhikā; </span><br><p id=bv1:31.3><span class=root>Pamoditā namassanti, </span><br><p id=bv1:31.4><span class=root>pūjayanti naruttamaṁ. </span><br><p id=bv1:32.1><span class=root>Saṅgītiyo pavattenti, </span><br><p id=bv1:32.2><span class=root>ambare anilañjase; </span><br><p id=bv1:32.3><span class=root>Cammanaddhāni vādenti, </span><br><p id=bv1:32.4><span class=root>disvānaccherakaṁ nabhe. </span><br><p id=bv1:33.1><span class=root>Saṅkhā ca paṇavā ceva, </span><br><p id=bv1:33.2><span class=root>athopi ḍiṇḍimā bahū; </span><br><p id=bv1:33.3><span class=root>Antalikkhasmiṁ vajjanti, </span><br><p id=bv1:33.4><span class=root>disvānaccherakaṁ nabhe. </span><br><p id=bv1:34.1><span class=root>“Abbhuto vata no ajja, </span><br><p id=bv1:34.2><span class=root>uppajji lomahaṁsano; </span><br><p id=bv1:34.3><span class=root>Dhuvamatthasiddhiṁ labhāma, </span><br><p id=bv1:34.4><span class=root>khaṇo no paṭipādito”. </span><br><p id=bv1:35.1><span class=root>Buddhoti tesaṁ sutvāna, </span><br><p id=bv1:35.2><span class=root>pīti uppajji tāvade; </span><br><p id=bv1:35.3><span class=root>Buddho buddhoti kathayantā, </span><br><p id=bv1:35.4><span class=root>tiṭṭhanti pañjalīkatā. </span><br><p id=bv1:36.1><span class=root>Hiṅkārā sādhukārā ca, </span><br><p id=bv1:36.2><span class=root>ukkuṭṭhi sampahaṁsanaṁ; </span><br><p id=bv1:36.3><span class=root>Pajā ca vividhā gagane, </span><br><p id=bv1:36.4><span class=root>vattenti pañjalīkatā. </span><br><p id=bv1:37.1><span class=root>Gāyanti seḷenti ca vādayanti ca, </span><br><p id=bv1:37.2><span class=root>Bhujāni pothenti ca naccayanti ca; </span><br><p id=bv1:37.3><span class=root>Muñcanti pupphaṁ pana pañcavaṇṇikaṁ, </span><br><p id=bv1:37.4><span class=root>Mandāravaṁ candanacuṇṇamissitaṁ. </span><br><p id=bv1:38.1><span class=root>“Yathā tuyhaṁ mahāvīra, </span><br><p id=bv1:38.2><span class=root>pādesu cakkalakkhaṇaṁ; </span><br><p id=bv1:38.3><span class=root>Dhajavajirapaṭākā, </span><br><p id=bv1:38.4><span class=root>vaḍḍhamānaṅkusācitaṁ. </span><br><p id=bv1:39.1><span class=root>Rūpe sīle samādhimhi, </span><br><p id=bv1:39.2><span class=root>paññāya ca asādiso; </span><br><p id=bv1:39.3><span class=root>Vimuttiyā asamasamo, </span><br><p id=bv1:39.4><span class=root>dhammacakkappavattane. </span><br><p id=bv1:40.1><span class=root>Dasanāgabalaṁ kāye, </span><br><p id=bv1:40.2><span class=root>tuyhaṁ pākatikaṁ balaṁ; </span><br><p id=bv1:40.3><span class=root>Iddhibalena asamo, </span><br><p id=bv1:40.4><span class=root>dhammacakkappavattane. </span><br><p id=bv1:41.1><span class=root>Evaṁ sabbaguṇūpetaṁ, </span><br><p id=bv1:41.2><span class=root>sabbaṅgasamupāgataṁ; </span><br><p id=bv1:41.3><span class=root>Mahāmuniṁ kāruṇikaṁ, </span><br><p id=bv1:41.4><span class=root>lokanāthaṁ namassatha. </span><br><p id=bv1:42.1><span class=root>Abhivādanaṁ thomanañca, </span><br><p id=bv1:42.2><span class=root>vandanañca pasaṁsanaṁ; </span><br><p id=bv1:42.3><span class=root>Namassanañca pūjañca, </span><br><p id=bv1:42.4><span class=root>sabbaṁ arahasī tuvaṁ. </span><br><p id=bv1:43.1><span class=root>Ye keci loke vandaneyyā, </span><br><p id=bv1:43.2><span class=root>vandanaṁ arahanti ye; </span><br><p id=bv1:43.3><span class=root>Sabbaseṭṭho mahāvīra, </span><br><p id=bv1:43.4><span class=root>sadiso te na vijjati. </span><br><p id=bv1:44.1><span class=root>Sāriputto mahāpañño, </span><br><p id=bv1:44.2><span class=root>samādhijjhānakovido; </span><br><p id=bv1:44.3><span class=root>Gijjhakūṭe ṭhitoyeva, </span><br><p id=bv1:44.4><span class=root>passati lokanāyakaṁ. </span><br><p id=bv1:45.1><span class=root>Suphullaṁ sālarājaṁva, </span><br><p id=bv1:45.2><span class=root>candaṁva gagane yathā; </span><br><p id=bv1:45.3><span class=root>Majjhanhikeva sūriyaṁ, </span><br><p id=bv1:45.4><span class=root>olokesi narāsabhaṁ. </span><br><p id=bv1:46.1><span class=root>Jalantaṁ dīparukkhaṁva, </span><br><p id=bv1:46.2><span class=root>Taruṇasūriyaṁva uggataṁ; </span><br><p id=bv1:46.3><span class=root>Byāmappabhānurañjitaṁ, </span><br><p id=bv1:46.4><span class=root>Dhīraṁ passati lokanāyakaṁ. </span><br><p id=bv1:47.1><span class=root>Pañcannaṁ bhikkhusatānaṁ, </span><br><p id=bv1:47.2><span class=root>katakiccāna tādinaṁ; </span><br><p id=bv1:47.3><span class=root>Khīṇāsavānaṁ vimalānaṁ, </span><br><p id=bv1:47.4><span class=root>khaṇena sannipātayi. </span><br><p id=bv1:48.1><span class=root>Lokappasādanaṁ nāma, </span><br><p id=bv1:48.2><span class=root>pāṭihīraṁ nidassayi; </span><br><p id=bv1:48.3><span class=root>Amhepi tattha gantvāna, </span><br><p id=bv1:48.4><span class=root>vandissāma mayaṁ jinaṁ. </span><br><p id=bv1:49.1><span class=root>Etha sabbe gamissāma, </span><br><p id=bv1:49.2><span class=root>pucchissāma mayaṁ jinaṁ; </span><br><p id=bv1:49.3><span class=root>Kaṅkhaṁ vinodayissāma, </span><br><p id=bv1:49.4><span class=root>passitvā lokanāyakaṁ”. </span><br><p id=bv1:50.1><span class=root>Sādhūti te paṭissutvā, </span><br><p id=bv1:50.2><span class=root>nipakā saṁvutindriyā; </span><br><p id=bv1:50.3><span class=root>Pattacīvaramādāya, </span><br><p id=bv1:50.4><span class=root>taramānā upāgamuṁ. </span><br><p id=bv1:51.1><span class=root>Khīṇāsavehi vimalehi, </span><br><p id=bv1:51.2><span class=root>dantehi uttame dame; </span><br><p id=bv1:51.3><span class=root>Sāriputto mahāpañño, </span><br><p id=bv1:51.4><span class=root>iddhiyā upasaṅkami. </span><br><p id=bv1:52.1><span class=root>Tehi bhikkhūhi parivuto, </span><br><p id=bv1:52.2><span class=root>sāriputto mahāgaṇī; </span><br><p id=bv1:52.3><span class=root>Laḷanto devova gagane, </span><br><p id=bv1:52.4><span class=root>iddhiyā upasaṅkami. </span><br><p id=bv1:53.1><span class=root>Ukkāsitañca khipitaṁ, </span><br><p id=bv1:53.2><span class=root>ajjhupekkhiya subbatā; </span><br><p id=bv1:53.3><span class=root>Sagāravā sappatissā, </span><br><p id=bv1:53.4><span class=root>sambuddhaṁ upasaṅkamuṁ. </span><br><p id=bv1:54.1><span class=root>Upasaṅkamitvā passanti, </span><br><p id=bv1:54.2><span class=root>sayambhuṁ lokanāyakaṁ; </span><br><p id=bv1:54.3><span class=root>Nabhe accuggataṁ dhīraṁ, </span><br><p id=bv1:54.4><span class=root>candaṁva gagane yathā. </span><br><p id=bv1:55.1><span class=root>Jalantaṁ dīparukkhaṁva, </span><br><p id=bv1:55.2><span class=root>vijjuṁva gagane yathā; </span><br><p id=bv1:55.3><span class=root>Majjhanhikeva sūriyaṁ, </span><br><p id=bv1:55.4><span class=root>passanti lokanāyakaṁ. </span><br><p id=bv1:56.1><span class=root>Pañcabhikkhusatā sabbe, </span><br><p id=bv1:56.2><span class=root>passanti lokanāyakaṁ; </span><br><p id=bv1:56.3><span class=root>Rahadamiva vippasannaṁ, </span><br><p id=bv1:56.4><span class=root>suphullaṁ padumaṁ yathā. </span><br><p id=bv1:57.1><span class=root>Añjaliṁ paggahetvāna, </span><br><p id=bv1:57.2><span class=root>tuṭṭhahaṭṭhā pamoditā; </span><br><p id=bv1:57.3><span class=root>Namassamānā nipatanti, </span><br><p id=bv1:57.4><span class=root>satthuno cakkalakkhaṇe. </span><br><p id=bv1:58.1><span class=root>Sāriputto mahāpañño, </span><br><p id=bv1:58.2><span class=root>koraṇḍasamasādiso; </span><br><p id=bv1:58.3><span class=root>Samādhijjhānakusalo, </span><br><p id=bv1:58.4><span class=root>vandate lokanāyakaṁ. </span><br><p id=bv1:59.1><span class=root>Gajjitā kālameghova, </span><br><p id=bv1:59.2><span class=root>nīluppalasamasādiso; </span><br><p id=bv1:59.3><span class=root>Iddhibalena asamo, </span><br><p id=bv1:59.4><span class=root>moggallāno mahiddhiko. </span><br><p id=bv1:60.1><span class=root>Mahākassapopi ca thero, </span><br><p id=bv1:60.2><span class=root>uttattakanakasannibho; </span><br><p id=bv1:60.3><span class=root>Dhutaguṇe agganikkhitto, </span><br><p id=bv1:60.4><span class=root>thomito satthuvaṇṇito. </span><br><p id=bv1:61.1><span class=root>Dibbacakkhūnaṁ yo aggo, </span><br><p id=bv1:61.2><span class=root>anuruddho mahāgaṇī; </span><br><p id=bv1:61.3><span class=root>Ñātiseṭṭho bhagavato, </span><br><p id=bv1:61.4><span class=root>avidūreva tiṭṭhati. </span><br><p id=bv1:62.1><span class=root>Āpattianāpattiyā, </span><br><p id=bv1:62.2><span class=root>satekicchāya kovido; </span><br><p id=bv1:62.3><span class=root>Vinaye agganikkhitto, </span><br><p id=bv1:62.4><span class=root>upāli satthuvaṇṇito. </span><br><p id=bv1:63.1><span class=root>Sukhumanipuṇatthapaṭividdho, </span><br><p id=bv1:63.2><span class=root>Kathikānaṁ pavaro gaṇī; </span><br><p id=bv1:63.3><span class=root>Isi mantāniyā putto, </span><br><p id=bv1:63.4><span class=root>Puṇṇo nāmāti vissuto. </span><br><p id=bv1:64.1><span class=root>Etesaṁ cittamaññāya, </span><br><p id=bv1:64.2><span class=root>opammakusalo muni; </span><br><p id=bv1:64.3><span class=root>Kaṅkhacchedo mahāvīro, </span><br><p id=bv1:64.4><span class=root>kathesi attano guṇaṁ. </span><br><p id=bv1:65.1><span class=root>“Cattāro te asaṅkheyyā, </span><br><p id=bv1:65.2><span class=root>koṭi yesaṁ na nāyati; </span><br><p id=bv1:65.3><span class=root>Sattakāyo ca ākāso, </span><br><p id=bv1:65.4><span class=root>cakkavāḷā canantakā; </span><br><p id=bv1:65.5><span class=root>Buddhañāṇaṁ appameyyaṁ, </span><br><p id=bv1:65.6><span class=root>na sakkā ete vijānituṁ. </span><br><p id=bv1:66.1><span class=root>Kimetaṁ acchariyaṁ loke, </span><br><p id=bv1:66.2><span class=root>yaṁ me iddhivikubbanaṁ; </span><br><p id=bv1:66.3><span class=root>Aññe bahū acchariyā, </span><br><p id=bv1:66.4><span class=root>abbhutā lomahaṁsanā. </span><br><p id=bv1:67.1><span class=root>Yadāhaṁ tusite kāye, </span><br><p id=bv1:67.2><span class=root>santusito nāmahaṁ tadā; </span><br><p id=bv1:67.3><span class=root>Dasasahassī samāgamma, </span><br><p id=bv1:67.4><span class=root>yācanti pañjalī mamaṁ. </span><br><p id=bv1:68.1><span class=root>‘Kālo kho te mahāvīra, </span><br><p id=bv1:68.2><span class=root>uppajja mātukucchiyaṁ; </span><br><p id=bv1:68.3><span class=root>Sadevakaṁ tārayanto, </span><br><p id=bv1:68.4><span class=root>bujjhassu amataṁ padaṁ’. </span><br><p id=bv1:69.1><span class=root>Tusitā kāyā cavitvāna, </span><br><p id=bv1:69.2><span class=root>yadā okkami kucchiyaṁ; </span><br><p id=bv1:69.3><span class=root>Dasasahassīlokadhātu, </span><br><p id=bv1:69.4><span class=root>kampittha dharaṇī tadā. </span><br><p id=bv1:70.1><span class=root>Yadāhaṁ mātukucchito, </span><br><p id=bv1:70.2><span class=root>sampajānova nikkhamiṁ; </span><br><p id=bv1:70.3><span class=root>Sādhukāraṁ pavattenti, </span><br><p id=bv1:70.4><span class=root>dasasahassī pakampatha. </span><br><p id=bv1:71.1><span class=root>Okkantiṁ me samo natthi, </span><br><p id=bv1:71.2><span class=root>jātito abhinikkhame; </span><br><p id=bv1:71.3><span class=root>Sambodhiyaṁ ahaṁ seṭṭho, </span><br><p id=bv1:71.4><span class=root>dhammacakkappavattane. </span><br><p id=bv1:72.1><span class=root>Aho acchariyaṁ loke, </span><br><p id=bv1:72.2><span class=root>buddhānaṁ guṇamahantatā; </span><br><p id=bv1:72.3><span class=root>Dasasahassīlokadhātu, </span><br><p id=bv1:72.4><span class=root>chappakāraṁ pakampatha; </span><br><p id=bv1:72.5><span class=root>Obhāso ca mahā āsi, </span><br><p id=bv1:72.6><span class=root>accheraṁ lomahaṁsanaṁ”. </span><br><p id=bv1:73.1><span class=root>Bhagavā tamhi samaye, </span><br><p id=bv1:73.2><span class=root>lokajeṭṭho narāsabho; </span><br><p id=bv1:73.3><span class=root>Sadevakaṁ dassayanto, </span><br><p id=bv1:73.4><span class=root>iddhiyā caṅkamī jino. </span><br><p id=bv1:74.1><span class=root>Caṅkame caṅkamantova, </span><br><p id=bv1:74.2><span class=root>kathesi lokanāyako; </span><br><p id=bv1:74.3><span class=root>Antarā na nivatteti, </span><br><p id=bv1:74.4><span class=root>catuhatthe caṅkame yathā. </span><br><p id=bv1:75.1><span class=root>Sāriputto mahāpañño, </span><br><p id=bv1:75.2><span class=root>samādhijjhānakovido; </span><br><p id=bv1:75.3><span class=root>Paññāya pāramippatto, </span><br><p id=bv1:75.4><span class=root>pucchati lokanāyakaṁ. </span><br><p id=bv1:76.1><span class=root>“Kīdiso te mahāvīra, </span><br><p id=bv1:76.2><span class=root>abhinīhāro naruttama; </span><br><p id=bv1:76.3><span class=root>Kamhi kāle tayā dhīra, </span><br><p id=bv1:76.4><span class=root>patthitā bodhimuttamā. </span><br><p id=bv1:77.1><span class=root>Dānaṁ sīlañca nekkhammaṁ, </span><br><p id=bv1:77.2><span class=root>paññāvīriyañca kīdisaṁ; </span><br><p id=bv1:77.3><span class=root>Khantisaccamadhiṭṭhānaṁ, </span><br><p id=bv1:77.4><span class=root>mettupekkhā ca kīdisā. </span><br><p id=bv1:78.1><span class=root>Dasa pāramī tayā dhīra, </span><br><p id=bv1:78.2><span class=root>kīdisī lokanāyaka; </span><br><p id=bv1:78.3><span class=root>Kathaṁ upapāramī puṇṇā, </span><br><p id=bv1:78.4><span class=root>paramatthapāramī kathaṁ”. </span><br><p id=bv1:79.1><span class=root>Tassa puṭṭho viyākāsi, </span><br><p id=bv1:79.2><span class=root>karavīkamadhuragiro; </span><br><p id=bv1:79.3><span class=root>Nibbāpayanto hadayaṁ, </span><br><p id=bv1:79.4><span class=root>hāsayanto sadevakaṁ. </span><br><p id=bv1:80.1><span class=root>Atītabuddhānaṁ jinānaṁ desitaṁ, </span><br><p id=bv1:80.2><span class=root>Nikīlitaṁ buddhaparamparāgataṁ; </span><br><p id=bv1:80.3><span class=root>Pubbenivāsānugatāya buddhiyā, </span><br><p id=bv1:80.4><span class=root>Pakāsayī lokahitaṁ sadevake. </span><br><p id=bv1:81.1><span class=root>“Pītipāmojjajananaṁ, </span><br><p id=bv1:81.2><span class=root>sokasallavinodanaṁ; </span><br><p id=bv1:81.3><span class=root>Sabbasampattipaṭilābhaṁ, </span><br><p id=bv1:81.4><span class=root>cittīkatvā suṇātha me. </span><br><p id=bv1:82.1><span class=root>Madanimmadanaṁ sokanudaṁ, </span><br><p id=bv1:82.2><span class=root>Saṁsāraparimocanaṁ; </span><br><p id=bv1:82.3><span class=root>Sabbadukkhakkhayaṁ maggaṁ, </span><br><p id=bv1:82.4><span class=root>Sakkaccaṁ paṭipajjathā”ti. </span><br><p id=bv1:83.1><span class=root>Ratanacaṅkamanakaṇḍo niṭṭhito. </span><br></main><footer class="container footer"><small><a href=/about>Contact info</a></small></footer>