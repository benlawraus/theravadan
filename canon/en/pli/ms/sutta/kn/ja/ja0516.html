<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0515.html>Previous</a><a href=/canon/en/pli/ms/sutta/kn/ja/ja0517.html>Next</a></div><p><div class=verse-container id=ja516:0.1><span>Jātaka </span></div><p><div class=verse-container id=ja516:0.2><span>Tiṁsanipāta </span></div><p><div class=verse-container id=ja516:0.3><span>Kiṁchandavagga </span></div><p><div class=verse-container id=ja516:0.4><span class=big-bold>6. Mahākapijātaka </span></div><p><div class=verse-container id=ja516:1.1><span>Bārāṇasyaṁ ahū rājā, </span></div><p><div class=verse-container id=ja516:1.2><span>kāsīnaṁ raṭṭhavaḍḍhano; </span></div><p><div class=verse-container id=ja516:1.3><span>Mittāmaccaparibyūḷho, </span></div><p><div class=verse-container id=ja516:1.4><span>agamāsi migājinaṁ. </span></div><p><div class=verse-container id=ja516:2.1><span>Tattha brāhmaṇamaddakkhi, </span></div><p><div class=verse-container id=ja516:2.2><span>setaṁ citraṁ kilāsinaṁ; </span></div><p><div class=verse-container id=ja516:2.3><span>Viddhastaṁ koviḷāraṁva, </span></div><p><div class=verse-container id=ja516:2.4><span>kisaṁ dhamanisanthataṁ. </span></div><p><div class=verse-container id=ja516:3.1><span>Paramakāruññataṁ pattaṁ, </span></div><p><div class=verse-container id=ja516:3.2><span>disvā kicchagataṁ naraṁ; </span></div><p><div class=verse-container id=ja516:3.3><span>Avaca byamhito rājā, </span></div><p><div class=verse-container id=ja516:3.4><span>“yakkhānaṁ katamo nusi. </span></div><p><div class=verse-container id=ja516:4.1><span>Hatthapādā ca te setā, </span></div><p><div class=verse-container id=ja516:4.2><span>tato setataraṁ siro; </span></div><p><div class=verse-container id=ja516:4.3><span>Gattaṁ kammāsavaṇṇaṁ te, </span></div><p><div class=verse-container id=ja516:4.4><span>kilāsabahulo casi. </span></div><p><div class=verse-container id=ja516:5.1><span>Vaṭṭanāvaḷi saṅkāsā, </span></div><p><div class=verse-container id=ja516:5.2><span>piṭṭhi te ninnatunnatā; </span></div><p><div class=verse-container id=ja516:5.3><span>Kāḷapabbāva te aṅgā, </span></div><p><div class=verse-container id=ja516:5.4><span>nāññaṁ passāmi edisaṁ. </span></div><p><div class=verse-container id=ja516:6.1><span>Ugghaṭṭapādo tasito, </span></div><p><div class=verse-container id=ja516:6.2><span>kiso dhamanisanthato; </span></div><p><div class=verse-container id=ja516:6.3><span>Chāto ātattarūposi, </span></div><p><div class=verse-container id=ja516:6.4><span>kutosi kattha gacchasi. </span></div><p><div class=verse-container id=ja516:7.1><span>Duddasī appakārosi, </span></div><p><div class=verse-container id=ja516:7.2><span>dubbaṇṇo bhīmadassano; </span></div><p><div class=verse-container id=ja516:7.3><span>Janetti yāpi te mātā, </span></div><p><div class=verse-container id=ja516:7.4><span>na taṁ iccheyya passituṁ. </span></div><p><div class=verse-container id=ja516:8.1><span>Kiṁ kammamakaraṁ pubbe, </span></div><p><div class=verse-container id=ja516:8.2><span>Kaṁ avajjhaṁ aghātayi; </span></div><p><div class=verse-container id=ja516:8.3><span>Kibbisaṁ yaṁ karitvāna, </span></div><p><div class=verse-container id=ja516:8.4><span>Idaṁ dukkhaṁ upāgami”. </span></div><p><div class=verse-container id=ja516:9.1><span>“Taggha te ahamakkhissaṁ, </span></div><p><div class=verse-container id=ja516:9.2><span>yathāpi kusalo tathā; </span></div><p><div class=verse-container id=ja516:9.3><span>Saccavādiñhi lokasmiṁ, </span></div><p><div class=verse-container id=ja516:9.4><span>pasaṁsantīdha paṇḍitā. </span></div><p><div class=verse-container id=ja516:10.1><span>Eko caraṁ gogaveso, </span></div><p><div class=verse-container id=ja516:10.2><span>mūḷho accasariṁ vane; </span></div><p><div class=verse-container id=ja516:10.3><span>Araññe irīṇe vivane, </span></div><p><div class=verse-container id=ja516:10.4><span>nānākuñjarasevite. </span></div><p><div class=verse-container id=ja516:11.1><span>Vāḷamigānucarite, </span></div><p><div class=verse-container id=ja516:11.2><span>vippanaṭṭhosmi kānane; </span></div><p><div class=verse-container id=ja516:11.3><span>Acariṁ tattha sattāhaṁ, </span></div><p><div class=verse-container id=ja516:11.4><span>khuppipāsasamappito. </span></div><p><div class=verse-container id=ja516:12.1><span>Tattha tindukamaddakkhiṁ, </span></div><p><div class=verse-container id=ja516:12.2><span>visamaṭṭhaṁ bubhukkhito; </span></div><p><div class=verse-container id=ja516:12.3><span>Papātamabhilambantaṁ, </span></div><p><div class=verse-container id=ja516:12.4><span>sampannaphaladhārinaṁ. </span></div><p><div class=verse-container id=ja516:13.1><span>Vātassitāni bhakkhesiṁ, </span></div><p><div class=verse-container id=ja516:13.2><span>tāni rucciṁsu me bhusaṁ; </span></div><p><div class=verse-container id=ja516:13.3><span>Atitto rukkhamārūhiṁ, </span></div><p><div class=verse-container id=ja516:13.4><span>tattha hessāmi āsito. </span></div><p><div class=verse-container id=ja516:14.1><span>Ekaṁ me bhakkhitaṁ āsi, </span></div><p><div class=verse-container id=ja516:14.2><span>dutiyaṁ abhipatthitaṁ; </span></div><p><div class=verse-container id=ja516:14.3><span>Tato sā bhañjatha sākhā, </span></div><p><div class=verse-container id=ja516:14.4><span>chinnā pharasunā viya. </span></div><p><div class=verse-container id=ja516:15.1><span>Sohaṁ sahāva sākhāhi, </span></div><p><div class=verse-container id=ja516:15.2><span>uddhampādo avaṁsiro; </span></div><p><div class=verse-container id=ja516:15.3><span>Appatiṭṭhe anālambe, </span></div><p><div class=verse-container id=ja516:15.4><span>giriduggasmi pāpataṁ. </span></div><p><div class=verse-container id=ja516:16.1><span>Yasmā ca vāri gambhīraṁ, </span></div><p><div class=verse-container id=ja516:16.2><span>tasmā na samapajjisaṁ; </span></div><p><div class=verse-container id=ja516:16.3><span>Tattha sesiṁ nirānando, </span></div><p><div class=verse-container id=ja516:16.4><span>anūnā dasa rattiyo. </span></div><p><div class=verse-container id=ja516:17.1><span>Athettha kapi māgañchi, </span></div><p><div class=verse-container id=ja516:17.2><span>gonaṅgulo darīcaro; </span></div><p><div class=verse-container id=ja516:17.3><span>Sākhāhi sākhaṁ vicaranto, </span></div><p><div class=verse-container id=ja516:17.4><span>khādamāno dumapphalaṁ. </span></div><p><div class=verse-container id=ja516:18.1><span>So maṁ disvā kisaṁ paṇḍuṁ, </span></div><p><div class=verse-container id=ja516:18.2><span>kāruññamakaraṁ mayi; </span></div><p><div class=verse-container id=ja516:18.3><span>Ambho ko nāma so ettha, </span></div><p><div class=verse-container id=ja516:18.4><span>evaṁ dukkhena aṭṭito. </span></div><p><div class=verse-container id=ja516:19.1><span>Manusso amanusso vā, </span></div><p><div class=verse-container id=ja516:19.2><span>attānaṁ me pavedaya; </span></div><p><div class=verse-container id=ja516:19.3><span>Tassañjaliṁ paṇāmetvā, </span></div><p><div class=verse-container id=ja516:19.4><span>idaṁ vacanamabraviṁ. </span></div><p><div class=verse-container id=ja516:20.1><span>Manussohaṁ byasampatto, </span></div><p><div class=verse-container id=ja516:20.2><span>sā me natthi ito gati; </span></div><p><div class=verse-container id=ja516:20.3><span>Taṁ vo vadāmi bhaddaṁ vo, </span></div><p><div class=verse-container id=ja516:20.4><span>tvañca me saraṇaṁ bhava. </span></div><p><div class=verse-container id=ja516:21.1><span>Garuṁ silaṁ gahetvāna, </span></div><p><div class=verse-container id=ja516:21.2><span>vicarī pabbate kapi; </span></div><p><div class=verse-container id=ja516:21.3><span>Silāya yoggaṁ katvāna, </span></div><p><div class=verse-container id=ja516:21.4><span>nisabho etadabravi. </span></div><p><div class=verse-container id=ja516:22.1><span>Ehi me piṭṭhimāruyha, </span></div><p><div class=verse-container id=ja516:22.2><span>gīvaṁ gaṇhāhi bāhubhi; </span></div><p><div class=verse-container id=ja516:22.3><span>Ahaṁ taṁ uddharissāmi, </span></div><p><div class=verse-container id=ja516:22.4><span>giriduggata vegasā. </span></div><p><div class=verse-container id=ja516:23.1><span>Tassa taṁ vacanaṁ sutvā, </span></div><p><div class=verse-container id=ja516:23.2><span>vānarindassa sirīmato; </span></div><p><div class=verse-container id=ja516:23.3><span>Piṭṭhimāruyha dhīrassa, </span></div><p><div class=verse-container id=ja516:23.4><span>gīvaṁ bāhāhi aggahiṁ. </span></div><p><div class=verse-container id=ja516:24.1><span>So maṁ tato samuṭṭhāsi, </span></div><p><div class=verse-container id=ja516:24.2><span>tejassī balavā kapi; </span></div><p><div class=verse-container id=ja516:24.3><span>Vihaññamāno kicchena, </span></div><p><div class=verse-container id=ja516:24.4><span>giriduggata vegasā. </span></div><p><div class=verse-container id=ja516:25.1><span>Uddharitvāna maṁ santo, </span></div><p><div class=verse-container id=ja516:25.2><span>nisabho etadabravi; </span></div><p><div class=verse-container id=ja516:25.3><span>Iṅgha maṁ samma rakkhassu, </span></div><p><div class=verse-container id=ja516:25.4><span>pasupissaṁ muhuttakaṁ. </span></div><p><div class=verse-container id=ja516:26.1><span>Sīhā byagghā ca dīpī ca, </span></div><p><div class=verse-container id=ja516:26.2><span>acchakokataracchayo; </span></div><p><div class=verse-container id=ja516:26.3><span>Te maṁ pamattaṁ hiṁseyyuṁ, </span></div><p><div class=verse-container id=ja516:26.4><span>te tvaṁ disvā nivāraya. </span></div><p><div class=verse-container id=ja516:27.1><span>Evaṁ me parittātūna, </span></div><p><div class=verse-container id=ja516:27.2><span>pasupī so muhuttakaṁ; </span></div><p><div class=verse-container id=ja516:27.3><span>Tadāhaṁ pāpikaṁ diṭṭhiṁ, </span></div><p><div class=verse-container id=ja516:27.4><span>paṭilacchiṁ ayoniso. </span></div><p><div class=verse-container id=ja516:28.1><span>Bhakkho ayaṁ manussānaṁ, </span></div><p><div class=verse-container id=ja516:28.2><span>yathā caññe vane migā; </span></div><p><div class=verse-container id=ja516:28.3><span>Yaṁ nūnimaṁ vadhitvāna, </span></div><p><div class=verse-container id=ja516:28.4><span>chāto khādeyya vānaraṁ. </span></div><p><div class=verse-container id=ja516:29.1><span>Asito ca gamissāmi, </span></div><p><div class=verse-container id=ja516:29.2><span>maṁsamādāya sambalaṁ; </span></div><p><div class=verse-container id=ja516:29.3><span>Kantāraṁ nittharissāmi, </span></div><p><div class=verse-container id=ja516:29.4><span>pātheyyaṁ me bhavissati. </span></div><p><div class=verse-container id=ja516:30.1><span>Tato silaṁ gahetvāna, </span></div><p><div class=verse-container id=ja516:30.2><span>matthakaṁ sannitāḷayiṁ; </span></div><p><div class=verse-container id=ja516:30.3><span>Mama gattakilantassa, </span></div><p><div class=verse-container id=ja516:30.4><span>pahāro dubbalo ahu. </span></div><p><div class=verse-container id=ja516:31.1><span>So ca vegenudappatto, </span></div><p><div class=verse-container id=ja516:31.2><span>kapi ruhira makkhito; </span></div><p><div class=verse-container id=ja516:31.3><span>Assupuṇṇehi nettehi, </span></div><p><div class=verse-container id=ja516:31.4><span>rodanto maṁ udikkhati. </span></div><p><div class=verse-container id=ja516:32.1><span>‘Māyyomaṁ kari bhaddante, </span></div><p><div class=verse-container id=ja516:32.2><span>tvañca nāmedisaṁ kari; </span></div><p><div class=verse-container id=ja516:32.3><span>Tvañca kho nāma dīghāvu, </span></div><p><div class=verse-container id=ja516:32.4><span>aññe vāretumarahasi. </span></div><p><div class=verse-container id=ja516:33.1><span>Aho vata re purisa, </span></div><p><div class=verse-container id=ja516:33.2><span>tāvadukkarakāraka; </span></div><p><div class=verse-container id=ja516:33.3><span>Edisā visamā duggā, </span></div><p><div class=verse-container id=ja516:33.4><span>papātā uddhato mayā. </span></div><p><div class=verse-container id=ja516:34.1><span>Ānīto paralokāva, </span></div><p><div class=verse-container id=ja516:34.2><span>dubbheyyaṁ maṁ amaññatha; </span></div><p><div class=verse-container id=ja516:34.3><span>Taṁ tena pāpadhammena, </span></div><p><div class=verse-container id=ja516:34.4><span>pāpaṁ pāpena cintitaṁ. </span></div><p><div class=verse-container id=ja516:35.1><span>Mā heva tvaṁ adhammaṭṭha, </span></div><p><div class=verse-container id=ja516:35.2><span>vedanaṁ kaṭukaṁ phusi; </span></div><p><div class=verse-container id=ja516:35.3><span>Mā heva pāpakammaṁ taṁ, </span></div><p><div class=verse-container id=ja516:35.4><span>phalaṁ veḷuṁva taṁ vadhi. </span></div><p><div class=verse-container id=ja516:36.1><span>Tayime natthi vissāso, </span></div><p><div class=verse-container id=ja516:36.2><span>pāpadhamma asaññata; </span></div><p><div class=verse-container id=ja516:36.3><span>Ehi me piṭṭhito gaccha, </span></div><p><div class=verse-container id=ja516:36.4><span>dissamānova santike. </span></div><p><div class=verse-container id=ja516:37.1><span>Muttosi hatthā vāḷānaṁ, </span></div><p><div class=verse-container id=ja516:37.2><span>pattosi mānusiṁ padaṁ; </span></div><p><div class=verse-container id=ja516:37.3><span>Esa maggo adhammaṭṭha, </span></div><p><div class=verse-container id=ja516:37.4><span>tena gaccha yathāsukhaṁ’. </span></div><p><div class=verse-container id=ja516:38.1><span>Idaṁ vatvā giricaro, </span></div><p><div class=verse-container id=ja516:38.2><span>rahade pakkhalya matthakaṁ; </span></div><p><div class=verse-container id=ja516:38.3><span>Assūni sampamajjitvā, </span></div><p><div class=verse-container id=ja516:38.4><span>tato pabbatamāruhi. </span></div><p><div class=verse-container id=ja516:39.1><span>Sohaṁ tenābhisattosmi, </span></div><p><div class=verse-container id=ja516:39.2><span>pariḷāhena aṭṭito; </span></div><p><div class=verse-container id=ja516:39.3><span>Ḍayhamānena gattena, </span></div><p><div class=verse-container id=ja516:39.4><span>vāriṁ pātuṁ upāgamiṁ. </span></div><p><div class=verse-container id=ja516:40.1><span>Agginā viya santatto, </span></div><p><div class=verse-container id=ja516:40.2><span>rahado ruhiramakkhito; </span></div><p><div class=verse-container id=ja516:40.3><span>Pubbalohitasaṅkāso, </span></div><p><div class=verse-container id=ja516:40.4><span>sabbo me samapajjatha. </span></div><p><div class=verse-container id=ja516:41.1><span>Yāvanto udabindūni, </span></div><p><div class=verse-container id=ja516:41.2><span>kāyasmiṁ nipatiṁsu me; </span></div><p><div class=verse-container id=ja516:41.3><span>Tāvanto gaṇḍa jāyetha, </span></div><p><div class=verse-container id=ja516:41.4><span>addhabeluvasādisā. </span></div><p><div class=verse-container id=ja516:42.1><span>Pabhinnā pagghariṁsu me, </span></div><p><div class=verse-container id=ja516:42.2><span>kuṇapā pubbalohitā; </span></div><p><div class=verse-container id=ja516:42.3><span>Yena yeneva gacchāmi, </span></div><p><div class=verse-container id=ja516:42.4><span>gāmesu nigamesu ca. </span></div><p><div class=verse-container id=ja516:43.1><span>Daṇḍahatthā nivārenti, </span></div><p><div class=verse-container id=ja516:43.2><span>itthiyo purisā ca maṁ; </span></div><p><div class=verse-container id=ja516:43.3><span>Okkitā pūtigandhena, </span></div><p><div class=verse-container id=ja516:43.4><span>māssu orena āgamā. </span></div><p><div class=verse-container id=ja516:44.1><span>Etādisaṁ idaṁ dukkhaṁ, </span></div><p><div class=verse-container id=ja516:44.2><span>satta vassāni dāni me; </span></div><p><div class=verse-container id=ja516:44.3><span>Anubhomi sakaṁ kammaṁ, </span></div><p><div class=verse-container id=ja516:44.4><span>pubbe dukkaṭamattano. </span></div><p><div class=verse-container id=ja516:45.1><span>Taṁ vo vadāmi bhaddante, </span></div><p><div class=verse-container id=ja516:45.2><span>yāvantettha samāgatā; </span></div><p><div class=verse-container id=ja516:45.3><span>Māssu mittāna dubbhittho, </span></div><p><div class=verse-container id=ja516:45.4><span>mittadubbho hi pāpako. </span></div><p><div class=verse-container id=ja516:46.1><span>Kuṭṭhī kilāsī bhavati, </span></div><p><div class=verse-container id=ja516:46.2><span>yo mittānidha dubbhati; </span></div><p><div class=verse-container id=ja516:46.3><span>Kāyassa bhedā mittaddu, </span></div><p><div class=verse-container id=ja516:46.4><span>nirayaṁ sopapajjatī”ti. </span></div><p><div class=verse-container id=ja516:47.1><span>Mahākapijātakaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/ja/ja0515.html>Previous</a><a href=/canon/en/pli/ms/sutta/kn/ja/ja0517.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>