<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0464.html>Previous</a><a href=/canon/en/pli/ms/sutta/kn/ja/ja0466.html>Next</a></div><p id=ja465:0.1><span class=root>Jātaka </span><br><p id=ja465:0.2><span class=root>Dvādasakanipāta </span><br><p id=ja465:0.3><span class=root>Cūḷakuṇālavagga </span><br><p id=ja465:0.4><span class="root big-bold">2. Bhaddasālajātaka </span><br><p id=ja465:1.1><span class=root>“Kā tvaṁ suddhehi vatthehi, </span><br><p id=ja465:1.2><span class=root>aghe vehāyasaṁ ṭhitā; </span><br><p id=ja465:1.3><span class=root>Kena tyāssūni vattanti, </span><br><p id=ja465:1.4><span class=root>kuto taṁ bhayamāgataṁ”. </span><br><p id=ja465:2.1><span class=root>“Taveva deva vijite, </span><br><p id=ja465:2.2><span class=root>bhaddasāloti maṁ vidū; </span><br><p id=ja465:2.3><span class=root>Saṭṭhi vassasahassāni, </span><br><p id=ja465:2.4><span class=root>tiṭṭhato pūjitassa me. </span><br><p id=ja465:3.1><span class=root>Kārayantā nagarāni, </span><br><p id=ja465:3.2><span class=root>agāre ca disampati; </span><br><p id=ja465:3.3><span class=root>Vividhe cāpi pāsāde, </span><br><p id=ja465:3.4><span class=root>na maṁ te accamaññisuṁ; </span><br><p id=ja465:3.5><span class=root>Yatheva maṁ te pūjesuṁ, </span><br><p id=ja465:3.6><span class=root>tatheva tvampi pūjaya”. </span><br><p id=ja465:4.1><span class=root>“Taṁ ivāhaṁ na passāmi, </span><br><p id=ja465:4.2><span class=root>thūlaṁ kāyena te dumaṁ; </span><br><p id=ja465:4.3><span class=root>Ārohapariṇāhena, </span><br><p id=ja465:4.4><span class=root>abhirūposi jātiyā. </span><br><p id=ja465:5.1><span class=root>Pāsādaṁ kārayissāmi, </span><br><p id=ja465:5.2><span class=root>ekatthambhaṁ manoramaṁ; </span><br><p id=ja465:5.3><span class=root>Tattha taṁ upanessāmi, </span><br><p id=ja465:5.4><span class=root>ciraṁ te yakkha jīvitaṁ”. </span><br><p id=ja465:6.1><span class=root>“Evaṁ cittaṁ udapādi, </span><br><p id=ja465:6.2><span class=root>sarīrena vinābhāvo; </span><br><p id=ja465:6.3><span class=root>Puthuso maṁ vikantitvā, </span><br><p id=ja465:6.4><span class=root>khaṇḍaso avakantatha. </span><br><p id=ja465:7.1><span class=root>Agge ca chetvā majjhe ca, </span><br><p id=ja465:7.2><span class=root>pacchā mūlamhi chindatha; </span><br><p id=ja465:7.3><span class=root>Evaṁ me chijjamānassa, </span><br><p id=ja465:7.4><span class=root>na dukkhaṁ maraṇaṁ siyā”. </span><br><p id=ja465:8.1><span class=root>“Hatthapādaṁ yathā chinde, </span><br><p id=ja465:8.2><span class=root>Kaṇṇanāsañca jīvato; </span><br><p id=ja465:8.3><span class=root>Tato pacchā siro chinde, </span><br><p id=ja465:8.4><span class=root>Taṁ dukkhaṁ maraṇaṁ siyā. </span><br><p id=ja465:9.1><span class=root>Sukhaṁ nu khaṇḍaso chinnaṁ, </span><br><p id=ja465:9.2><span class=root>bhaddasāla vanappati; </span><br><p id=ja465:9.3><span class=root>Kiṁhetu kiṁ upādāya, </span><br><p id=ja465:9.4><span class=root>khaṇḍaso chinnamicchasi”. </span><br><p id=ja465:10.1><span class=root>“Yañca hetumupādāya, </span><br><p id=ja465:10.2><span class=root>hetuṁ dhammūpasaṁhitaṁ; </span><br><p id=ja465:10.3><span class=root>Khaṇḍaso chinnamicchāmi, </span><br><p id=ja465:10.4><span class=root>mahārāja suṇohi me. </span><br><p id=ja465:11.1><span class=root>Ñātī me sukhasaṁvaddhā, </span><br><p id=ja465:11.2><span class=root>mama passe nivātajā; </span><br><p id=ja465:11.3><span class=root>Tepihaṁ upahiṁseyyaṁ, </span><br><p id=ja465:11.4><span class=root>paresaṁ asukhocitaṁ”. </span><br><p id=ja465:12.1><span class=root>“Ceteyyarūpaṁ cetesi, </span><br><p id=ja465:12.2><span class=root>bhaddasāla vanappati; </span><br><p id=ja465:12.3><span class=root>Hitakāmosi ñātīnaṁ, </span><br><p id=ja465:12.4><span class=root>abhayaṁ samma dammi te”ti. </span><br><p id=ja465:13.1><span class=root>Bhaddasālajātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>