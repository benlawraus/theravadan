<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0498.html>Previous</a><a href=/canon/en/pli/ms/sutta/kn/ja/ja0500.html>Next</a></div><p id=ja499:0.1><span class=root>Jātaka </span><br><p id=ja499:0.2><span class=root>Vīsatinipāta </span><br><p id=ja499:0.3><span class=root>Mātaṅgavagga </span><br><p id=ja499:0.4><span class="root big-bold">3. Sivijātaka </span><br><p id=ja499:1.1><span class=root>“Dūre apassaṁ therova, </span><br><p id=ja499:1.2><span class=root>cakkhuṁ yācitumāgato; </span><br><p id=ja499:1.3><span class=root>Ekanettā bhavissāma, </span><br><p id=ja499:1.4><span class=root>cakkhuṁ me dehi yācito”. </span><br><p id=ja499:2.1><span class=root>“Kenānusiṭṭho idha māgatosi, </span><br><p id=ja499:2.2><span class=root>Vanibbaka cakkhupathāni yācituṁ; </span><br><p id=ja499:2.3><span class=root>Suduccajaṁ yācasi uttamaṅgaṁ, </span><br><p id=ja499:2.4><span class=root>Yamāhu nettaṁ purisena duccajaṁ”. </span><br><p id=ja499:3.1><span class=root>“Yamāhu devesu sujampatīti, </span><br><p id=ja499:3.2><span class=root>Maghavāti naṁ āhu manussaloke; </span><br><p id=ja499:3.3><span class=root>Tenānusiṭṭho idha māgatosmi, </span><br><p id=ja499:3.4><span class=root>Vanibbako cakkhupathāni yācituṁ. </span><br><p id=ja499:4.1><span class=root>Vanibbato mayha vaniṁ anuttaraṁ, </span><br><p id=ja499:4.2><span class=root>Dadāhi te cakkhupathāni yācito; </span><br><p id=ja499:4.3><span class=root>Dadāhi me cakkhupathaṁ anuttaraṁ, </span><br><p id=ja499:4.4><span class=root>Yamāhu nettaṁ purisena duccajaṁ”. </span><br><p id=ja499:5.1><span class=root>“Yena atthena āgacchi, </span><br><p id=ja499:5.2><span class=root>yamatthamabhipatthayaṁ; </span><br><p id=ja499:5.3><span class=root>Te te ijjhantu saṅkappā, </span><br><p id=ja499:5.4><span class=root>labha cakkhūni brāhmaṇa. </span><br><p id=ja499:6.1><span class=root>Ekaṁ te yācamānassa, </span><br><p id=ja499:6.2><span class=root>Ubhayāni dadāmahaṁ; </span><br><p id=ja499:6.3><span class=root>Sa cakkhumā gaccha janassa pekkhato, </span><br><p id=ja499:6.4><span class=root>Yadicchase tvaṁ tadate samijjhatu”. </span><br><p id=ja499:7.1><span class=root>“Mā no deva adā cakkhuṁ, </span><br><p id=ja499:7.2><span class=root>mā no sabbe parākari; </span><br><p id=ja499:7.3><span class=root>Dhanaṁ dehi mahārāja, </span><br><p id=ja499:7.4><span class=root>muttā veḷuriyā bahū. </span><br><p id=ja499:8.1><span class=root>Yutte deva rathe dehi, </span><br><p id=ja499:8.2><span class=root>ājānīye calaṅkate; </span><br><p id=ja499:8.3><span class=root>Nāge dehi mahārāja, </span><br><p id=ja499:8.4><span class=root>hemakappanavāsase. </span><br><p id=ja499:9.1><span class=root>Yathā taṁ sivayo sabbe, </span><br><p id=ja499:9.2><span class=root>sayoggā sarathā sadā; </span><br><p id=ja499:9.3><span class=root>Samantā parikireyyuṁ, </span><br><p id=ja499:9.4><span class=root>evaṁ dehi rathesabha”. </span><br><p id=ja499:10.1><span class=root>“Yo ve dassanti vatvāna, </span><br><p id=ja499:10.2><span class=root>adāne kurute mano; </span><br><p id=ja499:10.3><span class=root>Bhūmyaṁ so patitaṁ pāsaṁ, </span><br><p id=ja499:10.4><span class=root>gīvāyaṁ paṭimuñcati. </span><br><p id=ja499:11.1><span class=root>Yo ve dassanti vatvāna, </span><br><p id=ja499:11.2><span class=root>adāne kurute mano; </span><br><p id=ja499:11.3><span class=root>Pāpā pāpataro hoti, </span><br><p id=ja499:11.4><span class=root>sampatto yamasādhanaṁ. </span><br><p id=ja499:12.1><span class=root>Yañhi yāce tañhi dade, </span><br><p id=ja499:12.2><span class=root>yaṁ na yāce na taṁ dade; </span><br><p id=ja499:12.3><span class=root>Svāhaṁ tameva dassāmi, </span><br><p id=ja499:12.4><span class=root>yaṁ maṁ yācati brāhmaṇo”. </span><br><p id=ja499:13.1><span class=root>“Āyuṁ nu vaṇṇaṁ nu sukhaṁ balaṁ nu, </span><br><p id=ja499:13.2><span class=root>Kiṁ patthayāno nu janinda desi; </span><br><p id=ja499:13.3><span class=root>Kathañhi rājā sivinaṁ anuttaro, </span><br><p id=ja499:13.4><span class=root>Cakkhūni dajjā paralokahetu”. </span><br><p id=ja499:14.1><span class=root>“Na vāhametaṁ yasasā dadāmi, </span><br><p id=ja499:14.2><span class=root>Na puttamicche na dhanaṁ na raṭṭhaṁ; </span><br><p id=ja499:14.3><span class=root>Satañca dhammo carito purāṇo, </span><br><p id=ja499:14.4><span class=root>Icceva dāne ramate mano mama”. </span><br><p id=ja499:14.5><span class=root>(…) </span><br><p id=ja499:15.1><span class=root>“Sakhā ca mitto ca mamāsi sīvika, </span><br><p id=ja499:15.2><span class=root>Susikkhito sādhu karohi me vaco; </span><br><p id=ja499:15.3><span class=root>Uddharitvā cakkhūni mamaṁ jigīsato, </span><br><p id=ja499:15.4><span class=root>Hatthesu ṭhapehi vanibbakassa”. </span><br><p id=ja499:16.1><span class=root>Codito sivirājena, </span><br><p id=ja499:16.2><span class=root>sīviko vacanaṅkaro; </span><br><p id=ja499:16.3><span class=root>Rañño cakkhūnuddharitvā, </span><br><p id=ja499:16.4><span class=root>brāhmaṇassūpanāmayi; </span><br><p id=ja499:16.5><span class=root>Sacakkhu brāhmaṇo āsi, </span><br><p id=ja499:16.6><span class=root>andho rājā upāvisi. </span><br><p id=ja499:17.1><span class=root>Tato so katipāhassa, </span><br><p id=ja499:17.2><span class=root>uparūḷhesu cakkhusu; </span><br><p id=ja499:17.3><span class=root>Sūtaṁ āmantayī rājā, </span><br><p id=ja499:17.4><span class=root>sivīnaṁ raṭṭhavaḍḍhano. </span><br><p id=ja499:18.1><span class=root>“Yojehi sārathi yānaṁ, </span><br><p id=ja499:18.2><span class=root>yuttañca paṭivedaya; </span><br><p id=ja499:18.3><span class=root>Uyyānabhūmiṁ gacchāma, </span><br><p id=ja499:18.4><span class=root>pokkharañño vanāni ca”. </span><br><p id=ja499:19.1><span class=root>So ca pokkharaṇītīre, </span><br><p id=ja499:19.2><span class=root>pallaṅkena upāvisi; </span><br><p id=ja499:19.3><span class=root>Tassa sakko pāturahu, </span><br><p id=ja499:19.4><span class=root>devarājā sujampati. </span><br><p id=ja499:20.1><span class=root>“Sakkohamasmi devindo, </span><br><p id=ja499:20.2><span class=root>āgatosmi tavantike; </span><br><p id=ja499:20.3><span class=root>Varaṁ varassu rājīsi, </span><br><p id=ja499:20.4><span class=root>yaṁ kiñci manasicchasi”. </span><br><p id=ja499:21.1><span class=root>“Pahūtaṁ me dhanaṁ sakka, </span><br><p id=ja499:21.2><span class=root>balaṁ koso canappako; </span><br><p id=ja499:21.3><span class=root>Andhassa me sato dāni, </span><br><p id=ja499:21.4><span class=root>maraṇaññeva ruccati”. </span><br><p id=ja499:22.1><span class=root>“Yāni saccāni dvipadinda, </span><br><p id=ja499:22.2><span class=root>tāni bhāsassu khattiya; </span><br><p id=ja499:22.3><span class=root>Saccaṁ te bhaṇamānassa, </span><br><p id=ja499:22.4><span class=root>puna cakkhu bhavissati”. </span><br><p id=ja499:23.1><span class=root>“Ye maṁ yācitumāyanti, </span><br><p id=ja499:23.2><span class=root>nānāgottā vanibbakā; </span><br><p id=ja499:23.3><span class=root>Yopi maṁ yācate tattha, </span><br><p id=ja499:23.4><span class=root>sopi me manaso piyo; </span><br><p id=ja499:23.5><span class=root>Etena saccavajjena, </span><br><p id=ja499:23.6><span class=root>cakkhu me upapajjatha. </span><br><p id=ja499:24.1><span class=root>Yaṁ maṁ so yācituṁ āgā, </span><br><p id=ja499:24.2><span class=root>dehi cakkhunti brāhmaṇo; </span><br><p id=ja499:24.3><span class=root>Tassa cakkhūni pādāsiṁ, </span><br><p id=ja499:24.4><span class=root>brāhmaṇassa vanibbato. </span><br><p id=ja499:25.1><span class=root>Bhiyyo maṁ āvisī pīti, </span><br><p id=ja499:25.2><span class=root>somanassañcanappakaṁ; </span><br><p id=ja499:25.3><span class=root>Etena saccavajjena, </span><br><p id=ja499:25.4><span class=root>dutiyaṁ me upapajjatha”. </span><br><p id=ja499:26.1><span class=root>“Dhammena bhāsitā gāthā, </span><br><p id=ja499:26.2><span class=root>sivīnaṁ raṭṭhavaḍḍhana; </span><br><p id=ja499:26.3><span class=root>Etāni tava nettāni, </span><br><p id=ja499:26.4><span class=root>dibbāni paṭidissare. </span><br><p id=ja499:27.1><span class=root>Tirokuṭṭaṁ tiroselaṁ, </span><br><p id=ja499:27.2><span class=root>samatiggayha pabbataṁ; </span><br><p id=ja499:27.3><span class=root>Samantā yojanasataṁ, </span><br><p id=ja499:27.4><span class=root>dassanaṁ anubhontu te”. </span><br><p id=ja499:28.1><span class=root>“Ko nīdha vittaṁ na dadeyya yācito, </span><br><p id=ja499:28.2><span class=root>Api visiṭṭhaṁ supiyampi attano; </span><br><p id=ja499:28.3><span class=root>Tadiṅgha sabbe sivayo samāgatā, </span><br><p id=ja499:28.4><span class=root>Dibbāni nettāni mamajja passatha. </span><br><p id=ja499:29.1><span class=root>Tirokuṭṭaṁ tiroselaṁ, </span><br><p id=ja499:29.2><span class=root>samatiggayha pabbataṁ; </span><br><p id=ja499:29.3><span class=root>Samantā yojanasataṁ, </span><br><p id=ja499:29.4><span class=root>dassanaṁ anubhonti me. </span><br><p id=ja499:30.1><span class=root>Na cāgamattā paramatthi kiñci, </span><br><p id=ja499:30.2><span class=root>Maccānaṁ idha jīvite; </span><br><p id=ja499:30.3><span class=root>Datvāna mānusaṁ cakkhuṁ, </span><br><p id=ja499:30.4><span class=root>Laddhaṁ me cakkhuṁ amānusaṁ. </span><br><p id=ja499:31.1><span class=root>Etampi disvā sivayo, </span><br><p id=ja499:31.2><span class=root>Detha dānāni bhuñjatha; </span><br><p id=ja499:31.3><span class=root>Datvā ca bhutvā ca yathānubhāvaṁ, </span><br><p id=ja499:31.4><span class=root>Aninditā saggamupetha ṭhānan”ti. </span><br><p id=ja499:32.1><span class=root>Sivijātakaṁ tatiyaṁ. </span><br></main><footer class="container footer"><small><a href=/about>Contact info</a></small></footer>