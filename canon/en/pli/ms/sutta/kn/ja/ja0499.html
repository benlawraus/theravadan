<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0498.html>Previous</a><a href=/canon/en/pli/ms/sutta/kn/ja/ja0500.html>Next</a></div><p><div class=verse-container id=ja499:0.1><span>Jātaka </span></div><p><div class=verse-container id=ja499:0.2><span>Vīsatinipāta </span></div><p><div class=verse-container id=ja499:0.3><span>Mātaṅgavagga </span></div><p><div class=verse-container id=ja499:0.4><span class=big-bold>3. Sivijātaka </span></div><p><div class=verse-container id=ja499:1.1><span>“Dūre apassaṁ therova, </span></div><p><div class=verse-container id=ja499:1.2><span>cakkhuṁ yācitumāgato; </span></div><p><div class=verse-container id=ja499:1.3><span>Ekanettā bhavissāma, </span></div><p><div class=verse-container id=ja499:1.4><span>cakkhuṁ me dehi yācito”. </span></div><p><div class=verse-container id=ja499:2.1><span>“Kenānusiṭṭho idha māgatosi, </span></div><p><div class=verse-container id=ja499:2.2><span>Vanibbaka cakkhupathāni yācituṁ; </span></div><p><div class=verse-container id=ja499:2.3><span>Suduccajaṁ yācasi uttamaṅgaṁ, </span></div><p><div class=verse-container id=ja499:2.4><span>Yamāhu nettaṁ purisena duccajaṁ”. </span></div><p><div class=verse-container id=ja499:3.1><span>“Yamāhu devesu sujampatīti, </span></div><p><div class=verse-container id=ja499:3.2><span>Maghavāti naṁ āhu manussaloke; </span></div><p><div class=verse-container id=ja499:3.3><span>Tenānusiṭṭho idha māgatosmi, </span></div><p><div class=verse-container id=ja499:3.4><span>Vanibbako cakkhupathāni yācituṁ. </span></div><p><div class=verse-container id=ja499:4.1><span>Vanibbato mayha vaniṁ anuttaraṁ, </span></div><p><div class=verse-container id=ja499:4.2><span>Dadāhi te cakkhupathāni yācito; </span></div><p><div class=verse-container id=ja499:4.3><span>Dadāhi me cakkhupathaṁ anuttaraṁ, </span></div><p><div class=verse-container id=ja499:4.4><span>Yamāhu nettaṁ purisena duccajaṁ”. </span></div><p><div class=verse-container id=ja499:5.1><span>“Yena atthena āgacchi, </span></div><p><div class=verse-container id=ja499:5.2><span>yamatthamabhipatthayaṁ; </span></div><p><div class=verse-container id=ja499:5.3><span>Te te ijjhantu saṅkappā, </span></div><p><div class=verse-container id=ja499:5.4><span>labha cakkhūni brāhmaṇa. </span></div><p><div class=verse-container id=ja499:6.1><span>Ekaṁ te yācamānassa, </span></div><p><div class=verse-container id=ja499:6.2><span>Ubhayāni dadāmahaṁ; </span></div><p><div class=verse-container id=ja499:6.3><span>Sa cakkhumā gaccha janassa pekkhato, </span></div><p><div class=verse-container id=ja499:6.4><span>Yadicchase tvaṁ tadate samijjhatu”. </span></div><p><div class=verse-container id=ja499:7.1><span>“Mā no deva adā cakkhuṁ, </span></div><p><div class=verse-container id=ja499:7.2><span>mā no sabbe parākari; </span></div><p><div class=verse-container id=ja499:7.3><span>Dhanaṁ dehi mahārāja, </span></div><p><div class=verse-container id=ja499:7.4><span>muttā veḷuriyā bahū. </span></div><p><div class=verse-container id=ja499:8.1><span>Yutte deva rathe dehi, </span></div><p><div class=verse-container id=ja499:8.2><span>ājānīye calaṅkate; </span></div><p><div class=verse-container id=ja499:8.3><span>Nāge dehi mahārāja, </span></div><p><div class=verse-container id=ja499:8.4><span>hemakappanavāsase. </span></div><p><div class=verse-container id=ja499:9.1><span>Yathā taṁ sivayo sabbe, </span></div><p><div class=verse-container id=ja499:9.2><span>sayoggā sarathā sadā; </span></div><p><div class=verse-container id=ja499:9.3><span>Samantā parikireyyuṁ, </span></div><p><div class=verse-container id=ja499:9.4><span>evaṁ dehi rathesabha”. </span></div><p><div class=verse-container id=ja499:10.1><span>“Yo ve dassanti vatvāna, </span></div><p><div class=verse-container id=ja499:10.2><span>adāne kurute mano; </span></div><p><div class=verse-container id=ja499:10.3><span>Bhūmyaṁ so patitaṁ pāsaṁ, </span></div><p><div class=verse-container id=ja499:10.4><span>gīvāyaṁ paṭimuñcati. </span></div><p><div class=verse-container id=ja499:11.1><span>Yo ve dassanti vatvāna, </span></div><p><div class=verse-container id=ja499:11.2><span>adāne kurute mano; </span></div><p><div class=verse-container id=ja499:11.3><span>Pāpā pāpataro hoti, </span></div><p><div class=verse-container id=ja499:11.4><span>sampatto yamasādhanaṁ. </span></div><p><div class=verse-container id=ja499:12.1><span>Yañhi yāce tañhi dade, </span></div><p><div class=verse-container id=ja499:12.2><span>yaṁ na yāce na taṁ dade; </span></div><p><div class=verse-container id=ja499:12.3><span>Svāhaṁ tameva dassāmi, </span></div><p><div class=verse-container id=ja499:12.4><span>yaṁ maṁ yācati brāhmaṇo”. </span></div><p><div class=verse-container id=ja499:13.1><span>“Āyuṁ nu vaṇṇaṁ nu sukhaṁ balaṁ nu, </span></div><p><div class=verse-container id=ja499:13.2><span>Kiṁ patthayāno nu janinda desi; </span></div><p><div class=verse-container id=ja499:13.3><span>Kathañhi rājā sivinaṁ anuttaro, </span></div><p><div class=verse-container id=ja499:13.4><span>Cakkhūni dajjā paralokahetu”. </span></div><p><div class=verse-container id=ja499:14.1><span>“Na vāhametaṁ yasasā dadāmi, </span></div><p><div class=verse-container id=ja499:14.2><span>Na puttamicche na dhanaṁ na raṭṭhaṁ; </span></div><p><div class=verse-container id=ja499:14.3><span>Satañca dhammo carito purāṇo, </span></div><p><div class=verse-container id=ja499:14.4><span>Icceva dāne ramate mano mama”. </span></div><p><div class=verse-container id=ja499:14.5><span>(…) </span></div><p><div class=verse-container id=ja499:15.1><span>“Sakhā ca mitto ca mamāsi sīvika, </span></div><p><div class=verse-container id=ja499:15.2><span>Susikkhito sādhu karohi me vaco; </span></div><p><div class=verse-container id=ja499:15.3><span>Uddharitvā cakkhūni mamaṁ jigīsato, </span></div><p><div class=verse-container id=ja499:15.4><span>Hatthesu ṭhapehi vanibbakassa”. </span></div><p><div class=verse-container id=ja499:16.1><span>Codito sivirājena, </span></div><p><div class=verse-container id=ja499:16.2><span>sīviko vacanaṅkaro; </span></div><p><div class=verse-container id=ja499:16.3><span>Rañño cakkhūnuddharitvā, </span></div><p><div class=verse-container id=ja499:16.4><span>brāhmaṇassūpanāmayi; </span></div><p><div class=verse-container id=ja499:16.5><span>Sacakkhu brāhmaṇo āsi, </span></div><p><div class=verse-container id=ja499:16.6><span>andho rājā upāvisi. </span></div><p><div class=verse-container id=ja499:17.1><span>Tato so katipāhassa, </span></div><p><div class=verse-container id=ja499:17.2><span>uparūḷhesu cakkhusu; </span></div><p><div class=verse-container id=ja499:17.3><span>Sūtaṁ āmantayī rājā, </span></div><p><div class=verse-container id=ja499:17.4><span>sivīnaṁ raṭṭhavaḍḍhano. </span></div><p><div class=verse-container id=ja499:18.1><span>“Yojehi sārathi yānaṁ, </span></div><p><div class=verse-container id=ja499:18.2><span>yuttañca paṭivedaya; </span></div><p><div class=verse-container id=ja499:18.3><span>Uyyānabhūmiṁ gacchāma, </span></div><p><div class=verse-container id=ja499:18.4><span>pokkharañño vanāni ca”. </span></div><p><div class=verse-container id=ja499:19.1><span>So ca pokkharaṇītīre, </span></div><p><div class=verse-container id=ja499:19.2><span>pallaṅkena upāvisi; </span></div><p><div class=verse-container id=ja499:19.3><span>Tassa sakko pāturahu, </span></div><p><div class=verse-container id=ja499:19.4><span>devarājā sujampati. </span></div><p><div class=verse-container id=ja499:20.1><span>“Sakkohamasmi devindo, </span></div><p><div class=verse-container id=ja499:20.2><span>āgatosmi tavantike; </span></div><p><div class=verse-container id=ja499:20.3><span>Varaṁ varassu rājīsi, </span></div><p><div class=verse-container id=ja499:20.4><span>yaṁ kiñci manasicchasi”. </span></div><p><div class=verse-container id=ja499:21.1><span>“Pahūtaṁ me dhanaṁ sakka, </span></div><p><div class=verse-container id=ja499:21.2><span>balaṁ koso canappako; </span></div><p><div class=verse-container id=ja499:21.3><span>Andhassa me sato dāni, </span></div><p><div class=verse-container id=ja499:21.4><span>maraṇaññeva ruccati”. </span></div><p><div class=verse-container id=ja499:22.1><span>“Yāni saccāni dvipadinda, </span></div><p><div class=verse-container id=ja499:22.2><span>tāni bhāsassu khattiya; </span></div><p><div class=verse-container id=ja499:22.3><span>Saccaṁ te bhaṇamānassa, </span></div><p><div class=verse-container id=ja499:22.4><span>puna cakkhu bhavissati”. </span></div><p><div class=verse-container id=ja499:23.1><span>“Ye maṁ yācitumāyanti, </span></div><p><div class=verse-container id=ja499:23.2><span>nānāgottā vanibbakā; </span></div><p><div class=verse-container id=ja499:23.3><span>Yopi maṁ yācate tattha, </span></div><p><div class=verse-container id=ja499:23.4><span>sopi me manaso piyo; </span></div><p><div class=verse-container id=ja499:23.5><span>Etena saccavajjena, </span></div><p><div class=verse-container id=ja499:23.6><span>cakkhu me upapajjatha. </span></div><p><div class=verse-container id=ja499:24.1><span>Yaṁ maṁ so yācituṁ āgā, </span></div><p><div class=verse-container id=ja499:24.2><span>dehi cakkhunti brāhmaṇo; </span></div><p><div class=verse-container id=ja499:24.3><span>Tassa cakkhūni pādāsiṁ, </span></div><p><div class=verse-container id=ja499:24.4><span>brāhmaṇassa vanibbato. </span></div><p><div class=verse-container id=ja499:25.1><span>Bhiyyo maṁ āvisī pīti, </span></div><p><div class=verse-container id=ja499:25.2><span>somanassañcanappakaṁ; </span></div><p><div class=verse-container id=ja499:25.3><span>Etena saccavajjena, </span></div><p><div class=verse-container id=ja499:25.4><span>dutiyaṁ me upapajjatha”. </span></div><p><div class=verse-container id=ja499:26.1><span>“Dhammena bhāsitā gāthā, </span></div><p><div class=verse-container id=ja499:26.2><span>sivīnaṁ raṭṭhavaḍḍhana; </span></div><p><div class=verse-container id=ja499:26.3><span>Etāni tava nettāni, </span></div><p><div class=verse-container id=ja499:26.4><span>dibbāni paṭidissare. </span></div><p><div class=verse-container id=ja499:27.1><span>Tirokuṭṭaṁ tiroselaṁ, </span></div><p><div class=verse-container id=ja499:27.2><span>samatiggayha pabbataṁ; </span></div><p><div class=verse-container id=ja499:27.3><span>Samantā yojanasataṁ, </span></div><p><div class=verse-container id=ja499:27.4><span>dassanaṁ anubhontu te”. </span></div><p><div class=verse-container id=ja499:28.1><span>“Ko nīdha vittaṁ na dadeyya yācito, </span></div><p><div class=verse-container id=ja499:28.2><span>Api visiṭṭhaṁ supiyampi attano; </span></div><p><div class=verse-container id=ja499:28.3><span>Tadiṅgha sabbe sivayo samāgatā, </span></div><p><div class=verse-container id=ja499:28.4><span>Dibbāni nettāni mamajja passatha. </span></div><p><div class=verse-container id=ja499:29.1><span>Tirokuṭṭaṁ tiroselaṁ, </span></div><p><div class=verse-container id=ja499:29.2><span>samatiggayha pabbataṁ; </span></div><p><div class=verse-container id=ja499:29.3><span>Samantā yojanasataṁ, </span></div><p><div class=verse-container id=ja499:29.4><span>dassanaṁ anubhonti me. </span></div><p><div class=verse-container id=ja499:30.1><span>Na cāgamattā paramatthi kiñci, </span></div><p><div class=verse-container id=ja499:30.2><span>Maccānaṁ idha jīvite; </span></div><p><div class=verse-container id=ja499:30.3><span>Datvāna mānusaṁ cakkhuṁ, </span></div><p><div class=verse-container id=ja499:30.4><span>Laddhaṁ me cakkhuṁ amānusaṁ. </span></div><p><div class=verse-container id=ja499:31.1><span>Etampi disvā sivayo, </span></div><p><div class=verse-container id=ja499:31.2><span>Detha dānāni bhuñjatha; </span></div><p><div class=verse-container id=ja499:31.3><span>Datvā ca bhutvā ca yathānubhāvaṁ, </span></div><p><div class=verse-container id=ja499:31.4><span>Aninditā saggamupetha ṭhānan”ti. </span></div><p><div class=verse-container id=ja499:32.1><span>Sivijātakaṁ tatiyaṁ. </span></div><div class=flex-between><a href=/canon/en/pli/ms/sutta/kn/ja/ja0498.html>Previous</a><a href=/canon/en/pli/ms/sutta/kn/ja/ja0500.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>