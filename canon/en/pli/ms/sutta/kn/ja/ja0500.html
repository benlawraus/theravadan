<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0499.html>Previous</a><a href=/canon/en/pli/ms/sutta/kn/ja/ja0501.html>Next</a></div><p id=ja500:0.1><span class=root>Jātaka </span><br><p id=ja500:0.2><span class=root>Vīsatinipāta </span><br><p id=ja500:0.3><span class=root>Mātaṅgavagga </span><br><p id=ja500:0.4><span class="root big-bold">4. Sirīmantajātaka </span><br><p id=ja500:1.1><span class=root>“Paññāyupetaṁ siriyā vihīnaṁ, </span><br><p id=ja500:1.2><span class=root>Yasassinaṁ vāpi apetapaññaṁ; </span><br><p id=ja500:1.3><span class=root>Pucchāmi taṁ senaka etamatthaṁ, </span><br><p id=ja500:1.4><span class=root>Kamettha seyyo kusalā vadanti”. </span><br><p id=ja500:2.1><span class=root>“Dhīrā ca bālā ca have janinda, </span><br><p id=ja500:2.2><span class=root>Sippūpapannā ca asippino ca; </span><br><p id=ja500:2.3><span class=root>Sujātimantopi ajātimassa, </span><br><p id=ja500:2.4><span class=root>Yasassino pesakarā bhavanti; </span><br><p id=ja500:2.5><span class=root>Etampi disvāna ahaṁ vadāmi, </span><br><p id=ja500:2.6><span class=root>Pañño nihīno sirīmāva seyyo”. </span><br><p id=ja500:3.1><span class=root>“Tuvampi pucchāmi anomapañña, </span><br><p id=ja500:3.2><span class=root>Mahosadha kevaladhammadassi; </span><br><p id=ja500:3.3><span class=root>Bālaṁ yasassiṁ paṇḍitaṁ appabhogaṁ, </span><br><p id=ja500:3.4><span class=root>Kamettha seyyo kusalā vadanti”. </span><br><p id=ja500:4.1><span class=root>“Pāpāni kammāni karoti bālo, </span><br><p id=ja500:4.2><span class=root>Idhameva seyyo iti maññamāno; </span><br><p id=ja500:4.3><span class=root>Idhalokadassī paralokamadassī, </span><br><p id=ja500:4.4><span class=root>Ubhayattha bālo kalimaggahesi; </span><br><p id=ja500:4.5><span class=root>Etampi disvāna ahaṁ vadāmi, </span><br><p id=ja500:4.6><span class=root>Paññova seyyo na yasassi bālo”. </span><br><p id=ja500:5.1><span class=root>“Na sippametaṁ vidadhāti bhogaṁ, </span><br><p id=ja500:5.2><span class=root>Na bandhuvā na sarīravaṇṇo yo; </span><br><p id=ja500:5.3><span class=root>Passeḷamūgaṁ sukhamedhamānaṁ, </span><br><p id=ja500:5.4><span class=root>Sirī hi naṁ bhajate goravindaṁ; </span><br><p id=ja500:5.5><span class=root>Etampi disvāna ahaṁ vadāmi, </span><br><p id=ja500:5.6><span class=root>Pañño nihīno sirīmāva seyyo”. </span><br><p id=ja500:6.1><span class=root>“Laddhā sukhaṁ majjati appapañño, </span><br><p id=ja500:6.2><span class=root>Dukkhena phuṭṭhopi pamohameti; </span><br><p id=ja500:6.3><span class=root>Āgantunā dukkhasukhena phuṭṭho, </span><br><p id=ja500:6.4><span class=root>Pavedhati vāricarova ghamme; </span><br><p id=ja500:6.5><span class=root>Etampi disvāna ahaṁ vadāmi, </span><br><p id=ja500:6.6><span class=root>Paññova seyyo na yasassi bālo”. </span><br><p id=ja500:7.1><span class=root>“Dumaṁ yathā sāduphalaṁ araññe, </span><br><p id=ja500:7.2><span class=root>Samantato samabhisaranti pakkhī; </span><br><p id=ja500:7.3><span class=root>Evampi aḍḍhaṁ sadhanaṁ sabhogaṁ, </span><br><p id=ja500:7.4><span class=root>Bahujjano bhajati atthahetu; </span><br><p id=ja500:7.5><span class=root>Etampi disvāna ahaṁ vadāmi, </span><br><p id=ja500:7.6><span class=root>Pañño nihīno sirīmāva seyyo”. </span><br><p id=ja500:8.1><span class=root>“Na sādhu balavā bālo, </span><br><p id=ja500:8.2><span class=root>Sāhasā vindate dhanaṁ; </span><br><p id=ja500:8.3><span class=root>Kandantametaṁ dummedhaṁ, </span><br><p id=ja500:8.4><span class=root>Kaḍḍhanti nirayaṁ bhusaṁ; </span><br><p id=ja500:8.5><span class=root>Etampi disvāna ahaṁ vadāmi, </span><br><p id=ja500:8.6><span class=root>Paññova seyyo na yasassi bālo”. </span><br><p id=ja500:9.1><span class=root>“Yā kāci najjo gaṅgamabhissavanti, </span><br><p id=ja500:9.2><span class=root>Sabbāva tā nāmagottaṁ jahanti; </span><br><p id=ja500:9.3><span class=root>Gaṅgā samuddaṁ paṭipajjamānā, </span><br><p id=ja500:9.4><span class=root>Na khāyate iddhiṁ paññopi loke; </span><br><p id=ja500:9.5><span class=root>Etampi disvāna ahaṁ vadāmi, </span><br><p id=ja500:9.6><span class=root>Pañño nihīno sirīmāva seyyo”. </span><br><p id=ja500:10.1><span class=root>“Yametamakkhā udadhiṁ mahantaṁ, </span><br><p id=ja500:10.2><span class=root>Savanti najjo sabbakālamasaṅkhyaṁ; </span><br><p id=ja500:10.3><span class=root>So sāgaro niccamuḷāravego, </span><br><p id=ja500:10.4><span class=root>Velaṁ na acceti mahāsamuddo. </span><br><p id=ja500:11.1><span class=root>Evampi bālassa pajappitāni, </span><br><p id=ja500:11.2><span class=root>Paññaṁ na acceti sirī kadāci; </span><br><p id=ja500:11.3><span class=root>Etampi disvāna ahaṁ vadāmi, </span><br><p id=ja500:11.4><span class=root>Paññova seyyo na yasassi bālo”. </span><br><p id=ja500:12.1><span class=root>“Asaññato cepi paresamatthaṁ, </span><br><p id=ja500:12.2><span class=root>Bhaṇāti sandhānagato yasassī; </span><br><p id=ja500:12.3><span class=root>Tasseva taṁ rūhati ñātimajjhe, </span><br><p id=ja500:12.4><span class=root>Sirī hi naṁ kārayate na paññā; </span><br><p id=ja500:12.5><span class=root>Etampi disvāna ahaṁ vadāmi, </span><br><p id=ja500:12.6><span class=root>Pañño nihīno sirīmāva seyyo”. </span><br><p id=ja500:13.1><span class=root>“Parassa vā attano vāpi hetu, </span><br><p id=ja500:13.2><span class=root>Bālo musā bhāsati appapañño; </span><br><p id=ja500:13.3><span class=root>So nindito hoti sabhāya majjhe, </span><br><p id=ja500:13.4><span class=root>Pacchāpi so duggatigāmī hoti; </span><br><p id=ja500:13.5><span class=root>Etampi disvāna ahaṁ vadāmi, </span><br><p id=ja500:13.6><span class=root>Paññova seyyo na yasassi bālo”. </span><br><p id=ja500:14.1><span class=root>“Atthampi ce bhāsati bhūripañño, </span><br><p id=ja500:14.2><span class=root>Anāḷhiyo appadhano daliddo; </span><br><p id=ja500:14.3><span class=root>Na tassa taṁ rūhati ñātimajjhe, </span><br><p id=ja500:14.4><span class=root>Sirī ca paññāṇavato na hoti; </span><br><p id=ja500:14.5><span class=root>Etampi disvāna ahaṁ vadāmi, </span><br><p id=ja500:14.6><span class=root>Pañño nihīno sirīmāva seyyo”. </span><br><p id=ja500:15.1><span class=root>“Parassa vā attano vāpi hetu, </span><br><p id=ja500:15.2><span class=root>Na bhāsati alikaṁ bhūripañño; </span><br><p id=ja500:15.3><span class=root>So pūjito hoti sabhāya majjhe, </span><br><p id=ja500:15.4><span class=root>Pacchāpi so suggatigāmī hoti; </span><br><p id=ja500:15.5><span class=root>Etampi disvāna ahaṁ vadāmi, </span><br><p id=ja500:15.6><span class=root>Paññova seyyo na yasassi bālo”. </span><br><p id=ja500:16.1><span class=root>“Hatthī gavassā maṇikuṇḍalā ca, </span><br><p id=ja500:16.2><span class=root>Thiyo ca iddhesu kulesu jātā; </span><br><p id=ja500:16.3><span class=root>Sabbāva tā upabhogā bhavanti, </span><br><p id=ja500:16.4><span class=root>Iddhassa posassa aniddhimanto; </span><br><p id=ja500:16.5><span class=root>Etampi disvāna ahaṁ vadāmi, </span><br><p id=ja500:16.6><span class=root>Pañño nihīno sirīmāva seyyo”. </span><br><p id=ja500:17.1><span class=root>“Asaṁvihitakammantaṁ, </span><br><p id=ja500:17.2><span class=root>Bālaṁ dummedhamantinaṁ; </span><br><p id=ja500:17.3><span class=root>Sirī jahati dummedhaṁ, </span><br><p id=ja500:17.4><span class=root>Jiṇṇaṁva urago tacaṁ; </span><br><p id=ja500:17.5><span class=root>Etampi disvāna ahaṁ vadāmi, </span><br><p id=ja500:17.6><span class=root>Paññova seyyo na yasassi bālo”. </span><br><p id=ja500:18.1><span class=root>“Pañca paṇḍitā mayaṁ bhaddante, </span><br><p id=ja500:18.2><span class=root>Sabbe pañjalikā upaṭṭhitā; </span><br><p id=ja500:18.3><span class=root>Tvaṁ no abhibhuyya issarosi, </span><br><p id=ja500:18.4><span class=root>Sakkova bhūtapati devarājā; </span><br><p id=ja500:18.5><span class=root>Etampi disvāna ahaṁ vadāmi, </span><br><p id=ja500:18.6><span class=root>Pañño nihīno sirīmāva seyyo”. </span><br><p id=ja500:19.1><span class=root>“Dāsova paññassa yasassi bālo, </span><br><p id=ja500:19.2><span class=root>Atthesu jātesu tathāvidhesu; </span><br><p id=ja500:19.3><span class=root>Yaṁ paṇḍito nipuṇaṁ saṁvidheti, </span><br><p id=ja500:19.4><span class=root>Sammohamāpajjati tattha bālo; </span><br><p id=ja500:19.5><span class=root>Etampi disvāna ahaṁ vadāmi, </span><br><p id=ja500:19.6><span class=root>Paññova seyyo na yasassi bālo. </span><br><p id=ja500:20.1><span class=root>Addhā hi paññāva sataṁ pasatthā, </span><br><p id=ja500:20.2><span class=root>Kantā sirī bhogaratā manussā; </span><br><p id=ja500:20.3><span class=root>Ñāṇañca buddhānamatulyarūpaṁ, </span><br><p id=ja500:20.4><span class=root>Paññaṁ na acceti sirī kadāci”. </span><br><p id=ja500:21.1><span class=root>“Yaṁ taṁ apucchimha akittayī no, </span><br><p id=ja500:21.2><span class=root>Mahosadha kevaladhammadassī; </span><br><p id=ja500:21.3><span class=root>Gavaṁ sahassaṁ usabhañca nāgaṁ, </span><br><p id=ja500:21.4><span class=root>Ājaññayutte ca rathe dasa ime; </span><br><p id=ja500:21.5><span class=root>Pañhassa veyyākaraṇena tuṭṭho, </span><br><p id=ja500:21.6><span class=root>Dadāmi te gāmavarāni soḷasā”ti. </span><br><p id=ja500:22.1><span class=root>Sirīmantajātakaṁ catutthaṁ. </span><br></main><footer class="container footer"><small><a href=/about>Contact info</a></small></footer>