<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0527.html>Previous</a><a href=/canon/en/pli/ms/sutta/kn/ja/ja0529.html>Next</a></div><p><div class=verse-container id=ja528:0.1><span>Jātaka </span></div><p><div class=verse-container id=ja528:0.2><span>Paṇṇāsanipāta </span></div><p><div class=verse-container id=ja528:0.3><span>Niḷinikāvagga </span></div><p><div class=verse-container id=ja528:0.4><span class=big-bold>3. Mahābodhijātaka </span></div><p><div class=verse-container id=ja528:1.1><span>“Kiṁ nu daṇḍaṁ kimajinaṁ, </span></div><p><div class=verse-container id=ja528:1.2><span>kiṁ chattaṁ kimupāhanaṁ; </span></div><p><div class=verse-container id=ja528:1.3><span>Kimaṅkusañca pattañca, </span></div><p><div class=verse-container id=ja528:1.4><span>saṅghāṭiñcāpi brāhmaṇa; </span></div><p><div class=verse-container id=ja528:1.5><span>Taramānarūpohāsi, </span></div><p><div class=verse-container id=ja528:1.6><span>kiṁ nu patthayase disaṁ”. </span></div><p><div class=verse-container id=ja528:2.1><span>“Dvādasetāni vassāni, </span></div><p><div class=verse-container id=ja528:2.2><span>vusitāni tavantike; </span></div><p><div class=verse-container id=ja528:2.3><span>Nābhijānāmi soṇena, </span></div><p><div class=verse-container id=ja528:2.4><span>piṅgalenābhikūjitaṁ. </span></div><p><div class=verse-container id=ja528:3.1><span>Svāyaṁ dittova nadati, </span></div><p><div class=verse-container id=ja528:3.2><span>sukkadāṭhaṁ vidaṁsayaṁ; </span></div><p><div class=verse-container id=ja528:3.3><span>Tava sutvā sabhariyassa, </span></div><p><div class=verse-container id=ja528:3.4><span>vītasaddhassa maṁ pati”. </span></div><p><div class=verse-container id=ja528:4.1><span>“Ahu esa kato doso, </span></div><p><div class=verse-container id=ja528:4.2><span>yathā bhāsasi brāhmaṇa; </span></div><p><div class=verse-container id=ja528:4.3><span>Esa bhiyyo pasīdāmi, </span></div><p><div class=verse-container id=ja528:4.4><span>vasa brāhmaṇa māgamā”. </span></div><p><div class=verse-container id=ja528:5.1><span>“Sabbaseto pure āsi, </span></div><p><div class=verse-container id=ja528:5.2><span>tatopi sabalo ahu; </span></div><p><div class=verse-container id=ja528:5.3><span>Sabbalohitako dāni, </span></div><p><div class=verse-container id=ja528:5.4><span>kālo pakkamituṁ mama. </span></div><p><div class=verse-container id=ja528:6.1><span>Abbhantaraṁ pure āsi, </span></div><p><div class=verse-container id=ja528:6.2><span>tato majjhe tato bahi; </span></div><p><div class=verse-container id=ja528:6.3><span>Purā niddhamanā hoti, </span></div><p><div class=verse-container id=ja528:6.4><span>sayameva vajāmahaṁ. </span></div><p><div class=verse-container id=ja528:7.1><span>Vītasaddhaṁ na seveyya, </span></div><p><div class=verse-container id=ja528:7.2><span>udapānaṁvanodakaṁ; </span></div><p><div class=verse-container id=ja528:7.3><span>Sacepi naṁ anukhaṇe, </span></div><p><div class=verse-container id=ja528:7.4><span>vāri kaddamagandhikaṁ. </span></div><p><div class=verse-container id=ja528:8.1><span>Pasannameva seveyya, </span></div><p><div class=verse-container id=ja528:8.2><span>appasannaṁ vivajjaye; </span></div><p><div class=verse-container id=ja528:8.3><span>Pasannaṁ payirupāseyya, </span></div><p><div class=verse-container id=ja528:8.4><span>rahadaṁ vudakatthiko. </span></div><p><div class=verse-container id=ja528:9.1><span>Bhaje bhajantaṁ purisaṁ, </span></div><p><div class=verse-container id=ja528:9.2><span>abhajantaṁ na bhajjaye; </span></div><p><div class=verse-container id=ja528:9.3><span>Asappurisadhammo so, </span></div><p><div class=verse-container id=ja528:9.4><span>yo bhajantaṁ na bhajjati. </span></div><p><div class=verse-container id=ja528:10.1><span>Yo bhajantaṁ na bhajati, </span></div><p><div class=verse-container id=ja528:10.2><span>sevamānaṁ na sevati; </span></div><p><div class=verse-container id=ja528:10.3><span>Sa ve manussapāpiṭṭho, </span></div><p><div class=verse-container id=ja528:10.4><span>migo sākhassito yathā. </span></div><p><div class=verse-container id=ja528:11.1><span>Accābhikkhaṇasaṁsaggā, </span></div><p><div class=verse-container id=ja528:11.2><span>asamosaraṇena ca; </span></div><p><div class=verse-container id=ja528:11.3><span>Etena mittā jīranti, </span></div><p><div class=verse-container id=ja528:11.4><span>akāle yācanāya ca. </span></div><p><div class=verse-container id=ja528:12.1><span>Tasmā nābhikkhaṇaṁ gacche, </span></div><p><div class=verse-container id=ja528:12.2><span>na ca gacche cirāciraṁ; </span></div><p><div class=verse-container id=ja528:12.3><span>Kālena yācaṁ yāceyya, </span></div><p><div class=verse-container id=ja528:12.4><span>evaṁ mittā na jīyare. </span></div><p><div class=verse-container id=ja528:13.1><span>Aticiraṁ nivāsena, </span></div><p><div class=verse-container id=ja528:13.2><span>piyo bhavati appiyo; </span></div><p><div class=verse-container id=ja528:13.3><span>Āmanta kho taṁ gacchāma, </span></div><p><div class=verse-container id=ja528:13.4><span>purā te homa appiyā”. </span></div><p><div class=verse-container id=ja528:14.1><span>“Evañce yācamānānaṁ, </span></div><p><div class=verse-container id=ja528:14.2><span>Añjaliṁ nāvabujjhasi; </span></div><p><div class=verse-container id=ja528:14.3><span>Paricārakānaṁ sataṁ, </span></div><p><div class=verse-container id=ja528:14.4><span>Vacanaṁ na karosi no; </span></div><p><div class=verse-container id=ja528:14.5><span>Evaṁ taṁ abhiyācāma, </span></div><p><div class=verse-container id=ja528:14.6><span>Puna kayirāsi pariyāyaṁ”. </span></div><p><div class=verse-container id=ja528:15.1><span>“Evañce no viharataṁ, </span></div><p><div class=verse-container id=ja528:15.2><span>Antarāyo na hessati; </span></div><p><div class=verse-container id=ja528:15.3><span>Tuyhaṁ vāpi mahārāja, </span></div><p><div class=verse-container id=ja528:15.4><span>Mayhaṁ vā raṭṭhavaddhana; </span></div><p><div class=verse-container id=ja528:15.5><span>Appeva nāma passema, </span></div><p><div class=verse-container id=ja528:15.6><span>Ahorattānamaccaye. </span></div><p><div class=verse-container id=ja528:16.1><span>Udīraṇā ce saṅgatyā, </span></div><p><div class=verse-container id=ja528:16.2><span>bhāvāya manuvattati; </span></div><p><div class=verse-container id=ja528:16.3><span>Akāmā akaraṇīyaṁ vā, </span></div><p><div class=verse-container id=ja528:16.4><span>karaṇīyaṁ vāpi kubbati; </span></div><p><div class=verse-container id=ja528:16.5><span>Akāmākaraṇīyamhi, </span></div><p><div class=verse-container id=ja528:16.6><span>kvidha pāpena lippati. </span></div><p><div class=verse-container id=ja528:17.1><span>So ce attho ca dhammo ca, </span></div><p><div class=verse-container id=ja528:17.2><span>kalyāṇo na ca pāpako; </span></div><p><div class=verse-container id=ja528:17.3><span>Bhoto ce vacanaṁ saccaṁ, </span></div><p><div class=verse-container id=ja528:17.4><span>suhato vānaro mayā. </span></div><p><div class=verse-container id=ja528:18.1><span>Attano ce hi vādassa, </span></div><p><div class=verse-container id=ja528:18.2><span>aparādhaṁ vijāniyā; </span></div><p><div class=verse-container id=ja528:18.3><span>Na maṁ tvaṁ garaheyyāsi, </span></div><p><div class=verse-container id=ja528:18.4><span>bhoto vādo hi tādiso. </span></div><p><div class=verse-container id=ja528:19.1><span>Issaro sabbalokassa, </span></div><p><div class=verse-container id=ja528:19.2><span>sace kappeti jīvitaṁ; </span></div><p><div class=verse-container id=ja528:19.3><span>Iddhiṁ byasanabhāvañca, </span></div><p><div class=verse-container id=ja528:19.4><span>kammaṁ kalyāṇapāpakaṁ; </span></div><p><div class=verse-container id=ja528:19.5><span>Niddesakārī puriso, </span></div><p><div class=verse-container id=ja528:19.6><span>issaro tena lippati. </span></div><p><div class=verse-container id=ja528:20.1><span>So ce attho ca dhammo ca, </span></div><p><div class=verse-container id=ja528:20.2><span>kalyāṇo na ca pāpako; </span></div><p><div class=verse-container id=ja528:20.3><span>Bhoto ce vacanaṁ saccaṁ, </span></div><p><div class=verse-container id=ja528:20.4><span>suhato vānaro mayā. </span></div><p><div class=verse-container id=ja528:21.1><span>Attano ce hi vādassa, </span></div><p><div class=verse-container id=ja528:21.2><span>aparādhaṁ vijāniyā; </span></div><p><div class=verse-container id=ja528:21.3><span>Na maṁ tvaṁ garaheyyāsi, </span></div><p><div class=verse-container id=ja528:21.4><span>bhoto vādo hi tādiso. </span></div><p><div class=verse-container id=ja528:22.1><span>Sace pubbekatahetu, </span></div><p><div class=verse-container id=ja528:22.2><span>sukhadukkhaṁ nigacchati; </span></div><p><div class=verse-container id=ja528:22.3><span>Porāṇakaṁ kataṁ pāpaṁ, </span></div><p><div class=verse-container id=ja528:22.4><span>tameso muccate iṇaṁ; </span></div><p><div class=verse-container id=ja528:22.5><span>Porāṇakaiṇamokkho, </span></div><p><div class=verse-container id=ja528:22.6><span>kvidha pāpena lippati. </span></div><p><div class=verse-container id=ja528:23.1><span>So ce attho ca dhammo ca, </span></div><p><div class=verse-container id=ja528:23.2><span>kalyāṇo na ca pāpako; </span></div><p><div class=verse-container id=ja528:23.3><span>Bhoto ce vacanaṁ saccaṁ, </span></div><p><div class=verse-container id=ja528:23.4><span>suhato vānaro mayā. </span></div><p><div class=verse-container id=ja528:24.1><span>Attano ce hi vādassa, </span></div><p><div class=verse-container id=ja528:24.2><span>aparādhaṁ vijāniyā; </span></div><p><div class=verse-container id=ja528:24.3><span>Na maṁ tvaṁ garaheyyāsi, </span></div><p><div class=verse-container id=ja528:24.4><span>bhoto vādo hi tādiso. </span></div><p><div class=verse-container id=ja528:25.1><span>Catunnaṁyevupādāya, </span></div><p><div class=verse-container id=ja528:25.2><span>rūpaṁ sambhoti pāṇinaṁ; </span></div><p><div class=verse-container id=ja528:25.3><span>Yato ca rūpaṁ sambhoti, </span></div><p><div class=verse-container id=ja528:25.4><span>tatthevānupagacchati; </span></div><p><div class=verse-container id=ja528:25.5><span>Idheva jīvati jīvo, </span></div><p><div class=verse-container id=ja528:25.6><span>pecca pecca vinassati. </span></div><p><div class=verse-container id=ja528:26.1><span>Ucchijjati ayaṁ loko, </span></div><p><div class=verse-container id=ja528:26.2><span>ye bālā ye ca paṇḍitā; </span></div><p><div class=verse-container id=ja528:26.3><span>Ucchijjamāne lokasmiṁ, </span></div><p><div class=verse-container id=ja528:26.4><span>kvidha pāpena lippati. </span></div><p><div class=verse-container id=ja528:27.1><span>So ce attho ca dhammo ca, </span></div><p><div class=verse-container id=ja528:27.2><span>kalyāṇo na ca pāpako; </span></div><p><div class=verse-container id=ja528:27.3><span>Bhoto ce vacanaṁ saccaṁ, </span></div><p><div class=verse-container id=ja528:27.4><span>suhato vānaro mayā. </span></div><p><div class=verse-container id=ja528:28.1><span>Attano ce hi vādassa, </span></div><p><div class=verse-container id=ja528:28.2><span>aparādhaṁ vijāniyā; </span></div><p><div class=verse-container id=ja528:28.3><span>Na maṁ tvaṁ garaheyyāsi, </span></div><p><div class=verse-container id=ja528:28.4><span>bhoto vādo hi tādiso. </span></div><p><div class=verse-container id=ja528:29.1><span>Āhu khattavidā loke, </span></div><p><div class=verse-container id=ja528:29.2><span>bālā paṇḍitamānino; </span></div><p><div class=verse-container id=ja528:29.3><span>‘Mātaraṁ pitaraṁ haññe, </span></div><p><div class=verse-container id=ja528:29.4><span>atho jeṭṭhampi bhātaraṁ; </span></div><p><div class=verse-container id=ja528:29.5><span>Haneyya puttadāre ca, </span></div><p><div class=verse-container id=ja528:29.6><span>attho ce tādiso siyā’. </span></div><p><div class=verse-container id=ja528:30.1><span>Yassa rukkhassa chāyāya, </span></div><p><div class=verse-container id=ja528:30.2><span>nisīdeyya sayeyya vā; </span></div><p><div class=verse-container id=ja528:30.3><span>Na tassa sākhaṁ bhañjeyya, </span></div><p><div class=verse-container id=ja528:30.4><span>mittadubbho hi pāpako. </span></div><p><div class=verse-container id=ja528:31.1><span>Atha atthe samuppanne, </span></div><p><div class=verse-container id=ja528:31.2><span>samūlamapi abbahe; </span></div><p><div class=verse-container id=ja528:31.3><span>Attho me sambalenāpi, </span></div><p><div class=verse-container id=ja528:31.4><span>suhato vānaro mayā. </span></div><p><div class=verse-container id=ja528:32.1><span>So ce attho ca dhammo ca, </span></div><p><div class=verse-container id=ja528:32.2><span>kalyāṇo na ca pāpako; </span></div><p><div class=verse-container id=ja528:32.3><span>Bhoto ce vacanaṁ saccaṁ, </span></div><p><div class=verse-container id=ja528:32.4><span>suhato vānaro mayā. </span></div><p><div class=verse-container id=ja528:33.1><span>Attano ce hi vādassa, </span></div><p><div class=verse-container id=ja528:33.2><span>aparādhaṁ vijāniyā; </span></div><p><div class=verse-container id=ja528:33.3><span>Na maṁ tvaṁ garaheyyāsi, </span></div><p><div class=verse-container id=ja528:33.4><span>bhoto vādo hi tādiso. </span></div><p><div class=verse-container id=ja528:34.1><span>Ahetuvādo puriso, </span></div><p><div class=verse-container id=ja528:34.2><span>yo ca issarakuttiko; </span></div><p><div class=verse-container id=ja528:34.3><span>Pubbekatī ca ucchedī, </span></div><p><div class=verse-container id=ja528:34.4><span>yo ca khattavido naro. </span></div><p><div class=verse-container id=ja528:35.1><span>Ete asappurisā loke, </span></div><p><div class=verse-container id=ja528:35.2><span>bālā paṇḍitamānino; </span></div><p><div class=verse-container id=ja528:35.3><span>Kareyya tādiso pāpaṁ, </span></div><p><div class=verse-container id=ja528:35.4><span>atho aññampi kāraye; </span></div><p><div class=verse-container id=ja528:35.5><span>Asappurisasaṁsaggo, </span></div><p><div class=verse-container id=ja528:35.6><span>dukkhanto kaṭukudrayo. </span></div><p><div class=verse-container id=ja528:36.1><span>Urabbharūpena vakassu pubbe, </span></div><p><div class=verse-container id=ja528:36.2><span>Asaṅkito ajayūthaṁ upeti; </span></div><p><div class=verse-container id=ja528:36.3><span>Hantvā uraṇiṁ ajikaṁ ajañca, </span></div><p><div class=verse-container id=ja528:36.4><span>Utrāsayitvā yena kāmaṁ paleti. </span></div><p><div class=verse-container id=ja528:37.1><span>Tathāvidheke samaṇabrāhmaṇāse, </span></div><p><div class=verse-container id=ja528:37.2><span>Chadanaṁ katvā vañcayanti manusse; </span></div><p><div class=verse-container id=ja528:37.3><span>Anāsakā thaṇḍilaseyyakā ca, </span></div><p><div class=verse-container id=ja528:37.4><span>Rajojallaṁ ukkuṭikappadhānaṁ; </span></div><p><div class=verse-container id=ja528:37.5><span>Pariyāyabhattañca apānakattā, </span></div><p><div class=verse-container id=ja528:37.6><span>Pāpācārā arahanto vadānā. </span></div><p><div class=verse-container id=ja528:38.1><span>Ete asappurisā loke, </span></div><p><div class=verse-container id=ja528:38.2><span>bālā paṇḍitamānino; </span></div><p><div class=verse-container id=ja528:38.3><span>Kareyya tādiso pāpaṁ, </span></div><p><div class=verse-container id=ja528:38.4><span>atho aññampi kāraye; </span></div><p><div class=verse-container id=ja528:38.5><span>Asappurisasaṁsaggo, </span></div><p><div class=verse-container id=ja528:38.6><span>dukkhanto kaṭukudrayo. </span></div><p><div class=verse-container id=ja528:39.1><span>Yamāhu natthi vīriyanti, </span></div><p><div class=verse-container id=ja528:39.2><span>ahetuñca pavadanti ye; </span></div><p><div class=verse-container id=ja528:39.3><span>Parakāraṁ attakārañca, </span></div><p><div class=verse-container id=ja528:39.4><span>ye tucchaṁ samavaṇṇayuṁ. </span></div><p><div class=verse-container id=ja528:40.1><span>Ete asappurisā loke, </span></div><p><div class=verse-container id=ja528:40.2><span>bālā paṇḍitamānino; </span></div><p><div class=verse-container id=ja528:40.3><span>Kareyya tādiso pāpaṁ, </span></div><p><div class=verse-container id=ja528:40.4><span>atho aññampi kāraye; </span></div><p><div class=verse-container id=ja528:40.5><span>Asappurisasaṁsaggo, </span></div><p><div class=verse-container id=ja528:40.6><span>dukkhanto kaṭukudrayo. </span></div><p><div class=verse-container id=ja528:41.1><span>Sace hi vīriyaṁ nāssa, </span></div><p><div class=verse-container id=ja528:41.2><span>kammaṁ kalyāṇapāpakaṁ; </span></div><p><div class=verse-container id=ja528:41.3><span>Na bhare vaḍḍhakiṁ rājā, </span></div><p><div class=verse-container id=ja528:41.4><span>napi yantāni kāraye. </span></div><p><div class=verse-container id=ja528:42.1><span>Yasmā ca vīriyaṁ atthi, </span></div><p><div class=verse-container id=ja528:42.2><span>kammaṁ kalyāṇapāpakaṁ; </span></div><p><div class=verse-container id=ja528:42.3><span>Tasmā yantāni kāreti, </span></div><p><div class=verse-container id=ja528:42.4><span>rājā bharati vaḍḍhakiṁ. </span></div><p><div class=verse-container id=ja528:43.1><span>Yadi vassasataṁ devo, </span></div><p><div class=verse-container id=ja528:43.2><span>na vasse na himaṁ pate; </span></div><p><div class=verse-container id=ja528:43.3><span>Ucchijjeyya ayaṁ loko, </span></div><p><div class=verse-container id=ja528:43.4><span>vinasseyya ayaṁ pajā. </span></div><p><div class=verse-container id=ja528:44.1><span>Yasmā ca vassatī devo, </span></div><p><div class=verse-container id=ja528:44.2><span>himañcānuphusāyati; </span></div><p><div class=verse-container id=ja528:44.3><span>Tasmā sassāni paccanti, </span></div><p><div class=verse-container id=ja528:44.4><span>raṭṭhañca pālite ciraṁ. </span></div><p><div class=verse-container id=ja528:45.1><span>Gavañce taramānānaṁ, </span></div><p><div class=verse-container id=ja528:45.2><span>jimhaṁ gacchati puṅgavo; </span></div><p><div class=verse-container id=ja528:45.3><span>Sabbā tā jimhaṁ gacchanti, </span></div><p><div class=verse-container id=ja528:45.4><span>nette jimhaṁ gate sati. </span></div><p><div class=verse-container id=ja528:46.1><span>Evameva manussesu, </span></div><p><div class=verse-container id=ja528:46.2><span>yo hoti seṭṭhasammato; </span></div><p><div class=verse-container id=ja528:46.3><span>So ce adhammaṁ carati, </span></div><p><div class=verse-container id=ja528:46.4><span>pageva itarā pajā; </span></div><p><div class=verse-container id=ja528:46.5><span>Sabbaṁ raṭṭhaṁ dukhaṁ seti, </span></div><p><div class=verse-container id=ja528:46.6><span>rājā ce hoti adhammiko. </span></div><p><div class=verse-container id=ja528:47.1><span>Gavañce taramānānaṁ, </span></div><p><div class=verse-container id=ja528:47.2><span>ujuṁ gacchati puṅgavo; </span></div><p><div class=verse-container id=ja528:47.3><span>Sabbā gāvī ujuṁ yanti, </span></div><p><div class=verse-container id=ja528:47.4><span>nette ujuṁ gate sati. </span></div><p><div class=verse-container id=ja528:48.1><span>Evameva manussesu, </span></div><p><div class=verse-container id=ja528:48.2><span>yo hoti seṭṭhasammato; </span></div><p><div class=verse-container id=ja528:48.3><span>So sace dhammaṁ carati, </span></div><p><div class=verse-container id=ja528:48.4><span>pageva itarā pajā; </span></div><p><div class=verse-container id=ja528:48.5><span>Sabbaṁ raṭṭhaṁ sukhaṁ seti, </span></div><p><div class=verse-container id=ja528:48.6><span>rājā ce hoti dhammiko. </span></div><p><div class=verse-container id=ja528:49.1><span>Mahārukkhassa phalino, </span></div><p><div class=verse-container id=ja528:49.2><span>āmaṁ chindati yo phalaṁ; </span></div><p><div class=verse-container id=ja528:49.3><span>Rasañcassa na jānāti, </span></div><p><div class=verse-container id=ja528:49.4><span>bījañcassa vinassati. </span></div><p><div class=verse-container id=ja528:50.1><span>Mahārukkhūpamaṁ raṭṭhaṁ, </span></div><p><div class=verse-container id=ja528:50.2><span>adhammena pasāsati; </span></div><p><div class=verse-container id=ja528:50.3><span>Rasañcassa na jānāti, </span></div><p><div class=verse-container id=ja528:50.4><span>raṭṭhañcassa vinassati. </span></div><p><div class=verse-container id=ja528:51.1><span>Mahārukkhassa phalino, </span></div><p><div class=verse-container id=ja528:51.2><span>pakkaṁ chindati yo phalaṁ; </span></div><p><div class=verse-container id=ja528:51.3><span>Rasañcassa vijānāti, </span></div><p><div class=verse-container id=ja528:51.4><span>bījañcassa na nassati. </span></div><p><div class=verse-container id=ja528:52.1><span>Mahārukkhūpamaṁ raṭṭhaṁ, </span></div><p><div class=verse-container id=ja528:52.2><span>dhammena yo pasāsati; </span></div><p><div class=verse-container id=ja528:52.3><span>Rasañcassa vijānāti, </span></div><p><div class=verse-container id=ja528:52.4><span>raṭṭhañcassa na nassati. </span></div><p><div class=verse-container id=ja528:53.1><span>Yo ca rājā janapadaṁ, </span></div><p><div class=verse-container id=ja528:53.2><span>adhammena pasāsati; </span></div><p><div class=verse-container id=ja528:53.3><span>Sabbosadhīhi so rājā, </span></div><p><div class=verse-container id=ja528:53.4><span>viruddho hoti khattiyo. </span></div><p><div class=verse-container id=ja528:54.1><span>Tatheva negame hiṁsaṁ, </span></div><p><div class=verse-container id=ja528:54.2><span>ye yuttā kayavikkaye; </span></div><p><div class=verse-container id=ja528:54.3><span>Ojadānabalīkāre, </span></div><p><div class=verse-container id=ja528:54.4><span>sa kosena virujjhati. </span></div><p><div class=verse-container id=ja528:55.1><span>Pahāravarakhettaññū, </span></div><p><div class=verse-container id=ja528:55.2><span>saṅgāme katanissame; </span></div><p><div class=verse-container id=ja528:55.3><span>Ussite hiṁsayaṁ rājā, </span></div><p><div class=verse-container id=ja528:55.4><span>sa balena virujjhati. </span></div><p><div class=verse-container id=ja528:56.1><span>Tatheva isayo hiṁsaṁ, </span></div><p><div class=verse-container id=ja528:56.2><span>saññate brahmacārino; </span></div><p><div class=verse-container id=ja528:56.3><span>Adhammacārī khattiyo, </span></div><p><div class=verse-container id=ja528:56.4><span>so saggena virujjhati. </span></div><p><div class=verse-container id=ja528:57.1><span>Yo ca rājā adhammaṭṭho, </span></div><p><div class=verse-container id=ja528:57.2><span>bhariyaṁ hanti adūsikaṁ; </span></div><p><div class=verse-container id=ja528:57.3><span>Luddaṁ pasavate ṭhānaṁ, </span></div><p><div class=verse-container id=ja528:57.4><span>puttehi ca virujjhati. </span></div><p><div class=verse-container id=ja528:58.1><span>Dhammaṁ care jānapade, </span></div><p><div class=verse-container id=ja528:58.2><span>negamesu balesu ca; </span></div><p><div class=verse-container id=ja528:58.3><span>Isayo ca na hiṁseyya, </span></div><p><div class=verse-container id=ja528:58.4><span>puttadāre samaṁ care. </span></div><p><div class=verse-container id=ja528:59.1><span>Sa tādiso bhūmipati, </span></div><p><div class=verse-container id=ja528:59.2><span>Raṭṭhapālo akodhano; </span></div><p><div class=verse-container id=ja528:59.3><span>Sapatte sampakampeti, </span></div><p><div class=verse-container id=ja528:59.4><span>Indova asurādhipo”ti. </span></div><p><div class=verse-container id=ja528:60.1><span>Mahābodhijātakaṁ tatiyaṁ. </span></div><p><div class=verse-container id=ja528:61.1><span>Paṇṇāsanipātaṁ niṭṭhitaṁ. </span></div><p><div class=verse-container id=ja528:62.1><span>Tassuddānaṁ </span></div><p><div class=verse-container id=ja528:63.1><span>Saniḷīnikamavhayano paṭhamo, </span></div><p><div class=verse-container id=ja528:63.2><span>Dutiyo pana saummadantivaro; </span></div><p><div class=verse-container id=ja528:63.3><span>Tatiyo pana bodhisirīvhayano, </span></div><p><div class=verse-container id=ja528:63.4><span>Kathitā pana tīṇi jinena subhāti. </span></div><div class=flex-between><a href=/canon/en/pli/ms/sutta/kn/ja/ja0527.html>Previous</a><a href=/canon/en/pli/ms/sutta/kn/ja/ja0529.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>