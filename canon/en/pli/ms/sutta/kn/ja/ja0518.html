<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0517.html>Previous</a><a href=/canon/en/pli/ms/sutta/kn/ja/ja0519.html>Next</a></div><p id=ja518:0.1><span class=root>Jātaka </span><br><p id=ja518:0.2><span class=root>Tiṁsanipāta </span><br><p id=ja518:0.3><span class=root>Kiṁchandavagga </span><br><p id=ja518:0.4><span class="root big-bold">8. Paṇḍaranāgarājajātaka </span><br><p id=ja518:1.1><span class=root>“Vikiṇṇavācaṁ aniguyha mantaṁ, </span><br><p id=ja518:1.2><span class=root>Asaññataṁ aparicakkhitāraṁ; </span><br><p id=ja518:1.3><span class=root>Bhayaṁ tamanveti sayaṁ abodhaṁ, </span><br><p id=ja518:1.4><span class=root>Nāgaṁ yathā paṇḍarakaṁ supaṇṇo. </span><br><p id=ja518:2.1><span class=root>Yo guyhamantaṁ parirakkhaṇeyyaṁ, </span><br><p id=ja518:2.2><span class=root>Mohā naro saṁsati hāsamāno; </span><br><p id=ja518:2.3><span class=root>Taṁ bhinnamantaṁ bhayamanveti khippaṁ, </span><br><p id=ja518:2.4><span class=root>Nāgaṁ yathā paṇḍarakaṁ supaṇṇo. </span><br><p id=ja518:3.1><span class=root>Nānumitto garuṁ atthaṁ, </span><br><p id=ja518:3.2><span class=root>guyhaṁ veditumarahati; </span><br><p id=ja518:3.3><span class=root>Sumitto ca asambuddhaṁ, </span><br><p id=ja518:3.4><span class=root>sambuddhaṁ vā anatthavā. </span><br><p id=ja518:4.1><span class=root>Vissāsamāpajjimahaṁ acelaṁ, </span><br><p id=ja518:4.2><span class=root>Samaṇo ayaṁ sammato bhāvitatto; </span><br><p id=ja518:4.3><span class=root>Tassāhamakkhiṁ vivariṁ guyhamatthaṁ, </span><br><p id=ja518:4.4><span class=root>Atītamattho kapaṇaṁ rudāmi. </span><br><p id=ja518:5.1><span class=root>Tassāhaṁ paramaṁ brahme guyhaṁ, </span><br><p id=ja518:5.2><span class=root>Vācañhi maṁ nāsakkhiṁ saṁyametuṁ; </span><br><p id=ja518:5.3><span class=root>Tappakkhato hi bhayamāgataṁ mamaṁ, </span><br><p id=ja518:5.4><span class=root>Atītamattho kapaṇaṁ rudāmi. </span><br><p id=ja518:6.1><span class=root>Yo ve naro suhadaṁ maññamāno, </span><br><p id=ja518:6.2><span class=root>Guyhamatthaṁ saṁsati dukkulīne; </span><br><p id=ja518:6.3><span class=root>Dosā bhayā athavā rāgarattā, </span><br><p id=ja518:6.4><span class=root>Pallatthito bālo asaṁsayaṁ so. </span><br><p id=ja518:7.1><span class=root>Tirokkhavāco asataṁ paviṭṭho, </span><br><p id=ja518:7.2><span class=root>Yo saṅgatīsu mudīreti vākyaṁ; </span><br><p id=ja518:7.3><span class=root>Āsīviso dummukhotyāhu taṁ naraṁ, </span><br><p id=ja518:7.4><span class=root>Ārā ārā saṁyame tādisamhā. </span><br><p id=ja518:8.1><span class=root>Annaṁ pānaṁ kāsikacandanañca, </span><br><p id=ja518:8.2><span class=root>Manāpitthiyo mālamucchādanañca; </span><br><p id=ja518:8.3><span class=root>Ohāya gacchāmase sabbakāme, </span><br><p id=ja518:8.4><span class=root>Supaṇṇa pāṇūpagatāva tyamhā”. </span><br><p id=ja518:9.1><span class=root>“Ko nīdha tiṇṇaṁ garahaṁ upeti, </span><br><p id=ja518:9.2><span class=root>Asmiṁdhaloke pāṇabhū nāgarāja; </span><br><p id=ja518:9.3><span class=root>Samaṇo supaṇṇo athavā tvameva, </span><br><p id=ja518:9.4><span class=root>Kiṁ kāraṇā paṇḍarakaggahīto”. </span><br><p id=ja518:10.1><span class=root>“Samaṇoti me sammatatto ahosi, </span><br><p id=ja518:10.2><span class=root>Piyo ca me manasā bhāvitatto; </span><br><p id=ja518:10.3><span class=root>Tassāhamakkhiṁ vivariṁ guyhamatthaṁ, </span><br><p id=ja518:10.4><span class=root>Atītamattho kapaṇaṁ rudāmi”. </span><br><p id=ja518:11.1><span class=root>“Na catthi satto amaro pathabyā, </span><br><p id=ja518:11.2><span class=root>Paññāvidhā natthi na ninditabbā; </span><br><p id=ja518:11.3><span class=root>Saccena dhammena dhitiyā damena, </span><br><p id=ja518:11.4><span class=root>Alabbhamabyāharatī naro idha. </span><br><p id=ja518:12.1><span class=root>Mātāpitā paramā bandhavānaṁ, </span><br><p id=ja518:12.2><span class=root>Nāssa tatiyo anukampakatthi; </span><br><p id=ja518:12.3><span class=root>Tesampi guyhaṁ paramaṁ na saṁse, </span><br><p id=ja518:12.4><span class=root>Mantassa bhedaṁ parisaṅkamāno. </span><br><p id=ja518:13.1><span class=root>Mātāpitā bhaginī bhātaro ca, </span><br><p id=ja518:13.2><span class=root>Sahāyā vā yassa honti sapakkhā; </span><br><p id=ja518:13.3><span class=root>Tesampi guyhaṁ paramaṁ na saṁse, </span><br><p id=ja518:13.4><span class=root>Mantassa bhedaṁ parisaṅkamāno. </span><br><p id=ja518:14.1><span class=root>Bhariyā ce purisaṁ vajjā, </span><br><p id=ja518:14.2><span class=root>Komārī piyabhāṇinī; </span><br><p id=ja518:14.3><span class=root>Puttarūpayasūpetā, </span><br><p id=ja518:14.4><span class=root>Ñātisaṅghapurakkhatā; </span><br><p id=ja518:14.5><span class=root>Tassāpi guyhaṁ paramaṁ na saṁse, </span><br><p id=ja518:14.6><span class=root>Mantassa bhedaṁ parisaṅkamāno. </span><br><p id=ja518:15.1><span class=root>Na guyhamatthaṁ vivareyya, </span><br><p id=ja518:15.2><span class=root>Rakkheyya naṁ yathā nidhiṁ; </span><br><p id=ja518:15.3><span class=root>Na hi pātukato sādhu, </span><br><p id=ja518:15.4><span class=root>Guyho attho pajānatā. </span><br><p id=ja518:16.1><span class=root>Thiyā guyhaṁ na saṁseyya, </span><br><p id=ja518:16.2><span class=root>amittassa ca paṇḍito; </span><br><p id=ja518:16.3><span class=root>Yo cāmisena saṁhīro, </span><br><p id=ja518:16.4><span class=root>hadayattheno ca yo naro. </span><br><p id=ja518:17.1><span class=root>Guyhamatthaṁ asambuddhaṁ, </span><br><p id=ja518:17.2><span class=root>sambodhayati yo naro; </span><br><p id=ja518:17.3><span class=root>Mantabhedabhayā tassa, </span><br><p id=ja518:17.4><span class=root>dāsabhūto titikkhati. </span><br><p id=ja518:18.1><span class=root>Yāvanto purisassatthaṁ, </span><br><p id=ja518:18.2><span class=root>guyhaṁ jānanti mantinaṁ; </span><br><p id=ja518:18.3><span class=root>Tāvanto tassa ubbegā, </span><br><p id=ja518:18.4><span class=root>tasmā guyhaṁ na vissaje. </span><br><p id=ja518:19.1><span class=root>Vivicca bhāseyya divā rahassaṁ, </span><br><p id=ja518:19.2><span class=root>Rattiṁ giraṁ nātivelaṁ pamuñce; </span><br><p id=ja518:19.3><span class=root>Upassutikā hi suṇanti mantaṁ, </span><br><p id=ja518:19.4><span class=root>Tasmā manto khippamupeti bhedaṁ. </span><br><p id=ja518:20.1><span class=root>Yathāpi assa nagaraṁ mahantaṁ, </span><br><p id=ja518:20.2><span class=root>Advārakaṁ āyasaṁ bhaddasālaṁ; </span><br><p id=ja518:20.3><span class=root>Samantakhātāparikhāupetaṁ, </span><br><p id=ja518:20.4><span class=root>Evampi me te idha guyhamantā. </span><br><p id=ja518:21.1><span class=root>Ye guyhamantā avikiṇṇavācā, </span><br><p id=ja518:21.2><span class=root>Daḷhā sadatthesu narā dujivha; </span><br><p id=ja518:21.3><span class=root>Ārā amittā byavajanti tehi, </span><br><p id=ja518:21.4><span class=root>Āsīvisā vā riva sattusaṅghā”. </span><br><p id=ja518:22.1><span class=root>“Hitvā gharaṁ pabbajito acelo, </span><br><p id=ja518:22.2><span class=root>Naggo muṇḍo carati ghāsahetu; </span><br><p id=ja518:22.3><span class=root>Tamhi nu kho vivariṁ guyhamatthaṁ, </span><br><p id=ja518:22.4><span class=root>Atthā ca dhammā ca apaggatamhā. </span><br><p id=ja518:23.1><span class=root>Kathaṅkaro hoti supaṇṇarāja, </span><br><p id=ja518:23.2><span class=root>Kiṁsīlo kena vatena vattaṁ; </span><br><p id=ja518:23.3><span class=root>Samaṇo caraṁ hitvā mamāyitāni, </span><br><p id=ja518:23.4><span class=root>Kathaṅkaro saggamupeti ṭhānaṁ”. </span><br><p id=ja518:24.1><span class=root>“Hiriyā titikkhāya damenupeto, </span><br><p id=ja518:24.2><span class=root>Akkodhano pesuṇiyaṁ pahāya; </span><br><p id=ja518:24.3><span class=root>Samaṇo caraṁ hitvā mamāyitāni, </span><br><p id=ja518:24.4><span class=root>Evaṅkaro saggamupeti ṭhānaṁ”. </span><br><p id=ja518:25.1><span class=root>“Mātāva puttaṁ taruṇaṁ tanujjaṁ, </span><br><p id=ja518:25.2><span class=root>Samphassatā sabbagattaṁ phareti; </span><br><p id=ja518:25.3><span class=root>Evampi me tvaṁ pāturahu dijinda, </span><br><p id=ja518:25.4><span class=root>Mātāva puttaṁ anukampamāno”. </span><br><p id=ja518:26.1><span class=root>“Handajja tvaṁ muñca vadhā dujivha, </span><br><p id=ja518:26.2><span class=root>Tayo hi puttā na hi añño atthi; </span><br><p id=ja518:26.3><span class=root>Antevāsī dinnako atrajo ca, </span><br><p id=ja518:26.4><span class=root>Rajjassu puttaññataro me ahosi”. </span><br><p id=ja518:27.1><span class=root>Icceva vākyaṁ visajjī supaṇṇo, </span><br><p id=ja518:27.2><span class=root>Bhumyaṁ patiṭṭhāya dijo dujivhaṁ; </span><br><p id=ja518:27.3><span class=root>“Muttajja tvaṁ sabbabhayātivatto, </span><br><p id=ja518:27.4><span class=root>Thalūdake hohi mayābhigutto. </span><br><p id=ja518:28.1><span class=root>Ātaṅkinaṁ yathā kusalo bhisakko, </span><br><p id=ja518:28.2><span class=root>Pipāsitānaṁ rahadova sīto; </span><br><p id=ja518:28.3><span class=root>Vesmaṁ yathā himasītaṭṭitānaṁ, </span><br><p id=ja518:28.4><span class=root>Evampi te saraṇamahaṁ bhavāmi”. </span><br><p id=ja518:29.1><span class=root>“Sandhiṁ katvā amittena, </span><br><p id=ja518:29.2><span class=root>aṇḍajena jalābuja; </span><br><p id=ja518:29.3><span class=root>Vivariya dāṭhaṁ sesi, </span><br><p id=ja518:29.4><span class=root>kuto taṁ bhayamāgataṁ”. </span><br><p id=ja518:30.1><span class=root>“Saṅketheva amittasmiṁ, </span><br><p id=ja518:30.2><span class=root>mittasmimpi na vissase; </span><br><p id=ja518:30.3><span class=root>Abhayā bhayamuppannaṁ, </span><br><p id=ja518:30.4><span class=root>api mūlāni kantati. </span><br><p id=ja518:31.1><span class=root>Kathaṁ nu vissase tyamhi, </span><br><p id=ja518:31.2><span class=root>yenāsi kalaho kato; </span><br><p id=ja518:31.3><span class=root>Niccayattena ṭhātabbaṁ, </span><br><p id=ja518:31.4><span class=root>so disabbhi na rajjati. </span><br><p id=ja518:32.1><span class=root>Vissāsaye na ca taṁ vissayeyya, </span><br><p id=ja518:32.2><span class=root>Asaṅkito saṅkito ca bhaveyya; </span><br><p id=ja518:32.3><span class=root>Tathā tathā viññū parakkameyya, </span><br><p id=ja518:32.4><span class=root>Yathā yathā bhāvaṁ paro na jaññā”. </span><br><p id=ja518:33.1><span class=root>Te devavaṇṇā sukhumālarūpā, </span><br><p id=ja518:33.2><span class=root>Ubho samā sujayā puññakhandhā; </span><br><p id=ja518:33.3><span class=root>Upāgamuṁ karampiyaṁ acelaṁ, </span><br><p id=ja518:33.4><span class=root>Missībhūtā assavāhāva nāgā. </span><br><p id=ja518:34.1><span class=root>Tato have paṇḍarako acelaṁ, </span><br><p id=ja518:34.2><span class=root>Sayamevupāgamma idaṁ avoca; </span><br><p id=ja518:34.3><span class=root>“Muttajjahaṁ sabbabhayātivatto, </span><br><p id=ja518:34.4><span class=root>Na hi nūna tuyhaṁ manaso piyamhā”. </span><br><p id=ja518:35.1><span class=root>“Piyo hi me āsi supaṇṇarājā, </span><br><p id=ja518:35.2><span class=root>Asaṁsayaṁ paṇḍarakena saccaṁ; </span><br><p id=ja518:35.3><span class=root>So rāgarattova akāsimetaṁ, </span><br><p id=ja518:35.4><span class=root>Pāpakammaṁ sampajāno na mohā”. </span><br><p id=ja518:36.1><span class=root>“Na me piyaṁ appiyaṁ vāpi hoti, </span><br><p id=ja518:36.2><span class=root>Sampassato lokamimaṁ parañca; </span><br><p id=ja518:36.3><span class=root>Susaññatānañhi viyañjanena, </span><br><p id=ja518:36.4><span class=root>Asaññato lokamimaṁ carāsi. </span><br><p id=ja518:37.1><span class=root>Ariyāvakāsosi anariyovāsi, </span><br><p id=ja518:37.2><span class=root>Asaññato saññatasannikāso; </span><br><p id=ja518:37.3><span class=root>Kaṇhābhijātikosi anariyarūpo, </span><br><p id=ja518:37.4><span class=root>Pāpaṁ bahuṁ duccaritaṁ acāri. </span><br><p id=ja518:38.1><span class=root>Aduṭṭhassa tuvaṁ dubbhi, </span><br><p id=ja518:38.2><span class=root>dubbhī ca pisuṇo casi; </span><br><p id=ja518:38.3><span class=root>Etena saccavajjena, </span><br><p id=ja518:38.4><span class=root>muddhā te phalatu sattadhā”. </span><br><p id=ja518:39.1><span class=root>“Tasmā hi mittānaṁ na dubbhitabbaṁ, </span><br><p id=ja518:39.2><span class=root>Mittadubbhā pāpiyo natthi añño; </span><br><p id=ja518:39.3><span class=root>Āsittasatto nihato pathabyā, </span><br><p id=ja518:39.4><span class=root>Indassa vākyena hi saṁvaro hato”ti. </span><br><p id=ja518:40.1><span class=root>Paṇḍaranāgarājajātakaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>