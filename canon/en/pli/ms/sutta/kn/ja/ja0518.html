<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0517.html>Previous</a><a href=/canon/en/pli/ms/sutta/kn/ja/ja0519.html>Next</a></div><p><div class=verse-container id=ja518:0.1><span>Jātaka </span></div><p><div class=verse-container id=ja518:0.2><span>Tiṁsanipāta </span></div><p><div class=verse-container id=ja518:0.3><span>Kiṁchandavagga </span></div><p><div class=verse-container id=ja518:0.4><span class=big-bold>8. Paṇḍaranāgarājajātaka </span></div><p><div class=verse-container id=ja518:1.1><span>“Vikiṇṇavācaṁ aniguyha mantaṁ, </span></div><p><div class=verse-container id=ja518:1.2><span>Asaññataṁ aparicakkhitāraṁ; </span></div><p><div class=verse-container id=ja518:1.3><span>Bhayaṁ tamanveti sayaṁ abodhaṁ, </span></div><p><div class=verse-container id=ja518:1.4><span>Nāgaṁ yathā paṇḍarakaṁ supaṇṇo. </span></div><p><div class=verse-container id=ja518:2.1><span>Yo guyhamantaṁ parirakkhaṇeyyaṁ, </span></div><p><div class=verse-container id=ja518:2.2><span>Mohā naro saṁsati hāsamāno; </span></div><p><div class=verse-container id=ja518:2.3><span>Taṁ bhinnamantaṁ bhayamanveti khippaṁ, </span></div><p><div class=verse-container id=ja518:2.4><span>Nāgaṁ yathā paṇḍarakaṁ supaṇṇo. </span></div><p><div class=verse-container id=ja518:3.1><span>Nānumitto garuṁ atthaṁ, </span></div><p><div class=verse-container id=ja518:3.2><span>guyhaṁ veditumarahati; </span></div><p><div class=verse-container id=ja518:3.3><span>Sumitto ca asambuddhaṁ, </span></div><p><div class=verse-container id=ja518:3.4><span>sambuddhaṁ vā anatthavā. </span></div><p><div class=verse-container id=ja518:4.1><span>Vissāsamāpajjimahaṁ acelaṁ, </span></div><p><div class=verse-container id=ja518:4.2><span>Samaṇo ayaṁ sammato bhāvitatto; </span></div><p><div class=verse-container id=ja518:4.3><span>Tassāhamakkhiṁ vivariṁ guyhamatthaṁ, </span></div><p><div class=verse-container id=ja518:4.4><span>Atītamattho kapaṇaṁ rudāmi. </span></div><p><div class=verse-container id=ja518:5.1><span>Tassāhaṁ paramaṁ brahme guyhaṁ, </span></div><p><div class=verse-container id=ja518:5.2><span>Vācañhi maṁ nāsakkhiṁ saṁyametuṁ; </span></div><p><div class=verse-container id=ja518:5.3><span>Tappakkhato hi bhayamāgataṁ mamaṁ, </span></div><p><div class=verse-container id=ja518:5.4><span>Atītamattho kapaṇaṁ rudāmi. </span></div><p><div class=verse-container id=ja518:6.1><span>Yo ve naro suhadaṁ maññamāno, </span></div><p><div class=verse-container id=ja518:6.2><span>Guyhamatthaṁ saṁsati dukkulīne; </span></div><p><div class=verse-container id=ja518:6.3><span>Dosā bhayā athavā rāgarattā, </span></div><p><div class=verse-container id=ja518:6.4><span>Pallatthito bālo asaṁsayaṁ so. </span></div><p><div class=verse-container id=ja518:7.1><span>Tirokkhavāco asataṁ paviṭṭho, </span></div><p><div class=verse-container id=ja518:7.2><span>Yo saṅgatīsu mudīreti vākyaṁ; </span></div><p><div class=verse-container id=ja518:7.3><span>Āsīviso dummukhotyāhu taṁ naraṁ, </span></div><p><div class=verse-container id=ja518:7.4><span>Ārā ārā saṁyame tādisamhā. </span></div><p><div class=verse-container id=ja518:8.1><span>Annaṁ pānaṁ kāsikacandanañca, </span></div><p><div class=verse-container id=ja518:8.2><span>Manāpitthiyo mālamucchādanañca; </span></div><p><div class=verse-container id=ja518:8.3><span>Ohāya gacchāmase sabbakāme, </span></div><p><div class=verse-container id=ja518:8.4><span>Supaṇṇa pāṇūpagatāva tyamhā”. </span></div><p><div class=verse-container id=ja518:9.1><span>“Ko nīdha tiṇṇaṁ garahaṁ upeti, </span></div><p><div class=verse-container id=ja518:9.2><span>Asmiṁdhaloke pāṇabhū nāgarāja; </span></div><p><div class=verse-container id=ja518:9.3><span>Samaṇo supaṇṇo athavā tvameva, </span></div><p><div class=verse-container id=ja518:9.4><span>Kiṁ kāraṇā paṇḍarakaggahīto”. </span></div><p><div class=verse-container id=ja518:10.1><span>“Samaṇoti me sammatatto ahosi, </span></div><p><div class=verse-container id=ja518:10.2><span>Piyo ca me manasā bhāvitatto; </span></div><p><div class=verse-container id=ja518:10.3><span>Tassāhamakkhiṁ vivariṁ guyhamatthaṁ, </span></div><p><div class=verse-container id=ja518:10.4><span>Atītamattho kapaṇaṁ rudāmi”. </span></div><p><div class=verse-container id=ja518:11.1><span>“Na catthi satto amaro pathabyā, </span></div><p><div class=verse-container id=ja518:11.2><span>Paññāvidhā natthi na ninditabbā; </span></div><p><div class=verse-container id=ja518:11.3><span>Saccena dhammena dhitiyā damena, </span></div><p><div class=verse-container id=ja518:11.4><span>Alabbhamabyāharatī naro idha. </span></div><p><div class=verse-container id=ja518:12.1><span>Mātāpitā paramā bandhavānaṁ, </span></div><p><div class=verse-container id=ja518:12.2><span>Nāssa tatiyo anukampakatthi; </span></div><p><div class=verse-container id=ja518:12.3><span>Tesampi guyhaṁ paramaṁ na saṁse, </span></div><p><div class=verse-container id=ja518:12.4><span>Mantassa bhedaṁ parisaṅkamāno. </span></div><p><div class=verse-container id=ja518:13.1><span>Mātāpitā bhaginī bhātaro ca, </span></div><p><div class=verse-container id=ja518:13.2><span>Sahāyā vā yassa honti sapakkhā; </span></div><p><div class=verse-container id=ja518:13.3><span>Tesampi guyhaṁ paramaṁ na saṁse, </span></div><p><div class=verse-container id=ja518:13.4><span>Mantassa bhedaṁ parisaṅkamāno. </span></div><p><div class=verse-container id=ja518:14.1><span>Bhariyā ce purisaṁ vajjā, </span></div><p><div class=verse-container id=ja518:14.2><span>Komārī piyabhāṇinī; </span></div><p><div class=verse-container id=ja518:14.3><span>Puttarūpayasūpetā, </span></div><p><div class=verse-container id=ja518:14.4><span>Ñātisaṅghapurakkhatā; </span></div><p><div class=verse-container id=ja518:14.5><span>Tassāpi guyhaṁ paramaṁ na saṁse, </span></div><p><div class=verse-container id=ja518:14.6><span>Mantassa bhedaṁ parisaṅkamāno. </span></div><p><div class=verse-container id=ja518:15.1><span>Na guyhamatthaṁ vivareyya, </span></div><p><div class=verse-container id=ja518:15.2><span>Rakkheyya naṁ yathā nidhiṁ; </span></div><p><div class=verse-container id=ja518:15.3><span>Na hi pātukato sādhu, </span></div><p><div class=verse-container id=ja518:15.4><span>Guyho attho pajānatā. </span></div><p><div class=verse-container id=ja518:16.1><span>Thiyā guyhaṁ na saṁseyya, </span></div><p><div class=verse-container id=ja518:16.2><span>amittassa ca paṇḍito; </span></div><p><div class=verse-container id=ja518:16.3><span>Yo cāmisena saṁhīro, </span></div><p><div class=verse-container id=ja518:16.4><span>hadayattheno ca yo naro. </span></div><p><div class=verse-container id=ja518:17.1><span>Guyhamatthaṁ asambuddhaṁ, </span></div><p><div class=verse-container id=ja518:17.2><span>sambodhayati yo naro; </span></div><p><div class=verse-container id=ja518:17.3><span>Mantabhedabhayā tassa, </span></div><p><div class=verse-container id=ja518:17.4><span>dāsabhūto titikkhati. </span></div><p><div class=verse-container id=ja518:18.1><span>Yāvanto purisassatthaṁ, </span></div><p><div class=verse-container id=ja518:18.2><span>guyhaṁ jānanti mantinaṁ; </span></div><p><div class=verse-container id=ja518:18.3><span>Tāvanto tassa ubbegā, </span></div><p><div class=verse-container id=ja518:18.4><span>tasmā guyhaṁ na vissaje. </span></div><p><div class=verse-container id=ja518:19.1><span>Vivicca bhāseyya divā rahassaṁ, </span></div><p><div class=verse-container id=ja518:19.2><span>Rattiṁ giraṁ nātivelaṁ pamuñce; </span></div><p><div class=verse-container id=ja518:19.3><span>Upassutikā hi suṇanti mantaṁ, </span></div><p><div class=verse-container id=ja518:19.4><span>Tasmā manto khippamupeti bhedaṁ. </span></div><p><div class=verse-container id=ja518:20.1><span>Yathāpi assa nagaraṁ mahantaṁ, </span></div><p><div class=verse-container id=ja518:20.2><span>Advārakaṁ āyasaṁ bhaddasālaṁ; </span></div><p><div class=verse-container id=ja518:20.3><span>Samantakhātāparikhāupetaṁ, </span></div><p><div class=verse-container id=ja518:20.4><span>Evampi me te idha guyhamantā. </span></div><p><div class=verse-container id=ja518:21.1><span>Ye guyhamantā avikiṇṇavācā, </span></div><p><div class=verse-container id=ja518:21.2><span>Daḷhā sadatthesu narā dujivha; </span></div><p><div class=verse-container id=ja518:21.3><span>Ārā amittā byavajanti tehi, </span></div><p><div class=verse-container id=ja518:21.4><span>Āsīvisā vā riva sattusaṅghā”. </span></div><p><div class=verse-container id=ja518:22.1><span>“Hitvā gharaṁ pabbajito acelo, </span></div><p><div class=verse-container id=ja518:22.2><span>Naggo muṇḍo carati ghāsahetu; </span></div><p><div class=verse-container id=ja518:22.3><span>Tamhi nu kho vivariṁ guyhamatthaṁ, </span></div><p><div class=verse-container id=ja518:22.4><span>Atthā ca dhammā ca apaggatamhā. </span></div><p><div class=verse-container id=ja518:23.1><span>Kathaṅkaro hoti supaṇṇarāja, </span></div><p><div class=verse-container id=ja518:23.2><span>Kiṁsīlo kena vatena vattaṁ; </span></div><p><div class=verse-container id=ja518:23.3><span>Samaṇo caraṁ hitvā mamāyitāni, </span></div><p><div class=verse-container id=ja518:23.4><span>Kathaṅkaro saggamupeti ṭhānaṁ”. </span></div><p><div class=verse-container id=ja518:24.1><span>“Hiriyā titikkhāya damenupeto, </span></div><p><div class=verse-container id=ja518:24.2><span>Akkodhano pesuṇiyaṁ pahāya; </span></div><p><div class=verse-container id=ja518:24.3><span>Samaṇo caraṁ hitvā mamāyitāni, </span></div><p><div class=verse-container id=ja518:24.4><span>Evaṅkaro saggamupeti ṭhānaṁ”. </span></div><p><div class=verse-container id=ja518:25.1><span>“Mātāva puttaṁ taruṇaṁ tanujjaṁ, </span></div><p><div class=verse-container id=ja518:25.2><span>Samphassatā sabbagattaṁ phareti; </span></div><p><div class=verse-container id=ja518:25.3><span>Evampi me tvaṁ pāturahu dijinda, </span></div><p><div class=verse-container id=ja518:25.4><span>Mātāva puttaṁ anukampamāno”. </span></div><p><div class=verse-container id=ja518:26.1><span>“Handajja tvaṁ muñca vadhā dujivha, </span></div><p><div class=verse-container id=ja518:26.2><span>Tayo hi puttā na hi añño atthi; </span></div><p><div class=verse-container id=ja518:26.3><span>Antevāsī dinnako atrajo ca, </span></div><p><div class=verse-container id=ja518:26.4><span>Rajjassu puttaññataro me ahosi”. </span></div><p><div class=verse-container id=ja518:27.1><span>Icceva vākyaṁ visajjī supaṇṇo, </span></div><p><div class=verse-container id=ja518:27.2><span>Bhumyaṁ patiṭṭhāya dijo dujivhaṁ; </span></div><p><div class=verse-container id=ja518:27.3><span>“Muttajja tvaṁ sabbabhayātivatto, </span></div><p><div class=verse-container id=ja518:27.4><span>Thalūdake hohi mayābhigutto. </span></div><p><div class=verse-container id=ja518:28.1><span>Ātaṅkinaṁ yathā kusalo bhisakko, </span></div><p><div class=verse-container id=ja518:28.2><span>Pipāsitānaṁ rahadova sīto; </span></div><p><div class=verse-container id=ja518:28.3><span>Vesmaṁ yathā himasītaṭṭitānaṁ, </span></div><p><div class=verse-container id=ja518:28.4><span>Evampi te saraṇamahaṁ bhavāmi”. </span></div><p><div class=verse-container id=ja518:29.1><span>“Sandhiṁ katvā amittena, </span></div><p><div class=verse-container id=ja518:29.2><span>aṇḍajena jalābuja; </span></div><p><div class=verse-container id=ja518:29.3><span>Vivariya dāṭhaṁ sesi, </span></div><p><div class=verse-container id=ja518:29.4><span>kuto taṁ bhayamāgataṁ”. </span></div><p><div class=verse-container id=ja518:30.1><span>“Saṅketheva amittasmiṁ, </span></div><p><div class=verse-container id=ja518:30.2><span>mittasmimpi na vissase; </span></div><p><div class=verse-container id=ja518:30.3><span>Abhayā bhayamuppannaṁ, </span></div><p><div class=verse-container id=ja518:30.4><span>api mūlāni kantati. </span></div><p><div class=verse-container id=ja518:31.1><span>Kathaṁ nu vissase tyamhi, </span></div><p><div class=verse-container id=ja518:31.2><span>yenāsi kalaho kato; </span></div><p><div class=verse-container id=ja518:31.3><span>Niccayattena ṭhātabbaṁ, </span></div><p><div class=verse-container id=ja518:31.4><span>so disabbhi na rajjati. </span></div><p><div class=verse-container id=ja518:32.1><span>Vissāsaye na ca taṁ vissayeyya, </span></div><p><div class=verse-container id=ja518:32.2><span>Asaṅkito saṅkito ca bhaveyya; </span></div><p><div class=verse-container id=ja518:32.3><span>Tathā tathā viññū parakkameyya, </span></div><p><div class=verse-container id=ja518:32.4><span>Yathā yathā bhāvaṁ paro na jaññā”. </span></div><p><div class=verse-container id=ja518:33.1><span>Te devavaṇṇā sukhumālarūpā, </span></div><p><div class=verse-container id=ja518:33.2><span>Ubho samā sujayā puññakhandhā; </span></div><p><div class=verse-container id=ja518:33.3><span>Upāgamuṁ karampiyaṁ acelaṁ, </span></div><p><div class=verse-container id=ja518:33.4><span>Missībhūtā assavāhāva nāgā. </span></div><p><div class=verse-container id=ja518:34.1><span>Tato have paṇḍarako acelaṁ, </span></div><p><div class=verse-container id=ja518:34.2><span>Sayamevupāgamma idaṁ avoca; </span></div><p><div class=verse-container id=ja518:34.3><span>“Muttajjahaṁ sabbabhayātivatto, </span></div><p><div class=verse-container id=ja518:34.4><span>Na hi nūna tuyhaṁ manaso piyamhā”. </span></div><p><div class=verse-container id=ja518:35.1><span>“Piyo hi me āsi supaṇṇarājā, </span></div><p><div class=verse-container id=ja518:35.2><span>Asaṁsayaṁ paṇḍarakena saccaṁ; </span></div><p><div class=verse-container id=ja518:35.3><span>So rāgarattova akāsimetaṁ, </span></div><p><div class=verse-container id=ja518:35.4><span>Pāpakammaṁ sampajāno na mohā”. </span></div><p><div class=verse-container id=ja518:36.1><span>“Na me piyaṁ appiyaṁ vāpi hoti, </span></div><p><div class=verse-container id=ja518:36.2><span>Sampassato lokamimaṁ parañca; </span></div><p><div class=verse-container id=ja518:36.3><span>Susaññatānañhi viyañjanena, </span></div><p><div class=verse-container id=ja518:36.4><span>Asaññato lokamimaṁ carāsi. </span></div><p><div class=verse-container id=ja518:37.1><span>Ariyāvakāsosi anariyovāsi, </span></div><p><div class=verse-container id=ja518:37.2><span>Asaññato saññatasannikāso; </span></div><p><div class=verse-container id=ja518:37.3><span>Kaṇhābhijātikosi anariyarūpo, </span></div><p><div class=verse-container id=ja518:37.4><span>Pāpaṁ bahuṁ duccaritaṁ acāri. </span></div><p><div class=verse-container id=ja518:38.1><span>Aduṭṭhassa tuvaṁ dubbhi, </span></div><p><div class=verse-container id=ja518:38.2><span>dubbhī ca pisuṇo casi; </span></div><p><div class=verse-container id=ja518:38.3><span>Etena saccavajjena, </span></div><p><div class=verse-container id=ja518:38.4><span>muddhā te phalatu sattadhā”. </span></div><p><div class=verse-container id=ja518:39.1><span>“Tasmā hi mittānaṁ na dubbhitabbaṁ, </span></div><p><div class=verse-container id=ja518:39.2><span>Mittadubbhā pāpiyo natthi añño; </span></div><p><div class=verse-container id=ja518:39.3><span>Āsittasatto nihato pathabyā, </span></div><p><div class=verse-container id=ja518:39.4><span>Indassa vākyena hi saṁvaro hato”ti. </span></div><p><div class=verse-container id=ja518:40.1><span>Paṇḍaranāgarājajātakaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0517.html>Previous</a><a href=/canon/en/pli/ms/sutta/kn/ja/ja0519.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>