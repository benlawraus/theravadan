<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0432.html>Previous</a><a href=/canon/en/pli/ms/sutta/kn/ja/ja0434.html>Next</a></div><p id=ja433:0.1><span class=root>Jātaka </span><br><p id=ja433:0.2><span class=root>Navakanipāta </span><br><p id=ja433:0.3><span class=root>Gijjhavagga </span><br><p id=ja433:0.4><span class="root big-bold">7. Lomasakassapajātaka </span><br><p id=ja433:1.1><span class=root>“Assa indasamo rāja, </span><br><p id=ja433:1.2><span class=root>accantaṁ ajarāmaro; </span><br><p id=ja433:1.3><span class=root>Sace tvaṁ yaññaṁ yājeyya, </span><br><p id=ja433:1.4><span class=root>isiṁ lomasakassapaṁ”. </span><br><p id=ja433:2.1><span class=root>“Sasamuddapariyāyaṁ, </span><br><p id=ja433:2.2><span class=root>mahiṁ sāgarakuṇḍalaṁ; </span><br><p id=ja433:2.3><span class=root>Na icche saha nindāya, </span><br><p id=ja433:2.4><span class=root>evaṁ seyya vijānahi. </span><br><p id=ja433:3.1><span class=root>Dhiratthu taṁ yasalābhaṁ, </span><br><p id=ja433:3.2><span class=root>dhanalābhañca brāhmaṇa; </span><br><p id=ja433:3.3><span class=root>Yā vutti vinipātena, </span><br><p id=ja433:3.4><span class=root>adhammacaraṇena vā. </span><br><p id=ja433:4.1><span class=root>Api ce pattamādāya, </span><br><p id=ja433:4.2><span class=root>anagāro paribbaje; </span><br><p id=ja433:4.3><span class=root>Sāyeva jīvikā seyyo, </span><br><p id=ja433:4.4><span class=root>yā cādhammena esanā. </span><br><p id=ja433:5.1><span class=root>Api ce pattamādāya, </span><br><p id=ja433:5.2><span class=root>anagāro paribbaje; </span><br><p id=ja433:5.3><span class=root>Aññaṁ ahiṁsayaṁ loke, </span><br><p id=ja433:5.4><span class=root>api rajjena taṁ varaṁ”. </span><br><p id=ja433:6.1><span class=root>“Balaṁ cando balaṁ suriyo, </span><br><p id=ja433:6.2><span class=root>balaṁ samaṇabrāhmaṇā; </span><br><p id=ja433:6.3><span class=root>Balaṁ velā samuddassa, </span><br><p id=ja433:6.4><span class=root>balātibalamitthiyo. </span><br><p id=ja433:7.1><span class=root>Yathā uggatapaṁ santaṁ, </span><br><p id=ja433:7.2><span class=root>isiṁ lomasakassapaṁ; </span><br><p id=ja433:7.3><span class=root>Pitu atthā candavatī, </span><br><p id=ja433:7.4><span class=root>vājapeyyaṁ ayājayi”. </span><br><p id=ja433:8.1><span class=root>“Taṁ lobhapakataṁ kammaṁ, </span><br><p id=ja433:8.2><span class=root>Kaṭukaṁ kāmahetukaṁ; </span><br><p id=ja433:8.3><span class=root>Tassa mūlaṁ gavesissaṁ, </span><br><p id=ja433:8.4><span class=root>Checchaṁ rāgaṁ sabandhanaṁ. </span><br><p id=ja433:9.1><span class=root>Dhiratthu kāme subahūpi loke, </span><br><p id=ja433:9.2><span class=root>Tapova seyyo kāmaguṇehi rāja; </span><br><p id=ja433:9.3><span class=root>Tapo karissāmi pahāya kāme, </span><br><p id=ja433:9.4><span class=root>Taveva raṭṭhaṁ candavatī ca hotū”ti. </span><br><p id=ja433:10.1><span class=root>Lomasakassapajātakaṁ sattamaṁ. </span><br></main><footer class="container footer"><small><a href=/about>Contact info</a></small></footer>