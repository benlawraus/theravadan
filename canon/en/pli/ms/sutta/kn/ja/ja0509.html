<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0508.html>Previous</a><a href=/canon/en/pli/ms/sutta/kn/ja/ja0510.html>Next</a></div><p><div class=verse-container id=ja509:0.1><span>Jātaka </span></div><p><div class=verse-container id=ja509:0.2><span>Vīsatinipāta </span></div><p><div class=verse-container id=ja509:0.3><span>Mātaṅgavagga </span></div><p><div class=verse-container id=ja509:0.4><span class=big-bold>13. Hatthipālajātaka </span></div><p><div class=verse-container id=ja509:1.1><span>“Cirassaṁ vata passāma, </span></div><p><div class=verse-container id=ja509:1.2><span>brāhmaṇaṁ devavaṇṇinaṁ; </span></div><p><div class=verse-container id=ja509:1.3><span>Mahājaṭaṁ khāridharaṁ, </span></div><p><div class=verse-container id=ja509:1.4><span>paṅkadantaṁ rajassiraṁ. </span></div><p><div class=verse-container id=ja509:2.1><span>Cirassaṁ vata passāma, </span></div><p><div class=verse-container id=ja509:2.2><span>isiṁ dhammaguṇe rataṁ; </span></div><p><div class=verse-container id=ja509:2.3><span>Kāsāyavatthavasanaṁ, </span></div><p><div class=verse-container id=ja509:2.4><span>vākacīraṁ paṭicchadaṁ. </span></div><p><div class=verse-container id=ja509:3.1><span>Āsanaṁ udakaṁ pajjaṁ, </span></div><p><div class=verse-container id=ja509:3.2><span>paṭigaṇhātu no bhavaṁ; </span></div><p><div class=verse-container id=ja509:3.3><span>Agghe bhavantaṁ pucchāma, </span></div><p><div class=verse-container id=ja509:3.4><span>agghaṁ kurutu no bhavaṁ”. </span></div><p><div class=verse-container id=ja509:4.1><span>“Adhicca vede pariyesa vittaṁ, </span></div><p><div class=verse-container id=ja509:4.2><span>Putte gahe tāta patiṭṭhapetvā; </span></div><p><div class=verse-container id=ja509:4.3><span>Gandhe rase paccanubhuyya sabbaṁ, </span></div><p><div class=verse-container id=ja509:4.4><span>Araññaṁ sādhu muni so pasattho”. </span></div><p><div class=verse-container id=ja509:5.1><span>“Vedā na saccā na ca vittalābho, </span></div><p><div class=verse-container id=ja509:5.2><span>Na puttalābhena jaraṁ vihanti; </span></div><p><div class=verse-container id=ja509:5.3><span>Gandhe rase muccanamāhu santo, </span></div><p><div class=verse-container id=ja509:5.4><span>Sakammunā hoti phalūpapatti”. </span></div><p><div class=verse-container id=ja509:6.1><span>“Addhā hi saccaṁ vacanaṁ tavetaṁ, </span></div><p><div class=verse-container id=ja509:6.2><span>Sakammunā hoti phalūpapatti; </span></div><p><div class=verse-container id=ja509:6.3><span>Jiṇṇā ca mātāpitaro tavīme, </span></div><p><div class=verse-container id=ja509:6.4><span>Passeyyuṁ taṁ vassasataṁ arogaṁ”. </span></div><p><div class=verse-container id=ja509:7.1><span>“Yassassa sakkhī maraṇena rāja, </span></div><p><div class=verse-container id=ja509:7.2><span>Jarāya mettī naravīraseṭṭha; </span></div><p><div class=verse-container id=ja509:7.3><span>Yo cāpi jaññā na marissaṁ kadāci, </span></div><p><div class=verse-container id=ja509:7.4><span>Passeyyuṁ taṁ vassasataṁ arogaṁ. </span></div><p><div class=verse-container id=ja509:8.1><span>Yathāpi nāvaṁ puriso dakamhi, </span></div><p><div class=verse-container id=ja509:8.2><span>Ereti ce naṁ upaneti tīraṁ; </span></div><p><div class=verse-container id=ja509:8.3><span>Evampi byādhī satataṁ jarā ca, </span></div><p><div class=verse-container id=ja509:8.4><span>Upaneti maccaṁ vasamantakassa”. </span></div><p><div class=verse-container id=ja509:9.1><span>“Paṅko ca kāmā palipo ca kāmā, </span></div><p><div class=verse-container id=ja509:9.2><span>Manoharā duttarā maccudheyyā; </span></div><p><div class=verse-container id=ja509:9.3><span>Etasmiṁ paṅke palipe byasannā, </span></div><p><div class=verse-container id=ja509:9.4><span>Hīnattarūpā na taranti pāraṁ. </span></div><p><div class=verse-container id=ja509:10.1><span>Ayaṁ pure luddamakāsi kammaṁ, </span></div><p><div class=verse-container id=ja509:10.2><span>Svāyaṁ gahīto na hi mokkhito me; </span></div><p><div class=verse-container id=ja509:10.3><span>Orundhiyā naṁ parirakkhissāmi, </span></div><p><div class=verse-container id=ja509:10.4><span>Māyaṁ puna luddamakāsi kammaṁ”. </span></div><p><div class=verse-container id=ja509:11.1><span>“Gavaṁva naṭṭhaṁ puriso yathā vane, </span></div><p><div class=verse-container id=ja509:11.2><span>Anvesatī rāja apassamāno; </span></div><p><div class=verse-container id=ja509:11.3><span>Evaṁ naṭṭho esukārī mamattho, </span></div><p><div class=verse-container id=ja509:11.4><span>Sohaṁ kathaṁ na gaveseyyaṁ rāja. </span></div><p><div class=verse-container id=ja509:12.1><span>Hiyyoti hiyyati poso, </span></div><p><div class=verse-container id=ja509:12.2><span>Pareti parihāyati; </span></div><p><div class=verse-container id=ja509:12.3><span>Anāgataṁ netamatthīti ñatvā, </span></div><p><div class=verse-container id=ja509:12.4><span>Uppannachandaṁ ko panudeyya dhīro”. </span></div><p><div class=verse-container id=ja509:13.1><span>“Passāmi vohaṁ daharaṁ kumāriṁ, </span></div><p><div class=verse-container id=ja509:13.2><span>Mattūpamaṁ ketakapupphanettaṁ; </span></div><p><div class=verse-container id=ja509:13.3><span>Abhuttabhoge paṭhame vayasmiṁ, </span></div><p><div class=verse-container id=ja509:13.4><span>Ādāya maccu vajate kumāriṁ. </span></div><p><div class=verse-container id=ja509:14.1><span>Yuvā sujāto sumukho sudassano, </span></div><p><div class=verse-container id=ja509:14.2><span>Sāmo kusumbhaparikiṇṇamassu; </span></div><p><div class=verse-container id=ja509:14.3><span>Hitvāna kāme paṭikacca gehaṁ, </span></div><p><div class=verse-container id=ja509:14.4><span>Anujāna maṁ pabbajissāmi deva”. </span></div><p><div class=verse-container id=ja509:15.1><span>“Sākhāhi rukkho labhate samaññaṁ, </span></div><p><div class=verse-container id=ja509:15.2><span>Pahīnasākhaṁ pana khāṇumāhu; </span></div><p><div class=verse-container id=ja509:15.3><span>Pahīnaputtassa mamajja bhoti, </span></div><p><div class=verse-container id=ja509:15.4><span>Vāseṭṭhi bhikkhācariyāya kālo”. </span></div><p><div class=verse-container id=ja509:16.1><span>“Aghasmi koñcāva yathā himaccaye, </span></div><p><div class=verse-container id=ja509:16.2><span>Katāni jālāni padāliya haṁsā; </span></div><p><div class=verse-container id=ja509:16.3><span>Gacchanti puttā ca patī ca mayhaṁ, </span></div><p><div class=verse-container id=ja509:16.4><span>Sāhaṁ kathaṁ nānuvaje pajānaṁ”. </span></div><p><div class=verse-container id=ja509:17.1><span>“Ete bhutvā vamitvā ca, </span></div><p><div class=verse-container id=ja509:17.2><span>pakkamanti vihaṅgamā; </span></div><p><div class=verse-container id=ja509:17.3><span>Ye ca bhutvāna vamiṁsu, </span></div><p><div class=verse-container id=ja509:17.4><span>te me hatthattamāgatā. </span></div><p><div class=verse-container id=ja509:18.1><span>Avamī brāhmaṇo kāme, </span></div><p><div class=verse-container id=ja509:18.2><span>so tvaṁ paccāvamissasi; </span></div><p><div class=verse-container id=ja509:18.3><span>Vantādo puriso rāja, </span></div><p><div class=verse-container id=ja509:18.4><span>na so hoti pasaṁsiyo”. </span></div><p><div class=verse-container id=ja509:19.1><span>“Paṅke ca posaṁ palipe byasannaṁ, </span></div><p><div class=verse-container id=ja509:19.2><span>Balī yathā dubbalamuddhareyya; </span></div><p><div class=verse-container id=ja509:19.3><span>Evampi maṁ tvaṁ udatāri bhoti, </span></div><p><div class=verse-container id=ja509:19.4><span>Pañcāli gāthāhi subhāsitāhi”. </span></div><p><div class=verse-container id=ja509:20.1><span>Idaṁ vatvā mahārājā, </span></div><p><div class=verse-container id=ja509:20.2><span>esukārī disampati; </span></div><p><div class=verse-container id=ja509:20.3><span>Raṭṭhaṁ hitvāna pabbaji, </span></div><p><div class=verse-container id=ja509:20.4><span>nāgo chetvāva bandhanaṁ. </span></div><p><div class=verse-container id=ja509:21.1><span>“Rājā ca pabbajjamarocayittha, </span></div><p><div class=verse-container id=ja509:21.2><span>Raṭṭhaṁ pahāya naravīraseṭṭho; </span></div><p><div class=verse-container id=ja509:21.3><span>Tuvampi no hohi yatheva rājā, </span></div><p><div class=verse-container id=ja509:21.4><span>Amhehi guttā anusāsa rajjaṁ”. </span></div><p><div class=verse-container id=ja509:22.1><span>“Rājā ca pabbajjamarocayittha, </span></div><p><div class=verse-container id=ja509:22.2><span>Raṭṭhaṁ pahāya naravīraseṭṭho; </span></div><p><div class=verse-container id=ja509:22.3><span>Ahampi ekā carissāmi loke, </span></div><p><div class=verse-container id=ja509:22.4><span>Hitvāna kāmāni manoramāni. </span></div><p><div class=verse-container id=ja509:23.1><span>Rājā ca pabbajjamarocayittha, </span></div><p><div class=verse-container id=ja509:23.2><span>Raṭṭhaṁ pahāya naravīraseṭṭho; </span></div><p><div class=verse-container id=ja509:23.3><span>Ahampi ekā carissāmi loke, </span></div><p><div class=verse-container id=ja509:23.4><span>Hitvāna kāmāni yathodhikāni. </span></div><p><div class=verse-container id=ja509:24.1><span>Accenti kālā tarayanti rattiyo, </span></div><p><div class=verse-container id=ja509:24.2><span>Vayoguṇā anupubbaṁ jahanti; </span></div><p><div class=verse-container id=ja509:24.3><span>Ahampi ekā carissāmi loke, </span></div><p><div class=verse-container id=ja509:24.4><span>Hitvāna kāmāni manoramāni. </span></div><p><div class=verse-container id=ja509:25.1><span>Accenti kālā tarayanti rattiyo, </span></div><p><div class=verse-container id=ja509:25.2><span>Vayoguṇā anupubbaṁ jahanti; </span></div><p><div class=verse-container id=ja509:25.3><span>Ahampi ekā carissāmi loke, </span></div><p><div class=verse-container id=ja509:25.4><span>Hitvāna kāmāni yathodhikāni. </span></div><p><div class=verse-container id=ja509:26.1><span>Accenti kālā tarayanti rattiyo, </span></div><p><div class=verse-container id=ja509:26.2><span>Vayoguṇā anupubbaṁ jahanti; </span></div><p><div class=verse-container id=ja509:26.3><span>Ahampi ekā carissāmi loke, </span></div><p><div class=verse-container id=ja509:26.4><span>Sītibhūtā sabbamaticca saṅgan”ti. </span></div><p><div class=verse-container id=ja509:27.1><span>Hatthipālajātakaṁ terasamaṁ. </span></div><div class=flex-between><a href=/canon/en/pli/ms/sutta/kn/ja/ja0508.html>Previous</a><a href=/canon/en/pli/ms/sutta/kn/ja/ja0510.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>