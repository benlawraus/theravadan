<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0523.html>Previous</a><a href=/canon/en/pli/ms/sutta/kn/ja/ja0525.html>Next</a></div><p><div class=verse-container id=ja524:0.1><span>Jātaka </span></div><p><div class=verse-container id=ja524:0.2><span>Cattālīsanipāta </span></div><p><div class=verse-container id=ja524:0.3><span>Tesakuṇavagga </span></div><p><div class=verse-container id=ja524:0.4><span class=big-bold>4. Saṅkhapālajātaka </span></div><p><div class=verse-container id=ja524:1.1><span>“Ariyāvakāsosi pasannanetto, </span></div><p><div class=verse-container id=ja524:1.2><span>Maññe bhavaṁ pabbajito kulamhā; </span></div><p><div class=verse-container id=ja524:1.3><span>Kathaṁ nu vittāni pahāya bhoge, </span></div><p><div class=verse-container id=ja524:1.4><span>Pabbaji nikkhamma gharā sapañña”. </span></div><p><div class=verse-container id=ja524:2.1><span>“Sayaṁ vimānaṁ naradeva disvā, </span></div><p><div class=verse-container id=ja524:2.2><span>Mahānubhāvassa mahoragassa; </span></div><p><div class=verse-container id=ja524:2.3><span>Disvāna puññāna mahāvipākaṁ, </span></div><p><div class=verse-container id=ja524:2.4><span>Saddhāyahaṁ pabbajitomhi rāja”. </span></div><p><div class=verse-container id=ja524:3.1><span>“Na kāmakāmā na bhayā na dosā, </span></div><p><div class=verse-container id=ja524:3.2><span>Vācaṁ musā pabbajitā bhaṇanti; </span></div><p><div class=verse-container id=ja524:3.3><span>Akkhāhi me pucchito etamatthaṁ, </span></div><p><div class=verse-container id=ja524:3.4><span>Sutvāna me jāyihitippasādo”. </span></div><p><div class=verse-container id=ja524:4.1><span>“Vāṇijja raṭṭhādhipa gacchamāno, </span></div><p><div class=verse-container id=ja524:4.2><span>Pathe addasāsimhi bhojaputte; </span></div><p><div class=verse-container id=ja524:4.3><span>Pavaddhakāyaṁ uragaṁ mahantaṁ, </span></div><p><div class=verse-container id=ja524:4.4><span>Ādāya gacchante pamodamāne. </span></div><p><div class=verse-container id=ja524:5.1><span>Sohaṁ samāgamma janinda tehi, </span></div><p><div class=verse-container id=ja524:5.2><span>Pahaṭṭhalomo avacamhi bhīto; </span></div><p><div class=verse-container id=ja524:5.3><span>‘Kuhiṁ ayaṁ nīyati bhīmakāyo, </span></div><p><div class=verse-container id=ja524:5.4><span>Nāgena kiṁ kāhatha bhojaputtā’. </span></div><p><div class=verse-container id=ja524:6.1><span>‘Nāgo ayaṁ nīyati bhojanatthā, </span></div><p><div class=verse-container id=ja524:6.2><span>Pavaddhakāyo urago mahanto; </span></div><p><div class=verse-container id=ja524:6.3><span>Sāduñca thūlañca muduñca maṁsaṁ, </span></div><p><div class=verse-container id=ja524:6.4><span>Na tvaṁ rasaññāsi videhaputta. </span></div><p><div class=verse-container id=ja524:7.1><span>Ito mayaṁ gantvā sakaṁ niketaṁ, </span></div><p><div class=verse-container id=ja524:7.2><span>Ādāya satthāni vikopayitvā; </span></div><p><div class=verse-container id=ja524:7.3><span>Maṁsāni bhokkhāma pamodamānā, </span></div><p><div class=verse-container id=ja524:7.4><span>Mayañhi ve sattavo pannagānaṁ’. </span></div><p><div class=verse-container id=ja524:8.1><span>‘Sace ayaṁ nīyati bhojanatthā, </span></div><p><div class=verse-container id=ja524:8.2><span>Pavaddhakāyo urago mahanto; </span></div><p><div class=verse-container id=ja524:8.3><span>Dadāmi vo balibaddāni soḷasa, </span></div><p><div class=verse-container id=ja524:8.4><span>Nāgaṁ imaṁ muñcatha bandhanasmā’. </span></div><p><div class=verse-container id=ja524:9.1><span>‘Addhā hi no bhakkho ayaṁ manāpo, </span></div><p><div class=verse-container id=ja524:9.2><span>Bahū ca no uragā bhuttapubbā; </span></div><p><div class=verse-container id=ja524:9.3><span>Karoma te taṁ vacanaṁ aḷāra, </span></div><p><div class=verse-container id=ja524:9.4><span>Mittañca no hohi videhaputta’. </span></div><p><div class=verse-container id=ja524:10.1><span>Tadāssu te bandhanā mocayiṁsu, </span></div><p><div class=verse-container id=ja524:10.2><span>Yaṁ natthuto paṭimokkassa pāse; </span></div><p><div class=verse-container id=ja524:10.3><span>Mutto ca so bandhanā nāgarājā, </span></div><p><div class=verse-container id=ja524:10.4><span>Pakkāmi pācīnamukho muhuttaṁ. </span></div><p><div class=verse-container id=ja524:11.1><span>Gantvāna pācīnamukho muhuttaṁ, </span></div><p><div class=verse-container id=ja524:11.2><span>Puṇṇehi nettehi palokayī maṁ; </span></div><p><div class=verse-container id=ja524:11.3><span>Tadāssahaṁ piṭṭhito anvagacchiṁ, </span></div><p><div class=verse-container id=ja524:11.4><span>Dasaṅguliṁ añjaliṁ paggahetvā. </span></div><p><div class=verse-container id=ja524:12.1><span>‘Gaccheva kho tvaṁ taramānarūpo, </span></div><p><div class=verse-container id=ja524:12.2><span>Mā taṁ amittā punaraggahesuṁ; </span></div><p><div class=verse-container id=ja524:12.3><span>Dukkho hi luddehi punā samāgamo, </span></div><p><div class=verse-container id=ja524:12.4><span>Adassanaṁ bhojaputtāna gaccha’. </span></div><p><div class=verse-container id=ja524:13.1><span>Agamāsi so rahadaṁ vippasannaṁ, </span></div><p><div class=verse-container id=ja524:13.2><span>Nīlobhāsaṁ ramaṇīyaṁ sutitthaṁ; </span></div><p><div class=verse-container id=ja524:13.3><span>Samotataṁ jambuhi vetasāhi, </span></div><p><div class=verse-container id=ja524:13.4><span>Pāvekkhi nittiṇṇabhayo patīto. </span></div><p><div class=verse-container id=ja524:14.1><span>So taṁ pavissa na cirassa nāgo, </span></div><p><div class=verse-container id=ja524:14.2><span>Dibbena me pāturahuṁ janinda; </span></div><p><div class=verse-container id=ja524:14.3><span>Upaṭṭhahī maṁ pitaraṁva putto, </span></div><p><div class=verse-container id=ja524:14.4><span>Hadayaṅgamaṁ kaṇṇasukhaṁ bhaṇanto. </span></div><p><div class=verse-container id=ja524:15.1><span>‘Tvaṁ mesi mātā ca pitā aḷāra, </span></div><p><div class=verse-container id=ja524:15.2><span>Abbhantaro pāṇadado sahāyo; </span></div><p><div class=verse-container id=ja524:15.3><span>Sakañca iddhiṁ paṭilābhakosmi, </span></div><p><div class=verse-container id=ja524:15.4><span>Aḷāra passa me nivesanāni; </span></div><p><div class=verse-container id=ja524:15.5><span>Pahūtabhakkhaṁ bahuannapānaṁ, </span></div><p><div class=verse-container id=ja524:15.6><span>Masakkasāraṁ viya vāsavassa. </span></div><p><div class=verse-container id=ja524:16.1><span>Taṁ bhūmibhāgehi upetarūpaṁ, </span></div><p><div class=verse-container id=ja524:16.2><span>Asakkharā ceva mudū subhā ca; </span></div><p><div class=verse-container id=ja524:16.3><span>Nīcattiṇā apparajā ca bhūmi, </span></div><p><div class=verse-container id=ja524:16.4><span>Pāsādikā yattha jahanti sokaṁ. </span></div><p><div class=verse-container id=ja524:17.1><span>Anāvakulā veḷuriyūpanīlā, </span></div><p><div class=verse-container id=ja524:17.2><span>Catuddisaṁ ambavanaṁ surammaṁ; </span></div><p><div class=verse-container id=ja524:17.3><span>Pakkā ca pesī ca phalā suphullā, </span></div><p><div class=verse-container id=ja524:17.4><span>Niccotukā dhārayantī phalāni’. </span></div><p><div class=verse-container id=ja524:18.1><span>Tesaṁ vanānaṁ naradeva majjhe, </span></div><p><div class=verse-container id=ja524:18.2><span>Nivesanaṁ bhassarasannikāsaṁ; </span></div><p><div class=verse-container id=ja524:18.3><span>Rajataggaḷaṁ sovaṇṇamayaṁ uḷāraṁ, </span></div><p><div class=verse-container id=ja524:18.4><span>Obhāsatī vijjurivantalikkhe. </span></div><p><div class=verse-container id=ja524:19.1><span>Maṇīmayā soṇṇamayā uḷārā, </span></div><p><div class=verse-container id=ja524:19.2><span>Anekacittā satataṁ sunimmitā; </span></div><p><div class=verse-container id=ja524:19.3><span>Paripūrā kaññāhi alaṅkatābhi, </span></div><p><div class=verse-container id=ja524:19.4><span>Suvaṇṇakāyūradharāhi rāja. </span></div><p><div class=verse-container id=ja524:20.1><span>So saṅkhapālo taramānarūpo, </span></div><p><div class=verse-container id=ja524:20.2><span>Pāsādamāruyha anomavaṇṇo; </span></div><p><div class=verse-container id=ja524:20.3><span>Sahassathambhaṁ atulānubhāvaṁ, </span></div><p><div class=verse-container id=ja524:20.4><span>Yatthassa bhariyā mahesī ahosi. </span></div><p><div class=verse-container id=ja524:21.1><span>Ekā ca nārī taramānarūpā, </span></div><p><div class=verse-container id=ja524:21.2><span>Ādāya veḷuriyamayaṁ mahagghaṁ; </span></div><p><div class=verse-container id=ja524:21.3><span>Subhaṁ maṇiṁ jātimantūpapannaṁ, </span></div><p><div class=verse-container id=ja524:21.4><span>Acoditā āsanamabbhihāsi. </span></div><p><div class=verse-container id=ja524:22.1><span>Tato maṁ urago hatthe gahetvā, </span></div><p><div class=verse-container id=ja524:22.2><span>Nisīdayī pāmukhaāsanasmiṁ; </span></div><p><div class=verse-container id=ja524:22.3><span>‘Idamāsanaṁ atra bhavaṁ nisīdatu, </span></div><p><div class=verse-container id=ja524:22.4><span>Bhavañhi me aññataro garūnaṁ’. </span></div><p><div class=verse-container id=ja524:23.1><span>Aññā ca nārī taramānarūpā, </span></div><p><div class=verse-container id=ja524:23.2><span>Ādāya vāriṁ upasaṅkamitvā; </span></div><p><div class=verse-container id=ja524:23.3><span>Pādāni pakkhālayī me janinda, </span></div><p><div class=verse-container id=ja524:23.4><span>Bhariyāva bhattū patino piyassa. </span></div><p><div class=verse-container id=ja524:24.1><span>Aparā ca nārī taramānarūpā, </span></div><p><div class=verse-container id=ja524:24.2><span>Paggayha sovaṇṇamayāya pātiyā; </span></div><p><div class=verse-container id=ja524:24.3><span>Anekasūpaṁ vividhaṁ viyañjanaṁ, </span></div><p><div class=verse-container id=ja524:24.4><span>Upanāmayī bhatta manuññarūpaṁ. </span></div><p><div class=verse-container id=ja524:25.1><span>Turiyehi maṁ bhārata bhuttavantaṁ, </span></div><p><div class=verse-container id=ja524:25.2><span>Upaṭṭhahuṁ bhattu mano viditvā; </span></div><p><div class=verse-container id=ja524:25.3><span>Tatuttariṁ maṁ nipatī mahantaṁ, </span></div><p><div class=verse-container id=ja524:25.4><span>Dibbehi kāmehi anappakehi. </span></div><p><div class=verse-container id=ja524:26.1><span>‘Bhariyā mametā tisatā aḷāra, </span></div><p><div class=verse-container id=ja524:26.2><span>Sabbattamajjhā padumuttarābhā; </span></div><p><div class=verse-container id=ja524:26.3><span>Aḷāra etāssu te kāmakārā, </span></div><p><div class=verse-container id=ja524:26.4><span>Dadāmi te tā paricārayassu’. </span></div><p><div class=verse-container id=ja524:27.1><span>Saṁvaccharaṁ dibbarasānubhutvā, </span></div><p><div class=verse-container id=ja524:27.2><span>Tadāssuhaṁ uttarimajjhabhāsiṁ; </span></div><p><div class=verse-container id=ja524:27.3><span>‘Nāgassidaṁ kinti kathañca laddhaṁ, </span></div><p><div class=verse-container id=ja524:27.4><span>Kathajjhagamāsi vimānaseṭṭhaṁ. </span></div><p><div class=verse-container id=ja524:28.1><span>Adhiccaladdhaṁ pariṇāmajaṁ te, </span></div><p><div class=verse-container id=ja524:28.2><span>Sayaṅkataṁ udāhu devehi dinnaṁ; </span></div><p><div class=verse-container id=ja524:28.3><span>Pucchāmi taṁ nāgarājetamatthaṁ, </span></div><p><div class=verse-container id=ja524:28.4><span>Kathajjhagamāsi vimānaseṭṭhaṁ’. </span></div><p><div class=verse-container id=ja524:29.1><span>‘Nādhiccaladdhaṁ na pariṇāmajaṁ me, </span></div><p><div class=verse-container id=ja524:29.2><span>Na sayaṅkataṁ nāpi devehi dinnaṁ; </span></div><p><div class=verse-container id=ja524:29.3><span>Sakehi kammehi apāpakehi, </span></div><p><div class=verse-container id=ja524:29.4><span>Puññehi me laddhamidaṁ vimānaṁ’. </span></div><p><div class=verse-container id=ja524:30.1><span>‘Kiṁ te vataṁ kiṁ pana brahmacariyaṁ, </span></div><p><div class=verse-container id=ja524:30.2><span>Kissa suciṇṇassa ayaṁ vipāko; </span></div><p><div class=verse-container id=ja524:30.3><span>Akkhāhi me nāgarājetamatthaṁ, </span></div><p><div class=verse-container id=ja524:30.4><span>Kathaṁ nu te laddhamidaṁ vimānaṁ’. </span></div><p><div class=verse-container id=ja524:31.1><span>‘Rājā ahosiṁ magadhānamissaro, </span></div><p><div class=verse-container id=ja524:31.2><span>Duyyodhano nāma mahānubhāvo; </span></div><p><div class=verse-container id=ja524:31.3><span>So ittaraṁ jīvitaṁ saṁviditvā, </span></div><p><div class=verse-container id=ja524:31.4><span>Asassataṁ vipariṇāmadhammaṁ. </span></div><p><div class=verse-container id=ja524:32.1><span>Annañca pānañca pasannacitto, </span></div><p><div class=verse-container id=ja524:32.2><span>Sakkacca dānaṁ vipulaṁ adāsiṁ; </span></div><p><div class=verse-container id=ja524:32.3><span>Opānabhūtaṁ me gharaṁ tadāsi, </span></div><p><div class=verse-container id=ja524:32.4><span>Santappitā samaṇabrāhmaṇā ca. </span></div><p><div class=verse-container id=ja524:33.1><span>Mālañca gandhañca vilepanañca, </span></div><p><div class=verse-container id=ja524:33.2><span>Padīpiyaṁ yānamupassayañca; </span></div><p><div class=verse-container id=ja524:33.3><span>Acchādanaṁ seyyamathannapānaṁ, </span></div><p><div class=verse-container id=ja524:33.4><span>Sakkacca dānāni adamha tattha. </span></div><p><div class=verse-container id=ja524:34.1><span>Taṁ me vataṁ taṁ pana brahmacariyaṁ, </span></div><p><div class=verse-container id=ja524:34.2><span>Tassa suciṇṇassa ayaṁ vipāko; </span></div><p><div class=verse-container id=ja524:34.3><span>Teneva me laddhamidaṁ vimānaṁ, </span></div><p><div class=verse-container id=ja524:34.4><span>Pahūtabhakkhaṁ bahuannapānaṁ; </span></div><p><div class=verse-container id=ja524:34.5><span>Naccehi gītehi cupetarūpaṁ, </span></div><p><div class=verse-container id=ja524:34.6><span>Ciraṭṭhitikaṁ na ca sassatāyaṁ’. </span></div><p><div class=verse-container id=ja524:35.1><span>‘Appānubhāvā taṁ mahānubhāvaṁ, </span></div><p><div class=verse-container id=ja524:35.2><span>Tejassinaṁ hanti atejavanto; </span></div><p><div class=verse-container id=ja524:35.3><span>Kimeva dāṭhāvudha kiṁ paṭicca, </span></div><p><div class=verse-container id=ja524:35.4><span>Hatthattamāgacchi vanibbakānaṁ. </span></div><p><div class=verse-container id=ja524:36.1><span>Bhayaṁ nu te anvagataṁ mahantaṁ, </span></div><p><div class=verse-container id=ja524:36.2><span>Tejo nu te nānvagaṁ dantamūlaṁ; </span></div><p><div class=verse-container id=ja524:36.3><span>Kimeva dāṭhāvudha kiṁ paṭicca, </span></div><p><div class=verse-container id=ja524:36.4><span>Kilesamāpajji vanibbakānaṁ’. </span></div><p><div class=verse-container id=ja524:37.1><span>‘Na me bhayaṁ anvagataṁ mahantaṁ, </span></div><p><div class=verse-container id=ja524:37.2><span>Tejo na sakkā mama tehi hantuṁ; </span></div><p><div class=verse-container id=ja524:37.3><span>Satañca dhammāni sukittitāni, </span></div><p><div class=verse-container id=ja524:37.4><span>Samuddavelāva duraccayāni. </span></div><p><div class=verse-container id=ja524:38.1><span>Cātuddasiṁ pañcadasiṁ aḷāra, </span></div><p><div class=verse-container id=ja524:38.2><span>Uposathaṁ niccamupāvasāmi; </span></div><p><div class=verse-container id=ja524:38.3><span>Athāgamuṁ soḷasa bhojaputtā, </span></div><p><div class=verse-container id=ja524:38.4><span>Rajjuṁ gahetvāna daḷhañca pāsaṁ. </span></div><p><div class=verse-container id=ja524:39.1><span>Bhetvāna nāsaṁ atikassa rajjuṁ, </span></div><p><div class=verse-container id=ja524:39.2><span>Nayiṁsu maṁ samparigayha luddā; </span></div><p><div class=verse-container id=ja524:39.3><span>Etādisaṁ dukkhamahaṁ titikkhaṁ, </span></div><p><div class=verse-container id=ja524:39.4><span>Uposathaṁ appaṭikopayanto’. </span></div><p><div class=verse-container id=ja524:40.1><span>‘Ekāyane taṁ pathe addasaṁsu, </span></div><p><div class=verse-container id=ja524:40.2><span>Balena vaṇṇena cupetarūpaṁ; </span></div><p><div class=verse-container id=ja524:40.3><span>Siriyā paññāya ca bhāvitosi, </span></div><p><div class=verse-container id=ja524:40.4><span>Kiṁ patthayaṁ nāga tapo karosi’. </span></div><p><div class=verse-container id=ja524:41.1><span>‘Na puttahetū na dhanassa hetu, </span></div><p><div class=verse-container id=ja524:41.2><span>Na āyuno cāpi aḷāra hetu; </span></div><p><div class=verse-container id=ja524:41.3><span>Manussayoniṁ abhipatthayāno, </span></div><p><div class=verse-container id=ja524:41.4><span>Tasmā parakkamma tapo karomi’. </span></div><p><div class=verse-container id=ja524:42.1><span>‘Tvaṁ lohitakkho vihatantaraṁso, </span></div><p><div class=verse-container id=ja524:42.2><span>Alaṅkato kappitakesamassu; </span></div><p><div class=verse-container id=ja524:42.3><span>Surosito lohitacandanena, </span></div><p><div class=verse-container id=ja524:42.4><span>Gandhabbarājāva disā pabhāsasi. </span></div><p><div class=verse-container id=ja524:43.1><span>Deviddhipattosi mahānubhāvo, </span></div><p><div class=verse-container id=ja524:43.2><span>Sabbehi kāmehi samaṅgibhūto; </span></div><p><div class=verse-container id=ja524:43.3><span>Pucchāmi taṁ nāgarājetamatthaṁ, </span></div><p><div class=verse-container id=ja524:43.4><span>Seyyo ito kena manussaloko’. </span></div><p><div class=verse-container id=ja524:44.1><span>‘Aḷāra nāññatra manussalokā, </span></div><p><div class=verse-container id=ja524:44.2><span>Suddhī va saṁvijjati saṁyamo vā; </span></div><p><div class=verse-container id=ja524:44.3><span>Ahañca laddhāna manussayoniṁ, </span></div><p><div class=verse-container id=ja524:44.4><span>Kāhāmi jātimaraṇassa antaṁ’. </span></div><p><div class=verse-container id=ja524:45.1><span>‘Saṁvaccharo me vasato tavantike, </span></div><p><div class=verse-container id=ja524:45.2><span>Annena pānena upaṭṭhitosmi; </span></div><p><div class=verse-container id=ja524:45.3><span>Āmantayitvāna palemi nāga, </span></div><p><div class=verse-container id=ja524:45.4><span>Cirappavutthosmi ahaṁ janinda’. </span></div><p><div class=verse-container id=ja524:46.1><span>‘Puttā ca dārā anujīvino ca, </span></div><p><div class=verse-container id=ja524:46.2><span>Niccānusiṭṭhā upatiṭṭhathetaṁ; </span></div><p><div class=verse-container id=ja524:46.3><span>Kaccinnu taṁ nābhisapittha koci, </span></div><p><div class=verse-container id=ja524:46.4><span>Piyañhi me dassanaṁ tuyhaṁ aḷāra’. </span></div><p><div class=verse-container id=ja524:47.1><span>‘Yathāpi mātū ca pitū agāre, </span></div><p><div class=verse-container id=ja524:47.2><span>Putto piyo paṭivihito vaseyya; </span></div><p><div class=verse-container id=ja524:47.3><span>Tatopi mayhaṁ idhameva seyyo, </span></div><p><div class=verse-container id=ja524:47.4><span>Cittañhi te nāga mayī pasannaṁ’. </span></div><p><div class=verse-container id=ja524:48.1><span>‘Maṇī mamaṁ vijjati lohitaṅko, </span></div><p><div class=verse-container id=ja524:48.2><span>Dhanāharo maṇiratanaṁ uḷāraṁ; </span></div><p><div class=verse-container id=ja524:48.3><span>Ādāya tvaṁ gaccha sakaṁ niketaṁ, </span></div><p><div class=verse-container id=ja524:48.4><span>Laddhā dhanaṁ taṁ maṇimossajassu’. </span></div><p><div class=verse-container id=ja524:49.1><span>Diṭṭhā mayā mānusakāpi kāmā, </span></div><p><div class=verse-container id=ja524:49.2><span>Asassatā vipariṇāmadhammā; </span></div><p><div class=verse-container id=ja524:49.3><span>Ādīnavaṁ kāmaguṇesu disvā, </span></div><p><div class=verse-container id=ja524:49.4><span>Saddhāyahaṁ pabbajitomhi rāja. </span></div><p><div class=verse-container id=ja524:50.1><span>Dumapphalānīva patanti māṇavā, </span></div><p><div class=verse-container id=ja524:50.2><span>Daharā ca vuddhā ca sarīrabhedā; </span></div><p><div class=verse-container id=ja524:50.3><span>Etampi disvā pabbajitomhi rāja, </span></div><p><div class=verse-container id=ja524:50.4><span>Apaṇṇakaṁ sāmaññameva seyyo”. </span></div><p><div class=verse-container id=ja524:51.1><span>“Addhā have sevitabbā sapaññā, </span></div><p><div class=verse-container id=ja524:51.2><span>Bahussutā ye bahuṭhānacintino; </span></div><p><div class=verse-container id=ja524:51.3><span>Nāgañca sutvāna tavañcaḷāra, </span></div><p><div class=verse-container id=ja524:51.4><span>Kāhāmi puññāni anappakāni”. </span></div><p><div class=verse-container id=ja524:52.1><span>“Addhā have sevitabbā sapaññā, </span></div><p><div class=verse-container id=ja524:52.2><span>Bahussutā ye bahuṭhānacintino; </span></div><p><div class=verse-container id=ja524:52.3><span>Nāgañca sutvāna mamañca rāja, </span></div><p><div class=verse-container id=ja524:52.4><span>Karohi puññāni anappakānī”ti. </span></div><p><div class=verse-container id=ja524:53.1><span>Saṅkhapālajātakaṁ catutthaṁ. </span></div><div class=flex-between><a href=/canon/en/pli/ms/sutta/kn/ja/ja0523.html>Previous</a><a href=/canon/en/pli/ms/sutta/kn/ja/ja0525.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>