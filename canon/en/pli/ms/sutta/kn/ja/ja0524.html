<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0523.html>Previous</a><a href=/canon/en/pli/ms/sutta/kn/ja/ja0525.html>Next</a></div><p id=ja524:0.1><span class=root>Jātaka </span><br><p id=ja524:0.2><span class=root>Cattālīsanipāta </span><br><p id=ja524:0.3><span class=root>Tesakuṇavagga </span><br><p id=ja524:0.4><span class="root big-bold">4. Saṅkhapālajātaka </span><br><p id=ja524:1.1><span class=root>“Ariyāvakāsosi pasannanetto, </span><br><p id=ja524:1.2><span class=root>Maññe bhavaṁ pabbajito kulamhā; </span><br><p id=ja524:1.3><span class=root>Kathaṁ nu vittāni pahāya bhoge, </span><br><p id=ja524:1.4><span class=root>Pabbaji nikkhamma gharā sapañña”. </span><br><p id=ja524:2.1><span class=root>“Sayaṁ vimānaṁ naradeva disvā, </span><br><p id=ja524:2.2><span class=root>Mahānubhāvassa mahoragassa; </span><br><p id=ja524:2.3><span class=root>Disvāna puññāna mahāvipākaṁ, </span><br><p id=ja524:2.4><span class=root>Saddhāyahaṁ pabbajitomhi rāja”. </span><br><p id=ja524:3.1><span class=root>“Na kāmakāmā na bhayā na dosā, </span><br><p id=ja524:3.2><span class=root>Vācaṁ musā pabbajitā bhaṇanti; </span><br><p id=ja524:3.3><span class=root>Akkhāhi me pucchito etamatthaṁ, </span><br><p id=ja524:3.4><span class=root>Sutvāna me jāyihitippasādo”. </span><br><p id=ja524:4.1><span class=root>“Vāṇijja raṭṭhādhipa gacchamāno, </span><br><p id=ja524:4.2><span class=root>Pathe addasāsimhi bhojaputte; </span><br><p id=ja524:4.3><span class=root>Pavaddhakāyaṁ uragaṁ mahantaṁ, </span><br><p id=ja524:4.4><span class=root>Ādāya gacchante pamodamāne. </span><br><p id=ja524:5.1><span class=root>Sohaṁ samāgamma janinda tehi, </span><br><p id=ja524:5.2><span class=root>Pahaṭṭhalomo avacamhi bhīto; </span><br><p id=ja524:5.3><span class=root>‘Kuhiṁ ayaṁ nīyati bhīmakāyo, </span><br><p id=ja524:5.4><span class=root>Nāgena kiṁ kāhatha bhojaputtā’. </span><br><p id=ja524:6.1><span class=root>‘Nāgo ayaṁ nīyati bhojanatthā, </span><br><p id=ja524:6.2><span class=root>Pavaddhakāyo urago mahanto; </span><br><p id=ja524:6.3><span class=root>Sāduñca thūlañca muduñca maṁsaṁ, </span><br><p id=ja524:6.4><span class=root>Na tvaṁ rasaññāsi videhaputta. </span><br><p id=ja524:7.1><span class=root>Ito mayaṁ gantvā sakaṁ niketaṁ, </span><br><p id=ja524:7.2><span class=root>Ādāya satthāni vikopayitvā; </span><br><p id=ja524:7.3><span class=root>Maṁsāni bhokkhāma pamodamānā, </span><br><p id=ja524:7.4><span class=root>Mayañhi ve sattavo pannagānaṁ’. </span><br><p id=ja524:8.1><span class=root>‘Sace ayaṁ nīyati bhojanatthā, </span><br><p id=ja524:8.2><span class=root>Pavaddhakāyo urago mahanto; </span><br><p id=ja524:8.3><span class=root>Dadāmi vo balibaddāni soḷasa, </span><br><p id=ja524:8.4><span class=root>Nāgaṁ imaṁ muñcatha bandhanasmā’. </span><br><p id=ja524:9.1><span class=root>‘Addhā hi no bhakkho ayaṁ manāpo, </span><br><p id=ja524:9.2><span class=root>Bahū ca no uragā bhuttapubbā; </span><br><p id=ja524:9.3><span class=root>Karoma te taṁ vacanaṁ aḷāra, </span><br><p id=ja524:9.4><span class=root>Mittañca no hohi videhaputta’. </span><br><p id=ja524:10.1><span class=root>Tadāssu te bandhanā mocayiṁsu, </span><br><p id=ja524:10.2><span class=root>Yaṁ natthuto paṭimokkassa pāse; </span><br><p id=ja524:10.3><span class=root>Mutto ca so bandhanā nāgarājā, </span><br><p id=ja524:10.4><span class=root>Pakkāmi pācīnamukho muhuttaṁ. </span><br><p id=ja524:11.1><span class=root>Gantvāna pācīnamukho muhuttaṁ, </span><br><p id=ja524:11.2><span class=root>Puṇṇehi nettehi palokayī maṁ; </span><br><p id=ja524:11.3><span class=root>Tadāssahaṁ piṭṭhito anvagacchiṁ, </span><br><p id=ja524:11.4><span class=root>Dasaṅguliṁ añjaliṁ paggahetvā. </span><br><p id=ja524:12.1><span class=root>‘Gaccheva kho tvaṁ taramānarūpo, </span><br><p id=ja524:12.2><span class=root>Mā taṁ amittā punaraggahesuṁ; </span><br><p id=ja524:12.3><span class=root>Dukkho hi luddehi punā samāgamo, </span><br><p id=ja524:12.4><span class=root>Adassanaṁ bhojaputtāna gaccha’. </span><br><p id=ja524:13.1><span class=root>Agamāsi so rahadaṁ vippasannaṁ, </span><br><p id=ja524:13.2><span class=root>Nīlobhāsaṁ ramaṇīyaṁ sutitthaṁ; </span><br><p id=ja524:13.3><span class=root>Samotataṁ jambuhi vetasāhi, </span><br><p id=ja524:13.4><span class=root>Pāvekkhi nittiṇṇabhayo patīto. </span><br><p id=ja524:14.1><span class=root>So taṁ pavissa na cirassa nāgo, </span><br><p id=ja524:14.2><span class=root>Dibbena me pāturahuṁ janinda; </span><br><p id=ja524:14.3><span class=root>Upaṭṭhahī maṁ pitaraṁva putto, </span><br><p id=ja524:14.4><span class=root>Hadayaṅgamaṁ kaṇṇasukhaṁ bhaṇanto. </span><br><p id=ja524:15.1><span class=root>‘Tvaṁ mesi mātā ca pitā aḷāra, </span><br><p id=ja524:15.2><span class=root>Abbhantaro pāṇadado sahāyo; </span><br><p id=ja524:15.3><span class=root>Sakañca iddhiṁ paṭilābhakosmi, </span><br><p id=ja524:15.4><span class=root>Aḷāra passa me nivesanāni; </span><br><p id=ja524:15.5><span class=root>Pahūtabhakkhaṁ bahuannapānaṁ, </span><br><p id=ja524:15.6><span class=root>Masakkasāraṁ viya vāsavassa. </span><br><p id=ja524:16.1><span class=root>Taṁ bhūmibhāgehi upetarūpaṁ, </span><br><p id=ja524:16.2><span class=root>Asakkharā ceva mudū subhā ca; </span><br><p id=ja524:16.3><span class=root>Nīcattiṇā apparajā ca bhūmi, </span><br><p id=ja524:16.4><span class=root>Pāsādikā yattha jahanti sokaṁ. </span><br><p id=ja524:17.1><span class=root>Anāvakulā veḷuriyūpanīlā, </span><br><p id=ja524:17.2><span class=root>Catuddisaṁ ambavanaṁ surammaṁ; </span><br><p id=ja524:17.3><span class=root>Pakkā ca pesī ca phalā suphullā, </span><br><p id=ja524:17.4><span class=root>Niccotukā dhārayantī phalāni’. </span><br><p id=ja524:18.1><span class=root>Tesaṁ vanānaṁ naradeva majjhe, </span><br><p id=ja524:18.2><span class=root>Nivesanaṁ bhassarasannikāsaṁ; </span><br><p id=ja524:18.3><span class=root>Rajataggaḷaṁ sovaṇṇamayaṁ uḷāraṁ, </span><br><p id=ja524:18.4><span class=root>Obhāsatī vijjurivantalikkhe. </span><br><p id=ja524:19.1><span class=root>Maṇīmayā soṇṇamayā uḷārā, </span><br><p id=ja524:19.2><span class=root>Anekacittā satataṁ sunimmitā; </span><br><p id=ja524:19.3><span class=root>Paripūrā kaññāhi alaṅkatābhi, </span><br><p id=ja524:19.4><span class=root>Suvaṇṇakāyūradharāhi rāja. </span><br><p id=ja524:20.1><span class=root>So saṅkhapālo taramānarūpo, </span><br><p id=ja524:20.2><span class=root>Pāsādamāruyha anomavaṇṇo; </span><br><p id=ja524:20.3><span class=root>Sahassathambhaṁ atulānubhāvaṁ, </span><br><p id=ja524:20.4><span class=root>Yatthassa bhariyā mahesī ahosi. </span><br><p id=ja524:21.1><span class=root>Ekā ca nārī taramānarūpā, </span><br><p id=ja524:21.2><span class=root>Ādāya veḷuriyamayaṁ mahagghaṁ; </span><br><p id=ja524:21.3><span class=root>Subhaṁ maṇiṁ jātimantūpapannaṁ, </span><br><p id=ja524:21.4><span class=root>Acoditā āsanamabbhihāsi. </span><br><p id=ja524:22.1><span class=root>Tato maṁ urago hatthe gahetvā, </span><br><p id=ja524:22.2><span class=root>Nisīdayī pāmukhaāsanasmiṁ; </span><br><p id=ja524:22.3><span class=root>‘Idamāsanaṁ atra bhavaṁ nisīdatu, </span><br><p id=ja524:22.4><span class=root>Bhavañhi me aññataro garūnaṁ’. </span><br><p id=ja524:23.1><span class=root>Aññā ca nārī taramānarūpā, </span><br><p id=ja524:23.2><span class=root>Ādāya vāriṁ upasaṅkamitvā; </span><br><p id=ja524:23.3><span class=root>Pādāni pakkhālayī me janinda, </span><br><p id=ja524:23.4><span class=root>Bhariyāva bhattū patino piyassa. </span><br><p id=ja524:24.1><span class=root>Aparā ca nārī taramānarūpā, </span><br><p id=ja524:24.2><span class=root>Paggayha sovaṇṇamayāya pātiyā; </span><br><p id=ja524:24.3><span class=root>Anekasūpaṁ vividhaṁ viyañjanaṁ, </span><br><p id=ja524:24.4><span class=root>Upanāmayī bhatta manuññarūpaṁ. </span><br><p id=ja524:25.1><span class=root>Turiyehi maṁ bhārata bhuttavantaṁ, </span><br><p id=ja524:25.2><span class=root>Upaṭṭhahuṁ bhattu mano viditvā; </span><br><p id=ja524:25.3><span class=root>Tatuttariṁ maṁ nipatī mahantaṁ, </span><br><p id=ja524:25.4><span class=root>Dibbehi kāmehi anappakehi. </span><br><p id=ja524:26.1><span class=root>‘Bhariyā mametā tisatā aḷāra, </span><br><p id=ja524:26.2><span class=root>Sabbattamajjhā padumuttarābhā; </span><br><p id=ja524:26.3><span class=root>Aḷāra etāssu te kāmakārā, </span><br><p id=ja524:26.4><span class=root>Dadāmi te tā paricārayassu’. </span><br><p id=ja524:27.1><span class=root>Saṁvaccharaṁ dibbarasānubhutvā, </span><br><p id=ja524:27.2><span class=root>Tadāssuhaṁ uttarimajjhabhāsiṁ; </span><br><p id=ja524:27.3><span class=root>‘Nāgassidaṁ kinti kathañca laddhaṁ, </span><br><p id=ja524:27.4><span class=root>Kathajjhagamāsi vimānaseṭṭhaṁ. </span><br><p id=ja524:28.1><span class=root>Adhiccaladdhaṁ pariṇāmajaṁ te, </span><br><p id=ja524:28.2><span class=root>Sayaṅkataṁ udāhu devehi dinnaṁ; </span><br><p id=ja524:28.3><span class=root>Pucchāmi taṁ nāgarājetamatthaṁ, </span><br><p id=ja524:28.4><span class=root>Kathajjhagamāsi vimānaseṭṭhaṁ’. </span><br><p id=ja524:29.1><span class=root>‘Nādhiccaladdhaṁ na pariṇāmajaṁ me, </span><br><p id=ja524:29.2><span class=root>Na sayaṅkataṁ nāpi devehi dinnaṁ; </span><br><p id=ja524:29.3><span class=root>Sakehi kammehi apāpakehi, </span><br><p id=ja524:29.4><span class=root>Puññehi me laddhamidaṁ vimānaṁ’. </span><br><p id=ja524:30.1><span class=root>‘Kiṁ te vataṁ kiṁ pana brahmacariyaṁ, </span><br><p id=ja524:30.2><span class=root>Kissa suciṇṇassa ayaṁ vipāko; </span><br><p id=ja524:30.3><span class=root>Akkhāhi me nāgarājetamatthaṁ, </span><br><p id=ja524:30.4><span class=root>Kathaṁ nu te laddhamidaṁ vimānaṁ’. </span><br><p id=ja524:31.1><span class=root>‘Rājā ahosiṁ magadhānamissaro, </span><br><p id=ja524:31.2><span class=root>Duyyodhano nāma mahānubhāvo; </span><br><p id=ja524:31.3><span class=root>So ittaraṁ jīvitaṁ saṁviditvā, </span><br><p id=ja524:31.4><span class=root>Asassataṁ vipariṇāmadhammaṁ. </span><br><p id=ja524:32.1><span class=root>Annañca pānañca pasannacitto, </span><br><p id=ja524:32.2><span class=root>Sakkacca dānaṁ vipulaṁ adāsiṁ; </span><br><p id=ja524:32.3><span class=root>Opānabhūtaṁ me gharaṁ tadāsi, </span><br><p id=ja524:32.4><span class=root>Santappitā samaṇabrāhmaṇā ca. </span><br><p id=ja524:33.1><span class=root>Mālañca gandhañca vilepanañca, </span><br><p id=ja524:33.2><span class=root>Padīpiyaṁ yānamupassayañca; </span><br><p id=ja524:33.3><span class=root>Acchādanaṁ seyyamathannapānaṁ, </span><br><p id=ja524:33.4><span class=root>Sakkacca dānāni adamha tattha. </span><br><p id=ja524:34.1><span class=root>Taṁ me vataṁ taṁ pana brahmacariyaṁ, </span><br><p id=ja524:34.2><span class=root>Tassa suciṇṇassa ayaṁ vipāko; </span><br><p id=ja524:34.3><span class=root>Teneva me laddhamidaṁ vimānaṁ, </span><br><p id=ja524:34.4><span class=root>Pahūtabhakkhaṁ bahuannapānaṁ; </span><br><p id=ja524:34.5><span class=root>Naccehi gītehi cupetarūpaṁ, </span><br><p id=ja524:34.6><span class=root>Ciraṭṭhitikaṁ na ca sassatāyaṁ’. </span><br><p id=ja524:35.1><span class=root>‘Appānubhāvā taṁ mahānubhāvaṁ, </span><br><p id=ja524:35.2><span class=root>Tejassinaṁ hanti atejavanto; </span><br><p id=ja524:35.3><span class=root>Kimeva dāṭhāvudha kiṁ paṭicca, </span><br><p id=ja524:35.4><span class=root>Hatthattamāgacchi vanibbakānaṁ. </span><br><p id=ja524:36.1><span class=root>Bhayaṁ nu te anvagataṁ mahantaṁ, </span><br><p id=ja524:36.2><span class=root>Tejo nu te nānvagaṁ dantamūlaṁ; </span><br><p id=ja524:36.3><span class=root>Kimeva dāṭhāvudha kiṁ paṭicca, </span><br><p id=ja524:36.4><span class=root>Kilesamāpajji vanibbakānaṁ’. </span><br><p id=ja524:37.1><span class=root>‘Na me bhayaṁ anvagataṁ mahantaṁ, </span><br><p id=ja524:37.2><span class=root>Tejo na sakkā mama tehi hantuṁ; </span><br><p id=ja524:37.3><span class=root>Satañca dhammāni sukittitāni, </span><br><p id=ja524:37.4><span class=root>Samuddavelāva duraccayāni. </span><br><p id=ja524:38.1><span class=root>Cātuddasiṁ pañcadasiṁ aḷāra, </span><br><p id=ja524:38.2><span class=root>Uposathaṁ niccamupāvasāmi; </span><br><p id=ja524:38.3><span class=root>Athāgamuṁ soḷasa bhojaputtā, </span><br><p id=ja524:38.4><span class=root>Rajjuṁ gahetvāna daḷhañca pāsaṁ. </span><br><p id=ja524:39.1><span class=root>Bhetvāna nāsaṁ atikassa rajjuṁ, </span><br><p id=ja524:39.2><span class=root>Nayiṁsu maṁ samparigayha luddā; </span><br><p id=ja524:39.3><span class=root>Etādisaṁ dukkhamahaṁ titikkhaṁ, </span><br><p id=ja524:39.4><span class=root>Uposathaṁ appaṭikopayanto’. </span><br><p id=ja524:40.1><span class=root>‘Ekāyane taṁ pathe addasaṁsu, </span><br><p id=ja524:40.2><span class=root>Balena vaṇṇena cupetarūpaṁ; </span><br><p id=ja524:40.3><span class=root>Siriyā paññāya ca bhāvitosi, </span><br><p id=ja524:40.4><span class=root>Kiṁ patthayaṁ nāga tapo karosi’. </span><br><p id=ja524:41.1><span class=root>‘Na puttahetū na dhanassa hetu, </span><br><p id=ja524:41.2><span class=root>Na āyuno cāpi aḷāra hetu; </span><br><p id=ja524:41.3><span class=root>Manussayoniṁ abhipatthayāno, </span><br><p id=ja524:41.4><span class=root>Tasmā parakkamma tapo karomi’. </span><br><p id=ja524:42.1><span class=root>‘Tvaṁ lohitakkho vihatantaraṁso, </span><br><p id=ja524:42.2><span class=root>Alaṅkato kappitakesamassu; </span><br><p id=ja524:42.3><span class=root>Surosito lohitacandanena, </span><br><p id=ja524:42.4><span class=root>Gandhabbarājāva disā pabhāsasi. </span><br><p id=ja524:43.1><span class=root>Deviddhipattosi mahānubhāvo, </span><br><p id=ja524:43.2><span class=root>Sabbehi kāmehi samaṅgibhūto; </span><br><p id=ja524:43.3><span class=root>Pucchāmi taṁ nāgarājetamatthaṁ, </span><br><p id=ja524:43.4><span class=root>Seyyo ito kena manussaloko’. </span><br><p id=ja524:44.1><span class=root>‘Aḷāra nāññatra manussalokā, </span><br><p id=ja524:44.2><span class=root>Suddhī va saṁvijjati saṁyamo vā; </span><br><p id=ja524:44.3><span class=root>Ahañca laddhāna manussayoniṁ, </span><br><p id=ja524:44.4><span class=root>Kāhāmi jātimaraṇassa antaṁ’. </span><br><p id=ja524:45.1><span class=root>‘Saṁvaccharo me vasato tavantike, </span><br><p id=ja524:45.2><span class=root>Annena pānena upaṭṭhitosmi; </span><br><p id=ja524:45.3><span class=root>Āmantayitvāna palemi nāga, </span><br><p id=ja524:45.4><span class=root>Cirappavutthosmi ahaṁ janinda’. </span><br><p id=ja524:46.1><span class=root>‘Puttā ca dārā anujīvino ca, </span><br><p id=ja524:46.2><span class=root>Niccānusiṭṭhā upatiṭṭhathetaṁ; </span><br><p id=ja524:46.3><span class=root>Kaccinnu taṁ nābhisapittha koci, </span><br><p id=ja524:46.4><span class=root>Piyañhi me dassanaṁ tuyhaṁ aḷāra’. </span><br><p id=ja524:47.1><span class=root>‘Yathāpi mātū ca pitū agāre, </span><br><p id=ja524:47.2><span class=root>Putto piyo paṭivihito vaseyya; </span><br><p id=ja524:47.3><span class=root>Tatopi mayhaṁ idhameva seyyo, </span><br><p id=ja524:47.4><span class=root>Cittañhi te nāga mayī pasannaṁ’. </span><br><p id=ja524:48.1><span class=root>‘Maṇī mamaṁ vijjati lohitaṅko, </span><br><p id=ja524:48.2><span class=root>Dhanāharo maṇiratanaṁ uḷāraṁ; </span><br><p id=ja524:48.3><span class=root>Ādāya tvaṁ gaccha sakaṁ niketaṁ, </span><br><p id=ja524:48.4><span class=root>Laddhā dhanaṁ taṁ maṇimossajassu’. </span><br><p id=ja524:49.1><span class=root>Diṭṭhā mayā mānusakāpi kāmā, </span><br><p id=ja524:49.2><span class=root>Asassatā vipariṇāmadhammā; </span><br><p id=ja524:49.3><span class=root>Ādīnavaṁ kāmaguṇesu disvā, </span><br><p id=ja524:49.4><span class=root>Saddhāyahaṁ pabbajitomhi rāja. </span><br><p id=ja524:50.1><span class=root>Dumapphalānīva patanti māṇavā, </span><br><p id=ja524:50.2><span class=root>Daharā ca vuddhā ca sarīrabhedā; </span><br><p id=ja524:50.3><span class=root>Etampi disvā pabbajitomhi rāja, </span><br><p id=ja524:50.4><span class=root>Apaṇṇakaṁ sāmaññameva seyyo”. </span><br><p id=ja524:51.1><span class=root>“Addhā have sevitabbā sapaññā, </span><br><p id=ja524:51.2><span class=root>Bahussutā ye bahuṭhānacintino; </span><br><p id=ja524:51.3><span class=root>Nāgañca sutvāna tavañcaḷāra, </span><br><p id=ja524:51.4><span class=root>Kāhāmi puññāni anappakāni”. </span><br><p id=ja524:52.1><span class=root>“Addhā have sevitabbā sapaññā, </span><br><p id=ja524:52.2><span class=root>Bahussutā ye bahuṭhānacintino; </span><br><p id=ja524:52.3><span class=root>Nāgañca sutvāna mamañca rāja, </span><br><p id=ja524:52.4><span class=root>Karohi puññāni anappakānī”ti. </span><br><p id=ja524:53.1><span class=root>Saṅkhapālajātakaṁ catutthaṁ. </span><br></main><footer class="container footer"><small><a href=/about/>Contact info</a></small></footer>