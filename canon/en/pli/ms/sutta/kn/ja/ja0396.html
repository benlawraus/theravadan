<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0395.html>Previous</a><a href=/canon/en/pli/ms/sutta/kn/ja/ja0397.html>Next</a></div><p id=ja396:0.1><span class=root>Jātaka </span><br><p id=ja396:0.2><span class=root>Sattakanipāta </span><br><p id=ja396:0.3><span class=root>Kukkuvagga </span><br><p id=ja396:0.4><span class="root big-bold">1. Kukkujātaka </span><br><p id=ja396:1.1><span class=root>“Diyaḍḍhakukkū udayena kaṇṇikā, </span><br><p id=ja396:1.2><span class=root>Vidatthiyo aṭṭha parikkhipanti naṁ; </span><br><p id=ja396:1.3><span class=root>Sā siṁsapā sāramayā apheggukā, </span><br><p id=ja396:1.4><span class=root>Kuhiṁ ṭhitā upparito na dhaṁsati”. </span><br><p id=ja396:2.1><span class=root>“Yā tiṁsati sāramayā anujjukā, </span><br><p id=ja396:2.2><span class=root>Parikiriya gopānasiyo samaṁ ṭhitā; </span><br><p id=ja396:2.3><span class=root>Tāhi susaṅgahitā balasā pīḷitā, </span><br><p id=ja396:2.4><span class=root>Samaṁ ṭhitā upparito na dhaṁsati. </span><br><p id=ja396:3.1><span class=root>Evampi mittehi daḷhehi paṇḍito, </span><br><p id=ja396:3.2><span class=root>Abhejjarūpehi sucīhi mantibhi; </span><br><p id=ja396:3.3><span class=root>Susaṅgahīto siriyā na dhaṁsati, </span><br><p id=ja396:3.4><span class=root>Gopānasī bhāravahāva kaṇṇikā. </span><br><p id=ja396:4.1><span class=root>Kharattacaṁ bellaṁ yathāpi satthavā, </span><br><p id=ja396:4.2><span class=root>Anāmasantopi karoti tittakaṁ; </span><br><p id=ja396:4.3><span class=root>Samāharaṁ sāduṁ karoti patthiva, </span><br><p id=ja396:4.4><span class=root>Asāduṁ kayirā tanubandhamuddharaṁ. </span><br><p id=ja396:5.1><span class=root>Evampi gāmanigamesu paṇḍito, </span><br><p id=ja396:5.2><span class=root>Asāhasaṁ rājadhanāni saṅgharaṁ; </span><br><p id=ja396:5.3><span class=root>Dhammānuvattī paṭipajjamāno, </span><br><p id=ja396:5.4><span class=root>Sa phāti kayirā aviheṭhayaṁ paraṁ. </span><br><p id=ja396:6.1><span class=root>Odātamūlaṁ sucivārisambhavaṁ, </span><br><p id=ja396:6.2><span class=root>Jātaṁ yathā pokkharaṇīsu ambujaṁ; </span><br><p id=ja396:6.3><span class=root>Padumaṁ yathā agginikāsiphālimaṁ, </span><br><p id=ja396:6.4><span class=root>Na kaddamo na rajo na vāri limpati. </span><br><p id=ja396:7.1><span class=root>Evampi vohārasuciṁ asāhasaṁ, </span><br><p id=ja396:7.2><span class=root>Visuddhakammantamapetapāpakaṁ; </span><br><p id=ja396:7.3><span class=root>Na limpati kammakilesa tādiso, </span><br><p id=ja396:7.4><span class=root>Jātaṁ yathā pokkharaṇīsu ambujan”ti. </span><br><p id=ja396:8.1><span class=root>Kukkujātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>