<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0395.html>Previous</a><a href=/canon/en/pli/ms/sutta/kn/ja/ja0397.html>Next</a></div><p><div class=verse-container id=ja396:0.1><span>Jātaka </span></div><p><div class=verse-container id=ja396:0.2><span>Sattakanipāta </span></div><p><div class=verse-container id=ja396:0.3><span>Kukkuvagga </span></div><p><div class=verse-container id=ja396:0.4><span class=big-bold>1. Kukkujātaka </span></div><p><div class=verse-container id=ja396:1.1><span>“Diyaḍḍhakukkū udayena kaṇṇikā, </span></div><p><div class=verse-container id=ja396:1.2><span>Vidatthiyo aṭṭha parikkhipanti naṁ; </span></div><p><div class=verse-container id=ja396:1.3><span>Sā siṁsapā sāramayā apheggukā, </span></div><p><div class=verse-container id=ja396:1.4><span>Kuhiṁ ṭhitā upparito na dhaṁsati”. </span></div><p><div class=verse-container id=ja396:2.1><span>“Yā tiṁsati sāramayā anujjukā, </span></div><p><div class=verse-container id=ja396:2.2><span>Parikiriya gopānasiyo samaṁ ṭhitā; </span></div><p><div class=verse-container id=ja396:2.3><span>Tāhi susaṅgahitā balasā pīḷitā, </span></div><p><div class=verse-container id=ja396:2.4><span>Samaṁ ṭhitā upparito na dhaṁsati. </span></div><p><div class=verse-container id=ja396:3.1><span>Evampi mittehi daḷhehi paṇḍito, </span></div><p><div class=verse-container id=ja396:3.2><span>Abhejjarūpehi sucīhi mantibhi; </span></div><p><div class=verse-container id=ja396:3.3><span>Susaṅgahīto siriyā na dhaṁsati, </span></div><p><div class=verse-container id=ja396:3.4><span>Gopānasī bhāravahāva kaṇṇikā. </span></div><p><div class=verse-container id=ja396:4.1><span>Kharattacaṁ bellaṁ yathāpi satthavā, </span></div><p><div class=verse-container id=ja396:4.2><span>Anāmasantopi karoti tittakaṁ; </span></div><p><div class=verse-container id=ja396:4.3><span>Samāharaṁ sāduṁ karoti patthiva, </span></div><p><div class=verse-container id=ja396:4.4><span>Asāduṁ kayirā tanubandhamuddharaṁ. </span></div><p><div class=verse-container id=ja396:5.1><span>Evampi gāmanigamesu paṇḍito, </span></div><p><div class=verse-container id=ja396:5.2><span>Asāhasaṁ rājadhanāni saṅgharaṁ; </span></div><p><div class=verse-container id=ja396:5.3><span>Dhammānuvattī paṭipajjamāno, </span></div><p><div class=verse-container id=ja396:5.4><span>Sa phāti kayirā aviheṭhayaṁ paraṁ. </span></div><p><div class=verse-container id=ja396:6.1><span>Odātamūlaṁ sucivārisambhavaṁ, </span></div><p><div class=verse-container id=ja396:6.2><span>Jātaṁ yathā pokkharaṇīsu ambujaṁ; </span></div><p><div class=verse-container id=ja396:6.3><span>Padumaṁ yathā agginikāsiphālimaṁ, </span></div><p><div class=verse-container id=ja396:6.4><span>Na kaddamo na rajo na vāri limpati. </span></div><p><div class=verse-container id=ja396:7.1><span>Evampi vohārasuciṁ asāhasaṁ, </span></div><p><div class=verse-container id=ja396:7.2><span>Visuddhakammantamapetapāpakaṁ; </span></div><p><div class=verse-container id=ja396:7.3><span>Na limpati kammakilesa tādiso, </span></div><p><div class=verse-container id=ja396:7.4><span>Jātaṁ yathā pokkharaṇīsu ambujan”ti. </span></div><p><div class=verse-container id=ja396:8.1><span>Kukkujātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0395.html>Previous</a><a href=/canon/en/pli/ms/sutta/kn/ja/ja0397.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>