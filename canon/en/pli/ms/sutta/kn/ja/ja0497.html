<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0496.html>Previous</a><a href=/canon/en/pli/ms/sutta/kn/ja/ja0498.html>Next</a></div><p id=ja497:0.1><span class=root>Jātaka </span><br><p id=ja497:0.2><span class=root>Vīsatinipāta </span><br><p id=ja497:0.3><span class=root>Mātaṅgavagga </span><br><p id=ja497:0.4><span class="root big-bold">1. Mātaṅgajātaka </span><br><p id=ja497:1.1><span class=root>“Kuto nu āgacchasi dummavāsī, </span><br><p id=ja497:1.2><span class=root>Otallako paṁsupisācakova; </span><br><p id=ja497:1.3><span class=root>Saṅkāracoḷaṁ paṭimuñca kaṇṭhe, </span><br><p id=ja497:1.4><span class=root>Ko re tuvaṁ hosi adakkhiṇeyyo”. </span><br><p id=ja497:2.1><span class=root>“Annaṁ tavedaṁ pakataṁ yasassi, </span><br><p id=ja497:2.2><span class=root>Taṁ khajjare bhuñjare piyyare ca; </span><br><p id=ja497:2.3><span class=root>Jānāsi maṁ tvaṁ paradattūpajīviṁ, </span><br><p id=ja497:2.4><span class=root>Uttiṭṭhapiṇḍaṁ labhataṁ sapāko”. </span><br><p id=ja497:3.1><span class=root>“Annaṁ mamedaṁ pakataṁ brāhmaṇānaṁ, </span><br><p id=ja497:3.2><span class=root>Attatthāya saddahato mamedaṁ; </span><br><p id=ja497:3.3><span class=root>Apehi etto kimidhaṭṭhitosi, </span><br><p id=ja497:3.4><span class=root>Na mādisā tuyhaṁ dadanti jamma”. </span><br><p id=ja497:4.1><span class=root>“Thale ca ninne ca vapanti bījaṁ, </span><br><p id=ja497:4.2><span class=root>Anūpakhette phalamāsamānā; </span><br><p id=ja497:4.3><span class=root>Etāya saddhāya dadāhi dānaṁ, </span><br><p id=ja497:4.4><span class=root>Appeva ārādhaye dakkhiṇeyye”. </span><br><p id=ja497:5.1><span class=root>“Khettāni mayhaṁ viditāni loke, </span><br><p id=ja497:5.2><span class=root>Yesāhaṁ bījāni patiṭṭhapemi; </span><br><p id=ja497:5.3><span class=root>Ye brāhmaṇā jātimantūpapannā, </span><br><p id=ja497:5.4><span class=root>Tānīdha khettāni supesalāni”. </span><br><p id=ja497:6.1><span class=root>“Jātimado ca atimānitā ca, </span><br><p id=ja497:6.2><span class=root>Lobho ca doso ca mado ca moho; </span><br><p id=ja497:6.3><span class=root>Ete aguṇā yesu ca santi sabbe, </span><br><p id=ja497:6.4><span class=root>Tānīdha khettāni apesalāni. </span><br><p id=ja497:7.1><span class=root>Jātimado ca atimānitā ca, </span><br><p id=ja497:7.2><span class=root>Lobho ca doso ca mado ca moho; </span><br><p id=ja497:7.3><span class=root>Ete aguṇā yesu na santi sabbe, </span><br><p id=ja497:7.4><span class=root>Tānīdha khettāni supesalāni”. </span><br><p id=ja497:8.1><span class=root>“Kvettha gatā upajotiyo ca, </span><br><p id=ja497:8.2><span class=root>Upajjhāyo ca atha vā gaṇḍakucchi; </span><br><p id=ja497:8.3><span class=root>Imassa daṇḍañca vadhañca datvā, </span><br><p id=ja497:8.4><span class=root>Gale gahetvā khalayātha jammaṁ”. </span><br><p id=ja497:9.1><span class=root>“Giriṁ nakhena khaṇasi, </span><br><p id=ja497:9.2><span class=root>ayo dantehi khādasi; </span><br><p id=ja497:9.3><span class=root>Jātavedaṁ padahasi, </span><br><p id=ja497:9.4><span class=root>yo isiṁ paribhāsasi”. </span><br><p id=ja497:10.1><span class=root>“Idaṁ vatvāna mātaṅgo, </span><br><p id=ja497:10.2><span class=root>isi saccaparakkamo; </span><br><p id=ja497:10.3><span class=root>Antalikkhasmiṁ pakkāmi, </span><br><p id=ja497:10.4><span class=root>brāhmaṇānaṁ udikkhataṁ”. </span><br><p id=ja497:11.1><span class=root>“Āvellitaṁ piṭṭhito uttamaṅgaṁ, </span><br><p id=ja497:11.2><span class=root>Bāhuṁ pasāreti akammaneyyaṁ; </span><br><p id=ja497:11.3><span class=root>Setāni akkhīni yathā matassa, </span><br><p id=ja497:11.4><span class=root>Ko me imaṁ puttamakāsi evaṁ”. </span><br><p id=ja497:12.1><span class=root>“Idhāgamā samaṇo dummavāsī, </span><br><p id=ja497:12.2><span class=root>Otallako paṁsupisācakova; </span><br><p id=ja497:12.3><span class=root>Saṅkāracoḷaṁ paṭimuñca kaṇṭhe, </span><br><p id=ja497:12.4><span class=root>So te imaṁ puttamakāsi evaṁ”. </span><br><p id=ja497:13.1><span class=root>“Katamaṁ disaṁ agamā bhūripañño, </span><br><p id=ja497:13.2><span class=root>Akkhātha me māṇavā etamatthaṁ; </span><br><p id=ja497:13.3><span class=root>Gantvāna taṁ paṭikaremu accayaṁ, </span><br><p id=ja497:13.4><span class=root>Appeva naṁ putta labhemu jīvitaṁ”. </span><br><p id=ja497:14.1><span class=root>“Vehāyasaṁ agamā bhūripañño, </span><br><p id=ja497:14.2><span class=root>Pathaddhuno pannaraseva cando; </span><br><p id=ja497:14.3><span class=root>Api cāpi so purimadisaṁ agacchi, </span><br><p id=ja497:14.4><span class=root>Saccappaṭiñño isi sādhurūpo”. </span><br><p id=ja497:15.1><span class=root>“Āvellitaṁ piṭṭhito uttamaṅgaṁ, </span><br><p id=ja497:15.2><span class=root>Bāhuṁ pasāreti akammaneyyaṁ; </span><br><p id=ja497:15.3><span class=root>Setāni akkhīni yathā matassa, </span><br><p id=ja497:15.4><span class=root>Ko me imaṁ puttamakāsi evaṁ”. </span><br><p id=ja497:16.1><span class=root>“Yakkhā have santi mahānubhāvā, </span><br><p id=ja497:16.2><span class=root>Anvāgatā isayo sādhurūpā; </span><br><p id=ja497:16.3><span class=root>Te duṭṭhacittaṁ kupitaṁ viditvā, </span><br><p id=ja497:16.4><span class=root>Yakkhā hi te puttamakaṁsu evaṁ”. </span><br><p id=ja497:17.1><span class=root>“Yakkhā ca me puttamakaṁsu evaṁ, </span><br><p id=ja497:17.2><span class=root>Tvaññeva me mā kuddho brahmacāri; </span><br><p id=ja497:17.3><span class=root>Tumheva pāde saraṇaṁ gatāsmi, </span><br><p id=ja497:17.4><span class=root>Anvāgatā puttasokena bhikkhu”. </span><br><p id=ja497:18.1><span class=root>“Tadeva hi etarahi ca mayhaṁ, </span><br><p id=ja497:18.2><span class=root>Manopadoso na mamatthi koci; </span><br><p id=ja497:18.3><span class=root>Putto ca te vedamadena matto, </span><br><p id=ja497:18.4><span class=root>Atthaṁ na jānāti adhicca vede”. </span><br><p id=ja497:19.1><span class=root>“Addhā have bhikkhu muhuttakena, </span><br><p id=ja497:19.2><span class=root>Sammuyhateva purisassa saññā; </span><br><p id=ja497:19.3><span class=root>Ekāparādhaṁ khama bhūripañña, </span><br><p id=ja497:19.4><span class=root>Na paṇḍitā kodhabalā bhavanti”. </span><br><p id=ja497:20.1><span class=root>“Idañca mayhaṁ uttiṭṭhapiṇḍaṁ, </span><br><p id=ja497:20.2><span class=root>Tava maṇḍabyo bhuñjatu appapañño; </span><br><p id=ja497:20.3><span class=root>Yakkhā ca te naṁ na viheṭhayeyyuṁ, </span><br><p id=ja497:20.4><span class=root>Putto ca te hessati so arogo”. </span><br><p id=ja497:21.1><span class=root>“Maṇḍabya bālosi parittapañño, </span><br><p id=ja497:21.2><span class=root>Yo puññakhettānamakovidosi; </span><br><p id=ja497:21.3><span class=root>Mahakkasāvesu dadāsi dānaṁ, </span><br><p id=ja497:21.4><span class=root>Kiliṭṭhakammesu asaññatesu. </span><br><p id=ja497:22.1><span class=root>Jaṭā ca kesā ajinā nivatthā, </span><br><p id=ja497:22.2><span class=root>Jarūdapānaṁva mukhaṁ parūḷhaṁ; </span><br><p id=ja497:22.3><span class=root>Pajaṁ imaṁ passatha dummarūpaṁ, </span><br><p id=ja497:22.4><span class=root>Na jaṭājinaṁ tāyati appapaññaṁ. </span><br><p id=ja497:23.1><span class=root>Yesaṁ rāgo ca doso ca, </span><br><p id=ja497:23.2><span class=root>avijjā ca virājitā; </span><br><p id=ja497:23.3><span class=root>Khīṇāsavā arahanto, </span><br><p id=ja497:23.4><span class=root>tesu dinnaṁ mahapphalan”ti. </span><br><p id=ja497:24.1><span class=root>Mātaṅgajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>