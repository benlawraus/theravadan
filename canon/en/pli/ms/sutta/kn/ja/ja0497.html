<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0496.html>Previous</a><a href=/canon/en/pli/ms/sutta/kn/ja/ja0498.html>Next</a></div><p><div class=verse-container id=ja497:0.1><span>Jātaka </span></div><p><div class=verse-container id=ja497:0.2><span>Vīsatinipāta </span></div><p><div class=verse-container id=ja497:0.3><span>Mātaṅgavagga </span></div><p><div class=verse-container id=ja497:0.4><span class=big-bold>1. Mātaṅgajātaka </span></div><p><div class=verse-container id=ja497:1.1><span>“Kuto nu āgacchasi dummavāsī, </span></div><p><div class=verse-container id=ja497:1.2><span>Otallako paṁsupisācakova; </span></div><p><div class=verse-container id=ja497:1.3><span>Saṅkāracoḷaṁ paṭimuñca kaṇṭhe, </span></div><p><div class=verse-container id=ja497:1.4><span>Ko re tuvaṁ hosi adakkhiṇeyyo”. </span></div><p><div class=verse-container id=ja497:2.1><span>“Annaṁ tavedaṁ pakataṁ yasassi, </span></div><p><div class=verse-container id=ja497:2.2><span>Taṁ khajjare bhuñjare piyyare ca; </span></div><p><div class=verse-container id=ja497:2.3><span>Jānāsi maṁ tvaṁ paradattūpajīviṁ, </span></div><p><div class=verse-container id=ja497:2.4><span>Uttiṭṭhapiṇḍaṁ labhataṁ sapāko”. </span></div><p><div class=verse-container id=ja497:3.1><span>“Annaṁ mamedaṁ pakataṁ brāhmaṇānaṁ, </span></div><p><div class=verse-container id=ja497:3.2><span>Attatthāya saddahato mamedaṁ; </span></div><p><div class=verse-container id=ja497:3.3><span>Apehi etto kimidhaṭṭhitosi, </span></div><p><div class=verse-container id=ja497:3.4><span>Na mādisā tuyhaṁ dadanti jamma”. </span></div><p><div class=verse-container id=ja497:4.1><span>“Thale ca ninne ca vapanti bījaṁ, </span></div><p><div class=verse-container id=ja497:4.2><span>Anūpakhette phalamāsamānā; </span></div><p><div class=verse-container id=ja497:4.3><span>Etāya saddhāya dadāhi dānaṁ, </span></div><p><div class=verse-container id=ja497:4.4><span>Appeva ārādhaye dakkhiṇeyye”. </span></div><p><div class=verse-container id=ja497:5.1><span>“Khettāni mayhaṁ viditāni loke, </span></div><p><div class=verse-container id=ja497:5.2><span>Yesāhaṁ bījāni patiṭṭhapemi; </span></div><p><div class=verse-container id=ja497:5.3><span>Ye brāhmaṇā jātimantūpapannā, </span></div><p><div class=verse-container id=ja497:5.4><span>Tānīdha khettāni supesalāni”. </span></div><p><div class=verse-container id=ja497:6.1><span>“Jātimado ca atimānitā ca, </span></div><p><div class=verse-container id=ja497:6.2><span>Lobho ca doso ca mado ca moho; </span></div><p><div class=verse-container id=ja497:6.3><span>Ete aguṇā yesu ca santi sabbe, </span></div><p><div class=verse-container id=ja497:6.4><span>Tānīdha khettāni apesalāni. </span></div><p><div class=verse-container id=ja497:7.1><span>Jātimado ca atimānitā ca, </span></div><p><div class=verse-container id=ja497:7.2><span>Lobho ca doso ca mado ca moho; </span></div><p><div class=verse-container id=ja497:7.3><span>Ete aguṇā yesu na santi sabbe, </span></div><p><div class=verse-container id=ja497:7.4><span>Tānīdha khettāni supesalāni”. </span></div><p><div class=verse-container id=ja497:8.1><span>“Kvettha gatā upajotiyo ca, </span></div><p><div class=verse-container id=ja497:8.2><span>Upajjhāyo ca atha vā gaṇḍakucchi; </span></div><p><div class=verse-container id=ja497:8.3><span>Imassa daṇḍañca vadhañca datvā, </span></div><p><div class=verse-container id=ja497:8.4><span>Gale gahetvā khalayātha jammaṁ”. </span></div><p><div class=verse-container id=ja497:9.1><span>“Giriṁ nakhena khaṇasi, </span></div><p><div class=verse-container id=ja497:9.2><span>ayo dantehi khādasi; </span></div><p><div class=verse-container id=ja497:9.3><span>Jātavedaṁ padahasi, </span></div><p><div class=verse-container id=ja497:9.4><span>yo isiṁ paribhāsasi”. </span></div><p><div class=verse-container id=ja497:10.1><span>“Idaṁ vatvāna mātaṅgo, </span></div><p><div class=verse-container id=ja497:10.2><span>isi saccaparakkamo; </span></div><p><div class=verse-container id=ja497:10.3><span>Antalikkhasmiṁ pakkāmi, </span></div><p><div class=verse-container id=ja497:10.4><span>brāhmaṇānaṁ udikkhataṁ”. </span></div><p><div class=verse-container id=ja497:11.1><span>“Āvellitaṁ piṭṭhito uttamaṅgaṁ, </span></div><p><div class=verse-container id=ja497:11.2><span>Bāhuṁ pasāreti akammaneyyaṁ; </span></div><p><div class=verse-container id=ja497:11.3><span>Setāni akkhīni yathā matassa, </span></div><p><div class=verse-container id=ja497:11.4><span>Ko me imaṁ puttamakāsi evaṁ”. </span></div><p><div class=verse-container id=ja497:12.1><span>“Idhāgamā samaṇo dummavāsī, </span></div><p><div class=verse-container id=ja497:12.2><span>Otallako paṁsupisācakova; </span></div><p><div class=verse-container id=ja497:12.3><span>Saṅkāracoḷaṁ paṭimuñca kaṇṭhe, </span></div><p><div class=verse-container id=ja497:12.4><span>So te imaṁ puttamakāsi evaṁ”. </span></div><p><div class=verse-container id=ja497:13.1><span>“Katamaṁ disaṁ agamā bhūripañño, </span></div><p><div class=verse-container id=ja497:13.2><span>Akkhātha me māṇavā etamatthaṁ; </span></div><p><div class=verse-container id=ja497:13.3><span>Gantvāna taṁ paṭikaremu accayaṁ, </span></div><p><div class=verse-container id=ja497:13.4><span>Appeva naṁ putta labhemu jīvitaṁ”. </span></div><p><div class=verse-container id=ja497:14.1><span>“Vehāyasaṁ agamā bhūripañño, </span></div><p><div class=verse-container id=ja497:14.2><span>Pathaddhuno pannaraseva cando; </span></div><p><div class=verse-container id=ja497:14.3><span>Api cāpi so purimadisaṁ agacchi, </span></div><p><div class=verse-container id=ja497:14.4><span>Saccappaṭiñño isi sādhurūpo”. </span></div><p><div class=verse-container id=ja497:15.1><span>“Āvellitaṁ piṭṭhito uttamaṅgaṁ, </span></div><p><div class=verse-container id=ja497:15.2><span>Bāhuṁ pasāreti akammaneyyaṁ; </span></div><p><div class=verse-container id=ja497:15.3><span>Setāni akkhīni yathā matassa, </span></div><p><div class=verse-container id=ja497:15.4><span>Ko me imaṁ puttamakāsi evaṁ”. </span></div><p><div class=verse-container id=ja497:16.1><span>“Yakkhā have santi mahānubhāvā, </span></div><p><div class=verse-container id=ja497:16.2><span>Anvāgatā isayo sādhurūpā; </span></div><p><div class=verse-container id=ja497:16.3><span>Te duṭṭhacittaṁ kupitaṁ viditvā, </span></div><p><div class=verse-container id=ja497:16.4><span>Yakkhā hi te puttamakaṁsu evaṁ”. </span></div><p><div class=verse-container id=ja497:17.1><span>“Yakkhā ca me puttamakaṁsu evaṁ, </span></div><p><div class=verse-container id=ja497:17.2><span>Tvaññeva me mā kuddho brahmacāri; </span></div><p><div class=verse-container id=ja497:17.3><span>Tumheva pāde saraṇaṁ gatāsmi, </span></div><p><div class=verse-container id=ja497:17.4><span>Anvāgatā puttasokena bhikkhu”. </span></div><p><div class=verse-container id=ja497:18.1><span>“Tadeva hi etarahi ca mayhaṁ, </span></div><p><div class=verse-container id=ja497:18.2><span>Manopadoso na mamatthi koci; </span></div><p><div class=verse-container id=ja497:18.3><span>Putto ca te vedamadena matto, </span></div><p><div class=verse-container id=ja497:18.4><span>Atthaṁ na jānāti adhicca vede”. </span></div><p><div class=verse-container id=ja497:19.1><span>“Addhā have bhikkhu muhuttakena, </span></div><p><div class=verse-container id=ja497:19.2><span>Sammuyhateva purisassa saññā; </span></div><p><div class=verse-container id=ja497:19.3><span>Ekāparādhaṁ khama bhūripañña, </span></div><p><div class=verse-container id=ja497:19.4><span>Na paṇḍitā kodhabalā bhavanti”. </span></div><p><div class=verse-container id=ja497:20.1><span>“Idañca mayhaṁ uttiṭṭhapiṇḍaṁ, </span></div><p><div class=verse-container id=ja497:20.2><span>Tava maṇḍabyo bhuñjatu appapañño; </span></div><p><div class=verse-container id=ja497:20.3><span>Yakkhā ca te naṁ na viheṭhayeyyuṁ, </span></div><p><div class=verse-container id=ja497:20.4><span>Putto ca te hessati so arogo”. </span></div><p><div class=verse-container id=ja497:21.1><span>“Maṇḍabya bālosi parittapañño, </span></div><p><div class=verse-container id=ja497:21.2><span>Yo puññakhettānamakovidosi; </span></div><p><div class=verse-container id=ja497:21.3><span>Mahakkasāvesu dadāsi dānaṁ, </span></div><p><div class=verse-container id=ja497:21.4><span>Kiliṭṭhakammesu asaññatesu. </span></div><p><div class=verse-container id=ja497:22.1><span>Jaṭā ca kesā ajinā nivatthā, </span></div><p><div class=verse-container id=ja497:22.2><span>Jarūdapānaṁva mukhaṁ parūḷhaṁ; </span></div><p><div class=verse-container id=ja497:22.3><span>Pajaṁ imaṁ passatha dummarūpaṁ, </span></div><p><div class=verse-container id=ja497:22.4><span>Na jaṭājinaṁ tāyati appapaññaṁ. </span></div><p><div class=verse-container id=ja497:23.1><span>Yesaṁ rāgo ca doso ca, </span></div><p><div class=verse-container id=ja497:23.2><span>avijjā ca virājitā; </span></div><p><div class=verse-container id=ja497:23.3><span>Khīṇāsavā arahanto, </span></div><p><div class=verse-container id=ja497:23.4><span>tesu dinnaṁ mahapphalan”ti. </span></div><p><div class=verse-container id=ja497:24.1><span>Mātaṅgajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0496.html>Previous</a><a href=/canon/en/pli/ms/sutta/kn/ja/ja0498.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>