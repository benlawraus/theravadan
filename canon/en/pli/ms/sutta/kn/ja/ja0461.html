<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0460.html>Previous</a><a href=/canon/en/pli/ms/sutta/kn/ja/ja0462.html>Next</a></div><p id=ja461:0.1><span class=root>Jātaka </span><br><p id=ja461:0.2><span class=root>Ekādasakanipāta </span><br><p id=ja461:0.3><span class=root>Mātuposakavagga </span><br><p id=ja461:0.4><span class="root big-bold">7. Dasarathajātaka </span><br><p id=ja461:1.1><span class=root>“Etha lakkhaṇa sītā ca, </span><br><p id=ja461:1.2><span class=root>ubho otarathodakaṁ; </span><br><p id=ja461:1.3><span class=root>Evāyaṁ bharato āha, </span><br><p id=ja461:1.4><span class=root>‘rājā dasaratho mato’”. </span><br><p id=ja461:2.1><span class=root>“Kena rāmappabhāvena, </span><br><p id=ja461:2.2><span class=root>socitabbaṁ na socasi; </span><br><p id=ja461:2.3><span class=root>Pitaraṁ kālakataṁ sutvā, </span><br><p id=ja461:2.4><span class=root>na taṁ pasahate dukhaṁ”. </span><br><p id=ja461:3.1><span class=root>“Yaṁ na sakkā nipāletuṁ, </span><br><p id=ja461:3.2><span class=root>posena lapataṁ bahuṁ; </span><br><p id=ja461:3.3><span class=root>Sa kissa viññū medhāvī, </span><br><p id=ja461:3.4><span class=root>attānamupatāpaye. </span><br><p id=ja461:4.1><span class=root>Daharā ca hi vuddhā ca, </span><br><p id=ja461:4.2><span class=root>ye bālā ye ca paṇḍitā; </span><br><p id=ja461:4.3><span class=root>Aḍḍhā ceva daliddā ca, </span><br><p id=ja461:4.4><span class=root>sabbe maccuparāyaṇā. </span><br><p id=ja461:5.1><span class=root>Phalānamiva pakkānaṁ, </span><br><p id=ja461:5.2><span class=root>niccaṁ patanato bhayaṁ; </span><br><p id=ja461:5.3><span class=root>Evaṁ jātāna maccānaṁ, </span><br><p id=ja461:5.4><span class=root>nicca maraṇato bhayaṁ. </span><br><p id=ja461:6.1><span class=root>Sāyameke na dissanti, </span><br><p id=ja461:6.2><span class=root>pāto diṭṭhā bahujjanā; </span><br><p id=ja461:6.3><span class=root>Pāto eke na dissanti, </span><br><p id=ja461:6.4><span class=root>sāyaṁ diṭṭhā bahujjanā. </span><br><p id=ja461:7.1><span class=root>Paridevayamāno ce, </span><br><p id=ja461:7.2><span class=root>kiñcidatthaṁ udabbahe; </span><br><p id=ja461:7.3><span class=root>Sammūḷho hiṁsamattānaṁ, </span><br><p id=ja461:7.4><span class=root>kayirā taṁ vicakkhaṇo. </span><br><p id=ja461:8.1><span class=root>Kiso vivaṇṇo bhavati, </span><br><p id=ja461:8.2><span class=root>hiṁsamattānamattano; </span><br><p id=ja461:8.3><span class=root>Na tena petā pālenti, </span><br><p id=ja461:8.4><span class=root>niratthā paridevanā. </span><br><p id=ja461:9.1><span class=root>Yathā saraṇamādittaṁ, </span><br><p id=ja461:9.2><span class=root>vārinā parinibbaye; </span><br><p id=ja461:9.3><span class=root>Evampi dhīro sutavā, </span><br><p id=ja461:9.4><span class=root>medhāvī paṇḍito naro; </span><br><p id=ja461:9.5><span class=root>Khippamuppatitaṁ sokaṁ, </span><br><p id=ja461:9.6><span class=root>vāto tūlaṁva dhaṁsaye. </span><br><p id=ja461:10.1><span class=root>Macco ekova acceti, </span><br><p id=ja461:10.2><span class=root>ekova jāyate kule; </span><br><p id=ja461:10.3><span class=root>Saṁyogaparamā tveva, </span><br><p id=ja461:10.4><span class=root>sambhogā sabbapāṇinaṁ. </span><br><p id=ja461:11.1><span class=root>Tasmā hi dhīrassa bahussutassa, </span><br><p id=ja461:11.2><span class=root>Sampassato lokamimaṁ parañca; </span><br><p id=ja461:11.3><span class=root>Aññāya dhammaṁ hadayaṁ manañca, </span><br><p id=ja461:11.4><span class=root>Sokā mahantāpi na tāpayanti. </span><br><p id=ja461:12.1><span class=root>Sohaṁ dassañca bhokkhañca, </span><br><p id=ja461:12.2><span class=root>bharissāmi ca ñātake; </span><br><p id=ja461:12.3><span class=root>Sesañca pālayissāmi, </span><br><p id=ja461:12.4><span class=root>kiccametaṁ vijānato. </span><br><p id=ja461:13.1><span class=root>Dasa vassasahassāni, </span><br><p id=ja461:13.2><span class=root>saṭṭhi vassasatāni ca; </span><br><p id=ja461:13.3><span class=root>Kambugīvo mahābāhu, </span><br><p id=ja461:13.4><span class=root>rāmo rajjamakārayī”ti. </span><br><p id=ja461:14.1><span class=root>Dasarathajātakaṁ sattamaṁ. </span><br></main><footer class="container footer"><small><a href=/about/>Contact info</a></small></footer>