<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0460.html>Previous</a><a href=/canon/en/pli/ms/sutta/kn/ja/ja0462.html>Next</a></div><p><div class=verse-container id=ja461:0.1><span>Jātaka </span></div><p><div class=verse-container id=ja461:0.2><span>Ekādasakanipāta </span></div><p><div class=verse-container id=ja461:0.3><span>Mātuposakavagga </span></div><p><div class=verse-container id=ja461:0.4><span class=big-bold>7. Dasarathajātaka </span></div><p><div class=verse-container id=ja461:1.1><span>“Etha lakkhaṇa sītā ca, </span></div><p><div class=verse-container id=ja461:1.2><span>ubho otarathodakaṁ; </span></div><p><div class=verse-container id=ja461:1.3><span>Evāyaṁ bharato āha, </span></div><p><div class=verse-container id=ja461:1.4><span>‘rājā dasaratho mato’”. </span></div><p><div class=verse-container id=ja461:2.1><span>“Kena rāmappabhāvena, </span></div><p><div class=verse-container id=ja461:2.2><span>socitabbaṁ na socasi; </span></div><p><div class=verse-container id=ja461:2.3><span>Pitaraṁ kālakataṁ sutvā, </span></div><p><div class=verse-container id=ja461:2.4><span>na taṁ pasahate dukhaṁ”. </span></div><p><div class=verse-container id=ja461:3.1><span>“Yaṁ na sakkā nipāletuṁ, </span></div><p><div class=verse-container id=ja461:3.2><span>posena lapataṁ bahuṁ; </span></div><p><div class=verse-container id=ja461:3.3><span>Sa kissa viññū medhāvī, </span></div><p><div class=verse-container id=ja461:3.4><span>attānamupatāpaye. </span></div><p><div class=verse-container id=ja461:4.1><span>Daharā ca hi vuddhā ca, </span></div><p><div class=verse-container id=ja461:4.2><span>ye bālā ye ca paṇḍitā; </span></div><p><div class=verse-container id=ja461:4.3><span>Aḍḍhā ceva daliddā ca, </span></div><p><div class=verse-container id=ja461:4.4><span>sabbe maccuparāyaṇā. </span></div><p><div class=verse-container id=ja461:5.1><span>Phalānamiva pakkānaṁ, </span></div><p><div class=verse-container id=ja461:5.2><span>niccaṁ patanato bhayaṁ; </span></div><p><div class=verse-container id=ja461:5.3><span>Evaṁ jātāna maccānaṁ, </span></div><p><div class=verse-container id=ja461:5.4><span>nicca maraṇato bhayaṁ. </span></div><p><div class=verse-container id=ja461:6.1><span>Sāyameke na dissanti, </span></div><p><div class=verse-container id=ja461:6.2><span>pāto diṭṭhā bahujjanā; </span></div><p><div class=verse-container id=ja461:6.3><span>Pāto eke na dissanti, </span></div><p><div class=verse-container id=ja461:6.4><span>sāyaṁ diṭṭhā bahujjanā. </span></div><p><div class=verse-container id=ja461:7.1><span>Paridevayamāno ce, </span></div><p><div class=verse-container id=ja461:7.2><span>kiñcidatthaṁ udabbahe; </span></div><p><div class=verse-container id=ja461:7.3><span>Sammūḷho hiṁsamattānaṁ, </span></div><p><div class=verse-container id=ja461:7.4><span>kayirā taṁ vicakkhaṇo. </span></div><p><div class=verse-container id=ja461:8.1><span>Kiso vivaṇṇo bhavati, </span></div><p><div class=verse-container id=ja461:8.2><span>hiṁsamattānamattano; </span></div><p><div class=verse-container id=ja461:8.3><span>Na tena petā pālenti, </span></div><p><div class=verse-container id=ja461:8.4><span>niratthā paridevanā. </span></div><p><div class=verse-container id=ja461:9.1><span>Yathā saraṇamādittaṁ, </span></div><p><div class=verse-container id=ja461:9.2><span>vārinā parinibbaye; </span></div><p><div class=verse-container id=ja461:9.3><span>Evampi dhīro sutavā, </span></div><p><div class=verse-container id=ja461:9.4><span>medhāvī paṇḍito naro; </span></div><p><div class=verse-container id=ja461:9.5><span>Khippamuppatitaṁ sokaṁ, </span></div><p><div class=verse-container id=ja461:9.6><span>vāto tūlaṁva dhaṁsaye. </span></div><p><div class=verse-container id=ja461:10.1><span>Macco ekova acceti, </span></div><p><div class=verse-container id=ja461:10.2><span>ekova jāyate kule; </span></div><p><div class=verse-container id=ja461:10.3><span>Saṁyogaparamā tveva, </span></div><p><div class=verse-container id=ja461:10.4><span>sambhogā sabbapāṇinaṁ. </span></div><p><div class=verse-container id=ja461:11.1><span>Tasmā hi dhīrassa bahussutassa, </span></div><p><div class=verse-container id=ja461:11.2><span>Sampassato lokamimaṁ parañca; </span></div><p><div class=verse-container id=ja461:11.3><span>Aññāya dhammaṁ hadayaṁ manañca, </span></div><p><div class=verse-container id=ja461:11.4><span>Sokā mahantāpi na tāpayanti. </span></div><p><div class=verse-container id=ja461:12.1><span>Sohaṁ dassañca bhokkhañca, </span></div><p><div class=verse-container id=ja461:12.2><span>bharissāmi ca ñātake; </span></div><p><div class=verse-container id=ja461:12.3><span>Sesañca pālayissāmi, </span></div><p><div class=verse-container id=ja461:12.4><span>kiccametaṁ vijānato. </span></div><p><div class=verse-container id=ja461:13.1><span>Dasa vassasahassāni, </span></div><p><div class=verse-container id=ja461:13.2><span>saṭṭhi vassasatāni ca; </span></div><p><div class=verse-container id=ja461:13.3><span>Kambugīvo mahābāhu, </span></div><p><div class=verse-container id=ja461:13.4><span>rāmo rajjamakārayī”ti. </span></div><p><div class=verse-container id=ja461:14.1><span>Dasarathajātakaṁ sattamaṁ. </span></div><div class=flex-between><a href=/canon/en/pli/ms/sutta/kn/ja/ja0460.html>Previous</a><a href=/canon/en/pli/ms/sutta/kn/ja/ja0462.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>