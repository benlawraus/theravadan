<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0477.html>Previous</a><a href=/canon/en/pli/ms/sutta/kn/ja/ja0479.html>Next</a></div><p><div class=verse-container id=ja478:0.1><span>Jātaka </span></div><p><div class=verse-container id=ja478:0.2><span>Terasakanipāta </span></div><p><div class=verse-container id=ja478:0.3><span>Ambavagga </span></div><p><div class=verse-container id=ja478:0.4><span class=big-bold>5. Dūtajātaka </span></div><p><div class=verse-container id=ja478:1.1><span>“Dūte te brahme pāhesiṁ, </span></div><p><div class=verse-container id=ja478:1.2><span>Gaṅgātīrasmi jhāyato; </span></div><p><div class=verse-container id=ja478:1.3><span>Tesaṁ puṭṭho na byākāsi, </span></div><p><div class=verse-container id=ja478:1.4><span>Dukkhaṁ guyhamataṁ nu te”. </span></div><p><div class=verse-container id=ja478:2.1><span>“Sace te dukkhamuppajje, </span></div><p><div class=verse-container id=ja478:2.2><span>kāsīnaṁ raṭṭhavaḍḍhana; </span></div><p><div class=verse-container id=ja478:2.3><span>Mā kho naṁ tassa akkhāhi, </span></div><p><div class=verse-container id=ja478:2.4><span>yo taṁ dukkhā na mocaye. </span></div><p><div class=verse-container id=ja478:3.1><span>Yo tassa dukkhajātassa, </span></div><p><div class=verse-container id=ja478:3.2><span>ekaṅgamapi bhāgaso; </span></div><p><div class=verse-container id=ja478:3.3><span>Vippamoceyya dhammena, </span></div><p><div class=verse-container id=ja478:3.4><span>kāmaṁ tassa pavedaya. </span></div><p><div class=verse-container id=ja478:4.1><span>Suvijānaṁ siṅgālānaṁ, </span></div><p><div class=verse-container id=ja478:4.2><span>sakuṇānañca vassitaṁ; </span></div><p><div class=verse-container id=ja478:4.3><span>Manussavassitaṁ rāja, </span></div><p><div class=verse-container id=ja478:4.4><span>dubbijānataraṁ tato. </span></div><p><div class=verse-container id=ja478:5.1><span>Api ce maññatī poso, </span></div><p><div class=verse-container id=ja478:5.2><span>ñāti mitto sakhāti vā; </span></div><p><div class=verse-container id=ja478:5.3><span>Yo pubbe sumano hutvā, </span></div><p><div class=verse-container id=ja478:5.4><span>pacchā sampajjate diso. </span></div><p><div class=verse-container id=ja478:6.1><span>Yo attano dukkhamanānupuṭṭho, </span></div><p><div class=verse-container id=ja478:6.2><span>Pavedaye jantu akālarūpe; </span></div><p><div class=verse-container id=ja478:6.3><span>Ānandino tassa bhavantimittā, </span></div><p><div class=verse-container id=ja478:6.4><span>Hitesino tassa dukhī bhavanti. </span></div><p><div class=verse-container id=ja478:7.1><span>Kālañca ñatvāna tathāvidhassa, </span></div><p><div class=verse-container id=ja478:7.2><span>Medhāvīnaṁ ekamanaṁ viditvā; </span></div><p><div class=verse-container id=ja478:7.3><span>Akkheyya tibbāni parassa dhīro, </span></div><p><div class=verse-container id=ja478:7.4><span>Saṇhaṁ giraṁ atthavatiṁ pamuñce. </span></div><p><div class=verse-container id=ja478:8.1><span>Sace ca jaññā avisayhamattano, </span></div><p><div class=verse-container id=ja478:8.2><span>Na te hi mayhaṁ sukhāgamāya; </span></div><p><div class=verse-container id=ja478:8.3><span>Ekova tibbāni saheyya dhīro, </span></div><p><div class=verse-container id=ja478:8.4><span>Saccaṁ hirottappamapekkhamāno. </span></div><p><div class=verse-container id=ja478:9.1><span>Ahaṁ raṭṭhe vicaranto, </span></div><p><div class=verse-container id=ja478:9.2><span>nigame rājadhāniyo; </span></div><p><div class=verse-container id=ja478:9.3><span>Bhikkhamāno mahārāja, </span></div><p><div class=verse-container id=ja478:9.4><span>ācariyassa dhanatthiko. </span></div><p><div class=verse-container id=ja478:10.1><span>Gahapatī rājapurise, </span></div><p><div class=verse-container id=ja478:10.2><span>mahāsāle ca brāhmaṇe; </span></div><p><div class=verse-container id=ja478:10.3><span>Alatthaṁ satta nikkhāni, </span></div><p><div class=verse-container id=ja478:10.4><span>suvaṇṇassa janādhipa; </span></div><p><div class=verse-container id=ja478:10.5><span>Te me naṭṭhā mahārāja, </span></div><p><div class=verse-container id=ja478:10.6><span>tasmā socāmahaṁ bhusaṁ. </span></div><p><div class=verse-container id=ja478:11.1><span>Purisā te mahārāja, </span></div><p><div class=verse-container id=ja478:11.2><span>manasānuvicintitā; </span></div><p><div class=verse-container id=ja478:11.3><span>Nālaṁ dukkhā pamocetuṁ, </span></div><p><div class=verse-container id=ja478:11.4><span>tasmā tesaṁ na byāhariṁ. </span></div><p><div class=verse-container id=ja478:12.1><span>Tvañca kho me mahārāja, </span></div><p><div class=verse-container id=ja478:12.2><span>manasānuvicintito; </span></div><p><div class=verse-container id=ja478:12.3><span>Alaṁ dukkhā pamocetuṁ, </span></div><p><div class=verse-container id=ja478:12.4><span>tasmā tuyhaṁ pavedayiṁ”. </span></div><p><div class=verse-container id=ja478:13.1><span>“Tassādāsi pasannatto, </span></div><p><div class=verse-container id=ja478:13.2><span>kāsīnaṁ raṭṭhavaḍḍhano; </span></div><p><div class=verse-container id=ja478:13.3><span>Jātarūpamaye nikkhe, </span></div><p><div class=verse-container id=ja478:13.4><span>suvaṇṇassa catuddasā”ti. </span></div><p><div class=verse-container id=ja478:14.1><span>Dūtajātakaṁ pañcamaṁ. </span></div><div class=flex-between><a href=/canon/en/pli/ms/sutta/kn/ja/ja0477.html>Previous</a><a href=/canon/en/pli/ms/sutta/kn/ja/ja0479.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>