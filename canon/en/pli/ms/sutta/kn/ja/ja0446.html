<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0445.html>Previous</a><a href=/canon/en/pli/ms/sutta/kn/ja/ja0447.html>Next</a></div><p id=ja446:0.1><span class=root>Jātaka </span><br><p id=ja446:0.2><span class=root>Dasakanipāta </span><br><p id=ja446:0.3><span class=root>Catudvāravagga </span><br><p id=ja446:0.4><span class="root big-bold">8. Takkalajātaka </span><br><p id=ja446:1.1><span class=root>“Na takkalā santi na āluvāni, </span><br><p id=ja446:1.2><span class=root>Na biḷāliyo na kaḷambāni tāta; </span><br><p id=ja446:1.3><span class=root>Eko araññamhi susānamajjhe, </span><br><p id=ja446:1.4><span class=root>Kimatthiko tāta khaṇāsi kāsuṁ”. </span><br><p id=ja446:2.1><span class=root>“Pitāmaho tāta sudubbalo te, </span><br><p id=ja446:2.2><span class=root>Anekabyādhīhi dukhena phuṭṭho; </span><br><p id=ja446:2.3><span class=root>Tamajjahaṁ nikhaṇissāmi sobbhe, </span><br><p id=ja446:2.4><span class=root>Na hissa taṁ jīvitaṁ rocayāmi”. </span><br><p id=ja446:3.1><span class=root>“Saṅkappametaṁ paṭiladdha pāpakaṁ, </span><br><p id=ja446:3.2><span class=root>Accāhitaṁ kamma karosi luddaṁ; </span><br><p id=ja446:3.3><span class=root>Mayāpi tāta paṭilacchase tuvaṁ, </span><br><p id=ja446:3.4><span class=root>Etādisaṁ kamma jarūpanīto; </span><br><p id=ja446:3.5><span class=root>Taṁ kullavattaṁ anuvattamāno, </span><br><p id=ja446:3.6><span class=root>Ahampi taṁ nikhaṇissāmi sobbhe”. </span><br><p id=ja446:4.1><span class=root>“Pharusāhi vācāhi pakubbamāno, </span><br><p id=ja446:4.2><span class=root>Āsajja maṁ tvaṁ vadase kumāra; </span><br><p id=ja446:4.3><span class=root>Putto mamaṁ orasako samāno, </span><br><p id=ja446:4.4><span class=root>Ahitānukampī mama tvaṁsi putta”. </span><br><p id=ja446:5.1><span class=root>“Na tāhaṁ tāta ahitānukampī, </span><br><p id=ja446:5.2><span class=root>Hitānukampī te ahampi tāta; </span><br><p id=ja446:5.3><span class=root>Pāpañca taṁ kamma pakubbamānaṁ, </span><br><p id=ja446:5.4><span class=root>Arahāmi no vārayituṁ tato”. </span><br><p id=ja446:6.1><span class=root>“Yo mātaraṁ vā pitaraṁ saviṭṭha, </span><br><p id=ja446:6.2><span class=root>Adūsake hiṁsati pāpadhammo; </span><br><p id=ja446:6.3><span class=root>Kāyassa bhedā abhisamparāyaṁ, </span><br><p id=ja446:6.4><span class=root>Asaṁsayaṁ so nirayaṁ upeti. </span><br><p id=ja446:7.1><span class=root>Yo mātaraṁ vā pitaraṁ saviṭṭha, </span><br><p id=ja446:7.2><span class=root>Annena pānena upaṭṭhahāti; </span><br><p id=ja446:7.3><span class=root>Kāyassa bhedā abhisamparāyaṁ, </span><br><p id=ja446:7.4><span class=root>Asaṁsayaṁ so sugatiṁ upeti. </span><br><p id=ja446:8.1><span class=root>Na me tvaṁ putta ahitānukampī, </span><br><p id=ja446:8.2><span class=root>Hitānukampī me tvaṁsi putta; </span><br><p id=ja446:8.3><span class=root>Ahañca taṁ mātarā vuccamāno, </span><br><p id=ja446:8.4><span class=root>Etādisaṁ kamma karomi luddaṁ”. </span><br><p id=ja446:9.1><span class=root>“Yā te sā bhariyā anariyarūpā, </span><br><p id=ja446:9.2><span class=root>Mātā mamesā sakiyā janetti; </span><br><p id=ja446:9.3><span class=root>Niddhāpaye tañca sakā agārā, </span><br><p id=ja446:9.4><span class=root>Aññampi te sā dukhamāvaheyya. </span><br><p id=ja446:10.1><span class=root>Yā te sā bhariyā anariyarūpā, </span><br><p id=ja446:10.2><span class=root>Mātā mamesā sakiyā janetti; </span><br><p id=ja446:10.3><span class=root>Dantā kareṇūva vasūpanītā, </span><br><p id=ja446:10.4><span class=root>Sā pāpadhammā punarāvajātū”ti. </span><br><p id=ja446:11.1><span class=root>Takkalajātakaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>