<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0466.html>Previous</a><a href=/canon/en/pli/ms/sutta/kn/ja/ja0468.html>Next</a></div><p id=ja467:0.1><span class=root>Jātaka </span><br><p id=ja467:0.2><span class=root>Dvādasakanipāta </span><br><p id=ja467:0.3><span class=root>Cūḷakuṇālavagga </span><br><p id=ja467:0.4><span class="root big-bold">4. Kāmajātaka </span><br><p id=ja467:1.1><span class=root>“Kāmaṁ kāmayamānassa, </span><br><p id=ja467:1.2><span class=root>tassa ce taṁ samijjhati; </span><br><p id=ja467:1.3><span class=root>Addhā pītimano hoti, </span><br><p id=ja467:1.4><span class=root>laddhā macco yadicchati. </span><br><p id=ja467:2.1><span class=root>Kāmaṁ kāmayamānassa, </span><br><p id=ja467:2.2><span class=root>tassa ce taṁ samijjhati; </span><br><p id=ja467:2.3><span class=root>Tato naṁ aparaṁ kāme, </span><br><p id=ja467:2.4><span class=root>ghamme taṇhaṁva vindati. </span><br><p id=ja467:3.1><span class=root>Gavaṁva siṅgino siṅgaṁ, </span><br><p id=ja467:3.2><span class=root>vaḍḍhamānassa vaḍḍhati; </span><br><p id=ja467:3.3><span class=root>Evaṁ mandassa posassa, </span><br><p id=ja467:3.4><span class=root>bālassa avijānato; </span><br><p id=ja467:3.5><span class=root>Bhiyyo taṇhā pipāsā ca, </span><br><p id=ja467:3.6><span class=root>vaḍḍhamānassa vaḍḍhati. </span><br><p id=ja467:4.1><span class=root>Pathabyā sāliyavakaṁ, </span><br><p id=ja467:4.2><span class=root>gavāssaṁ dāsaporisaṁ; </span><br><p id=ja467:4.3><span class=root>Datvā ca nālamekassa, </span><br><p id=ja467:4.4><span class=root>iti vidvā samaṁ care. </span><br><p id=ja467:5.1><span class=root>Rājā pasayha pathaviṁ vijitvā, </span><br><p id=ja467:5.2><span class=root>Sasāgarantaṁ mahimāvasanto; </span><br><p id=ja467:5.3><span class=root>Oraṁ samuddassa atittarūpo, </span><br><p id=ja467:5.4><span class=root>Pāraṁ samuddassapi patthayetha. </span><br><p id=ja467:6.1><span class=root>Yāva anussaraṁ kāme, </span><br><p id=ja467:6.2><span class=root>Manasā titti nājjhagā; </span><br><p id=ja467:6.3><span class=root>Tato nivattā paṭikkamma disvā, </span><br><p id=ja467:6.4><span class=root>Te ve sutittā ye paññāya tittā. </span><br><p id=ja467:7.1><span class=root>Paññāya tittinaṁ seṭṭhaṁ, </span><br><p id=ja467:7.2><span class=root>na so kāmehi tappati; </span><br><p id=ja467:7.3><span class=root>Paññāya tittaṁ purisaṁ, </span><br><p id=ja467:7.4><span class=root>taṇhā na kurute vasaṁ. </span><br><p id=ja467:8.1><span class=root>Apacinetheva kāmānaṁ, </span><br><p id=ja467:8.2><span class=root>appicchassa alolupo; </span><br><p id=ja467:8.3><span class=root>Samuddamatto puriso, </span><br><p id=ja467:8.4><span class=root>na so kāmehi tappati. </span><br><p id=ja467:9.1><span class=root>Rathakārova cammassa, </span><br><p id=ja467:9.2><span class=root>parikantaṁ upāhanaṁ; </span><br><p id=ja467:9.3><span class=root>Yaṁ yaṁ cajati kāmānaṁ, </span><br><p id=ja467:9.4><span class=root>taṁ taṁ sampajjate sukhaṁ; </span><br><p id=ja467:9.5><span class=root>Sabbañce sukhamiccheyya, </span><br><p id=ja467:9.6><span class=root>sabbe kāme pariccaje”. </span><br><p id=ja467:10.1><span class=root>“Aṭṭha te bhāsitā gāthā, </span><br><p id=ja467:10.2><span class=root>sabbā honti sahassiyo; </span><br><p id=ja467:10.3><span class=root>Paṭigaṇha mahābrahme, </span><br><p id=ja467:10.4><span class=root>sādhetaṁ tava bhāsitaṁ”. </span><br><p id=ja467:11.1><span class=root>“Na me attho sahassehi, </span><br><p id=ja467:11.2><span class=root>satehi nahutehi vā; </span><br><p id=ja467:11.3><span class=root>Pacchimaṁ bhāsato gāthaṁ, </span><br><p id=ja467:11.4><span class=root>kāme me na rato mano”. </span><br><p id=ja467:12.1><span class=root>“Bhadrako vatāyaṁ māṇavako, </span><br><p id=ja467:12.2><span class=root>Sabbalokavidū muni; </span><br><p id=ja467:12.3><span class=root>Yo imaṁ taṇhaṁ dukkhajananiṁ, </span><br><p id=ja467:12.4><span class=root>Parijānāti paṇḍito”ti. </span><br><p id=ja467:13.1><span class=root>Kāmajātakaṁ catutthaṁ. </span><br></main><footer class="container footer"><small><a href=/about/>Contact info</a></small></footer>