<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0501.html>Previous</a><a href=/canon/en/pli/ms/sutta/kn/ja/ja0503.html>Next</a></div><p id=ja502:0.1><span class=root>Jātaka </span><br><p id=ja502:0.2><span class=root>Vīsatinipāta </span><br><p id=ja502:0.3><span class=root>Mātaṅgavagga </span><br><p id=ja502:0.4><span class="root big-bold">6. Cūḷahaṁsajātaka </span><br><p id=ja502:1.1><span class=root>“Ete haṁsā pakkamanti, </span><br><p id=ja502:1.2><span class=root>vakkaṅgā bhayameritā; </span><br><p id=ja502:1.3><span class=root>Harittaca hemavaṇṇa, </span><br><p id=ja502:1.4><span class=root>kāmaṁ sumukha pakkama. </span><br><p id=ja502:2.1><span class=root>Ohāya maṁ ñātigaṇā, </span><br><p id=ja502:2.2><span class=root>ekaṁ pāsavasaṁ gataṁ; </span><br><p id=ja502:2.3><span class=root>Anapekkhamānā gacchanti, </span><br><p id=ja502:2.4><span class=root>kiṁ eko avahiyyasi. </span><br><p id=ja502:3.1><span class=root>Pateva patataṁ seṭṭha, </span><br><p id=ja502:3.2><span class=root>natthi baddhe sahāyatā; </span><br><p id=ja502:3.3><span class=root>Mā anīghāya hāpesi, </span><br><p id=ja502:3.4><span class=root>kāmaṁ sumukha pakkama”. </span><br><p id=ja502:4.1><span class=root>“Nāhaṁ ‘dukkhapareto’ti, </span><br><p id=ja502:4.2><span class=root>dhataraṭṭha tuvaṁ jahe; </span><br><p id=ja502:4.3><span class=root>Jīvitaṁ maraṇaṁ vā me, </span><br><p id=ja502:4.4><span class=root>tayā saddhiṁ bhavissati”. </span><br><p id=ja502:5.1><span class=root>“Etadariyassa kalyāṇaṁ, </span><br><p id=ja502:5.2><span class=root>yaṁ tvaṁ sumukha bhāsasi; </span><br><p id=ja502:5.3><span class=root>Tañca vīmaṁsamānohaṁ, </span><br><p id=ja502:5.4><span class=root>‘patatetaṁ’ avassajiṁ”. </span><br><p id=ja502:6.1><span class=root>“Apadena padaṁ yāti, </span><br><p id=ja502:6.2><span class=root>antalikkhacaro dijo; </span><br><p id=ja502:6.3><span class=root>Ārā pāsaṁ na bujjhi tvaṁ, </span><br><p id=ja502:6.4><span class=root>haṁsānaṁ pavaruttama”. </span><br><p id=ja502:7.1><span class=root>“Yadā parābhavo hoti, </span><br><p id=ja502:7.2><span class=root>poso jīvitasaṅkhaye; </span><br><p id=ja502:7.3><span class=root>Atha jālañca pāsañca, </span><br><p id=ja502:7.4><span class=root>āsajjāpi na bujjhati”. </span><br><p id=ja502:8.1><span class=root>“Ete haṁsā pakkamanti, </span><br><p id=ja502:8.2><span class=root>vakkaṅgā bhayameritā; </span><br><p id=ja502:8.3><span class=root>Harittaca hemavaṇṇa, </span><br><p id=ja502:8.4><span class=root>tvaññeva avahiyyasi. </span><br><p id=ja502:9.1><span class=root>Ete bhutvā ca pitvā ca, </span><br><p id=ja502:9.2><span class=root>pakkamanti vihaṅgamā; </span><br><p id=ja502:9.3><span class=root>Anapekkhamānā vakkaṅgā, </span><br><p id=ja502:9.4><span class=root>tvaññeveko upāsasi. </span><br><p id=ja502:10.1><span class=root>Kiṁ nu tyāyaṁ dijo hoti, </span><br><p id=ja502:10.2><span class=root>mutto baddhaṁ upāsasi; </span><br><p id=ja502:10.3><span class=root>Ohāya sakuṇā yanti, </span><br><p id=ja502:10.4><span class=root>kiṁ eko avahiyyasi”. </span><br><p id=ja502:11.1><span class=root>“Rājā me so dijo mitto, </span><br><p id=ja502:11.2><span class=root>sakhā pāṇasamo ca me; </span><br><p id=ja502:11.3><span class=root>Neva naṁ vijahissāmi, </span><br><p id=ja502:11.4><span class=root>yāva kālassa pariyāyaṁ”. </span><br><p id=ja502:12.1><span class=root>“Yo ca tvaṁ sakhino hetu, </span><br><p id=ja502:12.2><span class=root>pāṇaṁ cajitumicchasi; </span><br><p id=ja502:12.3><span class=root>So te sahāyaṁ muñcāmi, </span><br><p id=ja502:12.4><span class=root>hotu rājā tavānugo”. </span><br><p id=ja502:13.1><span class=root>“Evaṁ luddaka nandassu, </span><br><p id=ja502:13.2><span class=root>saha sabbehi ñātibhi; </span><br><p id=ja502:13.3><span class=root>Yathāhamajja nandāmi, </span><br><p id=ja502:13.4><span class=root>muttaṁ disvā dijādhipaṁ”. </span><br><p id=ja502:14.1><span class=root>“Kaccinnu bhoto kusalaṁ, </span><br><p id=ja502:14.2><span class=root>kacci bhoto anāmayaṁ; </span><br><p id=ja502:14.3><span class=root>Kacci raṭṭhamidaṁ phītaṁ, </span><br><p id=ja502:14.4><span class=root>dhammena manusāsasi”. </span><br><p id=ja502:15.1><span class=root>“Kusalañceva me haṁsa, </span><br><p id=ja502:15.2><span class=root>atho haṁsa anāmayaṁ; </span><br><p id=ja502:15.3><span class=root>Atho raṭṭhamidaṁ phītaṁ, </span><br><p id=ja502:15.4><span class=root>dhammena manusāsahaṁ”. </span><br><p id=ja502:16.1><span class=root>“Kacci bhoto amaccesu, </span><br><p id=ja502:16.2><span class=root>doso koci na vijjati; </span><br><p id=ja502:16.3><span class=root>Kacci ārā amittā te, </span><br><p id=ja502:16.4><span class=root>chāyā dakkhiṇatoriva”. </span><br><p id=ja502:17.1><span class=root>“Athopi me amaccesu, </span><br><p id=ja502:17.2><span class=root>doso koci na vijjati; </span><br><p id=ja502:17.3><span class=root>Atho ārā amittā me, </span><br><p id=ja502:17.4><span class=root>chāyā dakkhiṇatoriva”. </span><br><p id=ja502:18.1><span class=root>“Kacci te sādisī bhariyā, </span><br><p id=ja502:18.2><span class=root>assavā piyabhāṇinī; </span><br><p id=ja502:18.3><span class=root>Puttarūpayasūpetā, </span><br><p id=ja502:18.4><span class=root>tava chandavasānugā”. </span><br><p id=ja502:19.1><span class=root>“Atho me sādisī bhariyā, </span><br><p id=ja502:19.2><span class=root>assavā piyabhāṇinī; </span><br><p id=ja502:19.3><span class=root>Puttarūpayasūpetā, </span><br><p id=ja502:19.4><span class=root>mama chandavasānugā”. </span><br><p id=ja502:20.1><span class=root>“Kacci te bahavo puttā, </span><br><p id=ja502:20.2><span class=root>sujātā raṭṭhavaḍḍhana; </span><br><p id=ja502:20.3><span class=root>Paññājavena sampannā, </span><br><p id=ja502:20.4><span class=root>sammodanti tato tato”. </span><br><p id=ja502:21.1><span class=root>“Satameko ca me puttā, </span><br><p id=ja502:21.2><span class=root>dhataraṭṭha mayā sutā; </span><br><p id=ja502:21.3><span class=root>Tesaṁ tvaṁ kiccamakkhāhi, </span><br><p id=ja502:21.4><span class=root>nāvarujjhanti te vaco”. </span><br><p id=ja502:22.1><span class=root>“Upapannopi ce hoti, </span><br><p id=ja502:22.2><span class=root>jātiyā vinayena vā; </span><br><p id=ja502:22.3><span class=root>Atha pacchā kurute yogaṁ, </span><br><p id=ja502:22.4><span class=root>kicche āpāsu sīdati. </span><br><p id=ja502:23.1><span class=root>Tassa saṁhīrapaññassa, </span><br><p id=ja502:23.2><span class=root>vivaro jāyate mahā; </span><br><p id=ja502:23.3><span class=root>Rattimandhova rūpāni, </span><br><p id=ja502:23.4><span class=root>thūlāni manupassati. </span><br><p id=ja502:24.1><span class=root>Asāre sārayogaññū, </span><br><p id=ja502:24.2><span class=root>matiṁ na tveva vindati; </span><br><p id=ja502:24.3><span class=root>Sarabhova giriduggasmiṁ, </span><br><p id=ja502:24.4><span class=root>antarāyeva sīdati. </span><br><p id=ja502:25.1><span class=root>Hīnajaccopi ce hoti, </span><br><p id=ja502:25.2><span class=root>uṭṭhātā dhitimā naro; </span><br><p id=ja502:25.3><span class=root>Ācārasīlasampanno, </span><br><p id=ja502:25.4><span class=root>nise aggīva bhāsati. </span><br><p id=ja502:26.1><span class=root>Etaṁ me upamaṁ katvā, </span><br><p id=ja502:26.2><span class=root>putte vijjāsu vācaya; </span><br><p id=ja502:26.3><span class=root>Saṁvirūḷhetha medhāvī, </span><br><p id=ja502:26.4><span class=root>khette bījaṁva vuṭṭhiyā”ti. </span><br><p id=ja502:27.1><span class=root>Cūḷahaṁsajātakaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>