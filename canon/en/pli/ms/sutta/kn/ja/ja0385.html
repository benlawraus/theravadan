<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0384.html>Previous</a><a href=/canon/en/pli/ms/sutta/kn/ja/ja0386.html>Next</a></div><p><div class=verse-container id=ja385:0.1><span>Jātaka </span></div><p><div class=verse-container id=ja385:0.2><span>Chakkanipāta </span></div><p><div class=verse-container id=ja385:0.3><span>Avāriyavagga </span></div><p><div class=verse-container id=ja385:0.4><span class=big-bold>10. Nandiyamigarājajātaka </span></div><p><div class=verse-container id=ja385:1.1><span>“Sace brāhmaṇa gacchesi, </span></div><p><div class=verse-container id=ja385:1.2><span>sākete ajjunaṁ vanaṁ; </span></div><p><div class=verse-container id=ja385:1.3><span>Vajjāsi nandiyaṁ nāma, </span></div><p><div class=verse-container id=ja385:1.4><span>puttaṁ asmākamorasaṁ; </span></div><p><div class=verse-container id=ja385:1.5><span>Mātā pitā ca te vuddhā, </span></div><p><div class=verse-container id=ja385:1.6><span>te taṁ icchanti passituṁ”. </span></div><p><div class=verse-container id=ja385:2.1><span>“Bhuttā mayā nivāpāni, </span></div><p><div class=verse-container id=ja385:2.2><span>Rājino pānabhojanaṁ; </span></div><p><div class=verse-container id=ja385:2.3><span>Taṁ rājapiṇḍaṁ avabhottuṁ, </span></div><p><div class=verse-container id=ja385:2.4><span>Nāhaṁ brāhmaṇa mussahe”. </span></div><p><div class=verse-container id=ja385:3.1><span>“Odahissāmahaṁ passaṁ, </span></div><p><div class=verse-container id=ja385:3.2><span>khurappānissa rājino; </span></div><p><div class=verse-container id=ja385:3.3><span>Tadāhaṁ sukhito mutto, </span></div><p><div class=verse-container id=ja385:3.4><span>api passeyya mātaraṁ. </span></div><p><div class=verse-container id=ja385:4.1><span>Migarājā pure āsiṁ, </span></div><p><div class=verse-container id=ja385:4.2><span>kosalassa niketane; </span></div><p><div class=verse-container id=ja385:4.3><span>Nandiyo nāma nāmena, </span></div><p><div class=verse-container id=ja385:4.4><span>abhirūpo catuppado. </span></div><p><div class=verse-container id=ja385:5.1><span>Taṁ maṁ vadhitumāgacchi, </span></div><p><div class=verse-container id=ja385:5.2><span>dāyasmiṁ ajjune vane; </span></div><p><div class=verse-container id=ja385:5.3><span>Dhanuṁ advejjhaṁ katvāna, </span></div><p><div class=verse-container id=ja385:5.4><span>usuṁ sannayha kosalo. </span></div><p><div class=verse-container id=ja385:6.1><span>Tassāhaṁ odahiṁ passaṁ, </span></div><p><div class=verse-container id=ja385:6.2><span>khurappānissa rājino; </span></div><p><div class=verse-container id=ja385:6.3><span>Tadāhaṁ sukhito mutto, </span></div><p><div class=verse-container id=ja385:6.4><span>mātaraṁ daṭṭhumāgato”ti. </span></div><p><div class=verse-container id=ja385:7.1><span>Nandiyamigarājajātakaṁ dasamaṁ. </span></div><p><div class=verse-container id=ja385:7.2><span>Avāriyavaggo paṭhamo. </span></div><p><div class=verse-container id=ja385:8.1><span>Tassuddānaṁ </span></div><p><div class=verse-container id=ja385:9.1><span>Atha kujjharathesabha ketuvaro, </span></div><p><div class=verse-container id=ja385:9.2><span>Sadarīmukha neru latā ca puna; </span></div><p><div class=verse-container id=ja385:9.3><span>Apananda sirī ca sucittavaro, </span></div><p><div class=verse-container id=ja385:9.4><span>Atha dhammika nandimigena dasāti. </span></div><div class=flex-between><a href=/canon/en/pli/ms/sutta/kn/ja/ja0384.html>Previous</a><a href=/canon/en/pli/ms/sutta/kn/ja/ja0386.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>