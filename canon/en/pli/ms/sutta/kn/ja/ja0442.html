<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0441.html>Previous</a><a href=/canon/en/pli/ms/sutta/kn/ja/ja0443.html>Next</a></div><p id=ja442:0.1><span class=root>Jātaka </span><br><p id=ja442:0.2><span class=root>Dasakanipāta </span><br><p id=ja442:0.3><span class=root>Catudvāravagga </span><br><p id=ja442:0.4><span class="root big-bold">4. Saṅkhajātaka </span><br><p id=ja442:1.1><span class=root>“Bahussuto sutadhammosi saṅkha, </span><br><p id=ja442:1.2><span class=root>Diṭṭhā tayā samaṇabrāhmaṇā ca; </span><br><p id=ja442:1.3><span class=root>Athakkhaṇe dassayase vilāpaṁ, </span><br><p id=ja442:1.4><span class=root>Añño nu ko te paṭimantako mayā”. </span><br><p id=ja442:2.1><span class=root>“Subbhū subhā suppaṭimukkakambu, </span><br><p id=ja442:2.2><span class=root>Paggayha sovaṇṇamayāya pātiyā; </span><br><p id=ja442:2.3><span class=root>‘Bhuñjassu bhattaṁ’ iti maṁ vadeti, </span><br><p id=ja442:2.4><span class=root>Saddhāvittā </span><br><p id=ja442:2.5><span class=root>Tamahaṁ noti brūmi”. </span><br><p id=ja442:3.1><span class=root>“Etādisaṁ brāhmaṇa disvāna yakkhaṁ, </span><br><p id=ja442:3.2><span class=root>Puccheyya poso sukhamāsisāno; </span><br><p id=ja442:3.3><span class=root>Uṭṭhehi naṁ pañjalikābhipuccha, </span><br><p id=ja442:3.4><span class=root>Devī nusi tvaṁ uda mānusī nu”. </span><br><p id=ja442:4.1><span class=root>“Yaṁ tvaṁ sukhenābhisamekkhase maṁ, </span><br><p id=ja442:4.2><span class=root>Bhuñjassu bhattaṁ iti maṁ vadesi; </span><br><p id=ja442:4.3><span class=root>Pucchāmi taṁ nāri mahānubhāve, </span><br><p id=ja442:4.4><span class=root>Devī nusi tvaṁ uda mānusī nu”. </span><br><p id=ja442:5.1><span class=root>“Devī ahaṁ saṅkha mahānubhāvā, </span><br><p id=ja442:5.2><span class=root>Idhāgatā sāgaravārimajjhe; </span><br><p id=ja442:5.3><span class=root>Anukampikā no ca paduṭṭhacittā, </span><br><p id=ja442:5.4><span class=root>Taveva atthāya idhāgatāsmi. </span><br><p id=ja442:6.1><span class=root>Idhannapānaṁ sayanāsanañca, </span><br><p id=ja442:6.2><span class=root>Yānāni nānāvividhāni saṅkha; </span><br><p id=ja442:6.3><span class=root>Sabbassa tyāhaṁ paṭipādayāmi, </span><br><p id=ja442:6.4><span class=root>Yaṁ kiñci tuyhaṁ manasābhipatthitaṁ”. </span><br><p id=ja442:7.1><span class=root>“Yaṁ kiñci yiṭṭhañca hutañca mayhaṁ, </span><br><p id=ja442:7.2><span class=root>Sabbassa no issarā tvaṁ sugatte; </span><br><p id=ja442:7.3><span class=root>Susoṇi subbhamu suvilaggamajjhe, </span><br><p id=ja442:7.4><span class=root>Kissa me kammassa ayaṁ vipāko”. </span><br><p id=ja442:8.1><span class=root>“Ghamme pathe brāhmaṇa ekabhikkhuṁ, </span><br><p id=ja442:8.2><span class=root>Ugghaṭṭapādaṁ tasitaṁ kilantaṁ; </span><br><p id=ja442:8.3><span class=root>Paṭipādayī saṅkha upāhanāni, </span><br><p id=ja442:8.4><span class=root>Sā dakkhiṇā kāmaduhā tavajja”. </span><br><p id=ja442:9.1><span class=root>“Sā hotu nāvā phalakūpapannā, </span><br><p id=ja442:9.2><span class=root>Anavassutā erakavātayuttā; </span><br><p id=ja442:9.3><span class=root>Aññassa yānassa na hettha bhūmi, </span><br><p id=ja442:9.4><span class=root>Ajjeva maṁ moḷiniṁ pāpayassu”. </span><br><p id=ja442:10.1><span class=root>“Sā tattha vittā sumanā patītā, </span><br><p id=ja442:10.2><span class=root>Nāvaṁ sucittaṁ abhinimminitvā; </span><br><p id=ja442:10.3><span class=root>Ādāya saṅkhaṁ purisena saddhiṁ, </span><br><p id=ja442:10.4><span class=root>Upānayī nagaraṁ sādhuramman”ti. </span><br><p id=ja442:11.1><span class=root>Saṅkhajātakaṁ catutthaṁ. </span><br></main><footer class="container footer"><small><a href=/about>Contact info</a></small></footer>