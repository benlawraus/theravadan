<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0516.html>Previous</a><a href=/canon/en/pli/ms/sutta/kn/ja/ja0518.html>Next</a></div><p id=ja517:0.1><span class=root>Jātaka </span><br><p id=ja517:0.2><span class=root>Tiṁsanipāta </span><br><p id=ja517:0.3><span class=root>Kiṁchandavagga </span><br><p id=ja517:0.4><span class="root big-bold">7. Dakarakkhasajātaka </span><br><p id=ja517:1.1><span class=root>“Sace vo vuyhamānānaṁ, </span><br><p id=ja517:1.2><span class=root>sattannaṁ udakaṇṇave; </span><br><p id=ja517:1.3><span class=root>Manussabalimesāno, </span><br><p id=ja517:1.4><span class=root>nāvaṁ gaṇheyya rakkhaso; </span><br><p id=ja517:1.5><span class=root>Anupubbaṁ kathaṁ datvā, </span><br><p id=ja517:1.6><span class=root>muñcesi dakarakkhasā”. </span><br><p id=ja517:2.1><span class=root>“Mātaraṁ paṭhamaṁ dajjaṁ, </span><br><p id=ja517:2.2><span class=root>Bhariyaṁ datvāna bhātaraṁ; </span><br><p id=ja517:2.3><span class=root>Tato sahāyaṁ datvāna, </span><br><p id=ja517:2.4><span class=root>Pañcamaṁ dajjaṁ brāhmaṇaṁ; </span><br><p id=ja517:2.5><span class=root>Chaṭṭhāhaṁ dajjamattānaṁ, </span><br><p id=ja517:2.6><span class=root>Neva dajjaṁ mahosadhaṁ”. </span><br><p id=ja517:3.1><span class=root>“Posetā te janettī ca, </span><br><p id=ja517:3.2><span class=root>dīgharattānukampikā; </span><br><p id=ja517:3.3><span class=root>Chabbhī tayi padussati, </span><br><p id=ja517:3.4><span class=root>paṇḍitā atthadassinī; </span><br><p id=ja517:3.5><span class=root>Aññaṁ upanisaṁ katvā, </span><br><p id=ja517:3.6><span class=root>vadhā taṁ parimocayi. </span><br><p id=ja517:4.1><span class=root>Taṁ tādisiṁ pāṇadadiṁ, </span><br><p id=ja517:4.2><span class=root>orasaṁ gabbhadhāriniṁ; </span><br><p id=ja517:4.3><span class=root>Mātaraṁ kena dosena, </span><br><p id=ja517:4.4><span class=root>dajjāsi dakarakkhino”. </span><br><p id=ja517:5.1><span class=root>“Daharā viyalaṅkāraṁ, </span><br><p id=ja517:5.2><span class=root>dhāreti apiḷandhanaṁ; </span><br><p id=ja517:5.3><span class=root>Dovārike anīkaṭṭhe, </span><br><p id=ja517:5.4><span class=root>ativelaṁ pajagghati. </span><br><p id=ja517:6.1><span class=root>Athopi paṭirājūnaṁ, </span><br><p id=ja517:6.2><span class=root>sayaṁ dūtāni sāsati; </span><br><p id=ja517:6.3><span class=root>Mātaraṁ tena dosena, </span><br><p id=ja517:6.4><span class=root>dajjāhaṁ dakarakkhino”. </span><br><p id=ja517:7.1><span class=root>“Itthigumbassa pavarā, </span><br><p id=ja517:7.2><span class=root>accantaṁ piyabhāṇinī; </span><br><p id=ja517:7.3><span class=root>Anuggatā sīlavatī, </span><br><p id=ja517:7.4><span class=root>chāyāva anapāyinī. </span><br><p id=ja517:8.1><span class=root>Akkodhanā puññavatī, </span><br><p id=ja517:8.2><span class=root>paṇḍitā atthadassinī; </span><br><p id=ja517:8.3><span class=root>Ubbariṁ kena dosena, </span><br><p id=ja517:8.4><span class=root>dajjāsi dakarakkhino”. </span><br><p id=ja517:9.1><span class=root>“Khiḍḍāratisamāpannaṁ, </span><br><p id=ja517:9.2><span class=root>anatthavasamāgataṁ; </span><br><p id=ja517:9.3><span class=root>Sā maṁ sakāna puttānaṁ, </span><br><p id=ja517:9.4><span class=root>ayācaṁ yācate dhanaṁ. </span><br><p id=ja517:10.1><span class=root>Sohaṁ dadāmi sāratto, </span><br><p id=ja517:10.2><span class=root>bahuṁ uccāvacaṁ dhanaṁ; </span><br><p id=ja517:10.3><span class=root>Suduccajaṁ cajitvāna, </span><br><p id=ja517:10.4><span class=root>pacchā socāmi dummano; </span><br><p id=ja517:10.5><span class=root>Ubbariṁ tena dosena, </span><br><p id=ja517:10.6><span class=root>dajjāhaṁ dakarakkhino”. </span><br><p id=ja517:11.1><span class=root>“Yenocitā janapadā, </span><br><p id=ja517:11.2><span class=root>ānītā ca paṭiggahaṁ; </span><br><p id=ja517:11.3><span class=root>Ābhataṁ pararajjebhi, </span><br><p id=ja517:11.4><span class=root>abhiṭṭhāya bahuṁ dhanaṁ. </span><br><p id=ja517:12.1><span class=root>Dhanuggahānaṁ pavaraṁ, </span><br><p id=ja517:12.2><span class=root>sūraṁ tikhiṇamantinaṁ; </span><br><p id=ja517:12.3><span class=root>Bhātaraṁ kena dosena, </span><br><p id=ja517:12.4><span class=root>dajjāsi dakarakkhino”. </span><br><p id=ja517:13.1><span class=root>“Yenocitā janapadā, </span><br><p id=ja517:13.2><span class=root>ānītā ca paṭiggahaṁ; </span><br><p id=ja517:13.3><span class=root>Ābhataṁ pararajjebhi, </span><br><p id=ja517:13.4><span class=root>abhiṭṭhāya bahuṁ dhanaṁ. </span><br><p id=ja517:14.1><span class=root>Dhanuggahānaṁ pavaro, </span><br><p id=ja517:14.2><span class=root>sūro tikhiṇamanti ca; </span><br><p id=ja517:14.3><span class=root>Mayāyaṁ sukhito rājā, </span><br><p id=ja517:14.4><span class=root>atimaññati dārako. </span><br><p id=ja517:15.1><span class=root>Upaṭṭhānampi me ayye, </span><br><p id=ja517:15.2><span class=root>na so eti yathā pure; </span><br><p id=ja517:15.3><span class=root>Bhātaraṁ tena dosena, </span><br><p id=ja517:15.4><span class=root>dajjāhaṁ dakarakkhino”. </span><br><p id=ja517:16.1><span class=root>“Ekarattena ubhayo, </span><br><p id=ja517:16.2><span class=root>tvañceva dhanusekha ca; </span><br><p id=ja517:16.3><span class=root>Ubho jātettha pañcālā, </span><br><p id=ja517:16.4><span class=root>sahāyā susamāvayā. </span><br><p id=ja517:17.1><span class=root>Cariyā taṁ anubandhittho, </span><br><p id=ja517:17.2><span class=root>ekadukkhasukho tava; </span><br><p id=ja517:17.3><span class=root>Ussukko te divārattiṁ, </span><br><p id=ja517:17.4><span class=root>sabbakiccesu byāvaṭo; </span><br><p id=ja517:17.5><span class=root>Sahāyaṁ kena dosena, </span><br><p id=ja517:17.6><span class=root>dajjāsi dakarakkhino”. </span><br><p id=ja517:18.1><span class=root>“Cariyā maṁ ayaṁ ayye, </span><br><p id=ja517:18.2><span class=root>pajagghittho mayā saha; </span><br><p id=ja517:18.3><span class=root>Ajjāpi tena vaṇṇena, </span><br><p id=ja517:18.4><span class=root>ativelaṁ pajagghati. </span><br><p id=ja517:19.1><span class=root>Ubbariyāpihaṁ ayye, </span><br><p id=ja517:19.2><span class=root>mantayāmi rahogato; </span><br><p id=ja517:19.3><span class=root>Anāmanto pavisati, </span><br><p id=ja517:19.4><span class=root>pubbe appaṭivedito. </span><br><p id=ja517:20.1><span class=root>Laddhadvāro katokāso, </span><br><p id=ja517:20.2><span class=root>ahirikaṁ anādaraṁ; </span><br><p id=ja517:20.3><span class=root>Sahāyaṁ tena dosena, </span><br><p id=ja517:20.4><span class=root>dajjāhaṁ dakarakkhino”. </span><br><p id=ja517:21.1><span class=root>“Kusalo sabbanimittānaṁ, </span><br><p id=ja517:21.2><span class=root>rutaññū āgatāgamo; </span><br><p id=ja517:21.3><span class=root>Uppāte supine yutto, </span><br><p id=ja517:21.4><span class=root>niyyāne ca pavesane. </span><br><p id=ja517:22.1><span class=root>Paṭṭho bhūmantalikkhasmiṁ, </span><br><p id=ja517:22.2><span class=root>Nakkhattapadakovido; </span><br><p id=ja517:22.3><span class=root>Brāhmaṇaṁ kena dosena, </span><br><p id=ja517:22.4><span class=root>Dajjāsi dakarakkhino”. </span><br><p id=ja517:23.1><span class=root>“Parisāyampi me ayye, </span><br><p id=ja517:23.2><span class=root>ummīlitvā udikkhati; </span><br><p id=ja517:23.3><span class=root>Tasmā accabhamuṁ luddaṁ, </span><br><p id=ja517:23.4><span class=root>dajjāhaṁ dakarakkhino”. </span><br><p id=ja517:24.1><span class=root>“Sasamuddapariyāyaṁ, </span><br><p id=ja517:24.2><span class=root>mahiṁ sāgarakuṇḍalaṁ; </span><br><p id=ja517:24.3><span class=root>Vasundharaṁ āvasasi, </span><br><p id=ja517:24.4><span class=root>amaccaparivārito. </span><br><p id=ja517:25.1><span class=root>Cāturanto mahāraṭṭho, </span><br><p id=ja517:25.2><span class=root>vijitāvī mahabbalo; </span><br><p id=ja517:25.3><span class=root>Pathabyā ekarājāsi, </span><br><p id=ja517:25.4><span class=root>yaso te vipulaṁ gato. </span><br><p id=ja517:26.1><span class=root>Soḷasitthisahassāni, </span><br><p id=ja517:26.2><span class=root>āmuttamaṇikuṇḍalā; </span><br><p id=ja517:26.3><span class=root>Nānājanapadā nārī, </span><br><p id=ja517:26.4><span class=root>devakaññūpamā subhā. </span><br><p id=ja517:27.1><span class=root>Evaṁ sabbaṅgasampannaṁ, </span><br><p id=ja517:27.2><span class=root>sabbakāmasamiddhinaṁ; </span><br><p id=ja517:27.3><span class=root>Sukhitānaṁ piyaṁ dīghaṁ, </span><br><p id=ja517:27.4><span class=root>jīvitaṁ āhu khattiya. </span><br><p id=ja517:28.1><span class=root>Atha tvaṁ kena vaṇṇena, </span><br><p id=ja517:28.2><span class=root>kena vā pana hetunā; </span><br><p id=ja517:28.3><span class=root>Paṇḍitaṁ anurakkhanto, </span><br><p id=ja517:28.4><span class=root>pāṇaṁ cajasi duccajaṁ”. </span><br><p id=ja517:29.1><span class=root>“Yatopi āgato ayye, </span><br><p id=ja517:29.2><span class=root>mama hatthaṁ mahosadho; </span><br><p id=ja517:29.3><span class=root>Nābhijānāmi dhīrassa, </span><br><p id=ja517:29.4><span class=root>anumattampi dukkaṭaṁ. </span><br><p id=ja517:30.1><span class=root>Sace ca kismici kāle, </span><br><p id=ja517:30.2><span class=root>maraṇaṁ me pure siyā; </span><br><p id=ja517:30.3><span class=root>So me putte paputte ca, </span><br><p id=ja517:30.4><span class=root>sukhāpeyya mahosadho. </span><br><p id=ja517:31.1><span class=root>Anāgataṁ paccuppannaṁ, </span><br><p id=ja517:31.2><span class=root>sabbamatthampi passati; </span><br><p id=ja517:31.3><span class=root>Anāparādhakammantaṁ, </span><br><p id=ja517:31.4><span class=root>na dajjaṁ dakarakkhino”. </span><br><p id=ja517:32.1><span class=root>“Idaṁ suṇātha pañcālā, </span><br><p id=ja517:32.2><span class=root>cūḷaneyyassa bhāsitaṁ; </span><br><p id=ja517:32.3><span class=root>Paṇḍitaṁ anurakkhanto, </span><br><p id=ja517:32.4><span class=root>pāṇaṁ cajati duccajaṁ. </span><br><p id=ja517:33.1><span class=root>Mātu bhariyāya bhātucca, </span><br><p id=ja517:33.2><span class=root>sakhino brāhmaṇassa ca; </span><br><p id=ja517:33.3><span class=root>Attano cāpi pañcālo, </span><br><p id=ja517:33.4><span class=root>channaṁ cajati jīvitaṁ. </span><br><p id=ja517:34.1><span class=root>Evaṁ mahatthikā paññā, </span><br><p id=ja517:34.2><span class=root>nipuṇā sādhucintinī; </span><br><p id=ja517:34.3><span class=root>Diṭṭhadhammahitatthāya, </span><br><p id=ja517:34.4><span class=root>samparāyasukhāya cā”ti. </span><br><p id=ja517:35.1><span class=root>Dakarakkhasajātakaṁ sattamaṁ. </span><br></main><footer class="container footer"><small><a href=/about/>Contact info</a></small></footer>