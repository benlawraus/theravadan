<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0528.html>Previous</a><a href=/canon/en/pli/ms/sutta/kn/ja/ja0530.html>Next</a></div><p id=ja529:0.1><span class=root>Jātaka </span><br><p id=ja529:0.2><span class=root>Saṭṭhinipāta </span><br><p id=ja529:0.3><span class=root>Soṇakavagga </span><br><p id=ja529:0.4><span class="root big-bold">1 Soṇakajātaka </span><br><p id=ja529:1.1><span class=root>“Tassa sutvā sataṁ dammi, </span><br><p id=ja529:1.2><span class=root>sahassaṁ diṭṭha soṇakaṁ; </span><br><p id=ja529:1.3><span class=root>Ko me soṇakamakkhāti, </span><br><p id=ja529:1.4><span class=root>sahāyaṁ paṁsukīḷitaṁ”. </span><br><p id=ja529:2.1><span class=root>“Athabravī māṇavako, </span><br><p id=ja529:2.2><span class=root>daharo pañcacūḷako; </span><br><p id=ja529:2.3><span class=root>Mayhaṁ sutvā sataṁ dehi, </span><br><p id=ja529:2.4><span class=root>sahassaṁ diṭṭha soṇakaṁ; </span><br><p id=ja529:2.5><span class=root>Ahaṁ te soṇakakkhissaṁ, </span><br><p id=ja529:2.6><span class=root>sahāyaṁ paṁsukīḷitaṁ”. </span><br><p id=ja529:3.1><span class=root>“Katamasmiṁ so janapade, </span><br><p id=ja529:3.2><span class=root>raṭṭhesu nigamesu ca; </span><br><p id=ja529:3.3><span class=root>Kattha soṇakamaddakkhi, </span><br><p id=ja529:3.4><span class=root>taṁ me akkhāhi pucchito”. </span><br><p id=ja529:4.1><span class=root>“Taveva deva vijite, </span><br><p id=ja529:4.2><span class=root>tavevuyyānabhūmiyā; </span><br><p id=ja529:4.3><span class=root>Ujuvaṁsā mahāsālā, </span><br><p id=ja529:4.4><span class=root>nīlobhāsā manoramā. </span><br><p id=ja529:5.1><span class=root>Tiṭṭhanti meghasamānā, </span><br><p id=ja529:5.2><span class=root>rammā aññoññanissitā; </span><br><p id=ja529:5.3><span class=root>Tesaṁ mūlamhi soṇako, </span><br><p id=ja529:5.4><span class=root>jhāyatī anupādano; </span><br><p id=ja529:5.5><span class=root>Upādānesu lokesu, </span><br><p id=ja529:5.6><span class=root>ḍayhamānesu nibbuto”. </span><br><p id=ja529:6.1><span class=root>Tato ca rājā pāyāsi, </span><br><p id=ja529:6.2><span class=root>senāya caturaṅgiyā; </span><br><p id=ja529:6.3><span class=root>Kārāpetvā samaṁ maggaṁ, </span><br><p id=ja529:6.4><span class=root>agamā yena soṇako. </span><br><p id=ja529:7.1><span class=root>Uyyānabhūmiṁ gantvāna, </span><br><p id=ja529:7.2><span class=root>vicaranto brahāvane; </span><br><p id=ja529:7.3><span class=root>Āsīnaṁ soṇakaṁ dakkhi, </span><br><p id=ja529:7.4><span class=root>ḍayhamānesu nibbutaṁ. </span><br><p id=ja529:8.1><span class=root>“Kapaṇo vatayaṁ bhikkhu, </span><br><p id=ja529:8.2><span class=root>muṇḍo saṅghāṭipāruto; </span><br><p id=ja529:8.3><span class=root>Amātiko apitiko, </span><br><p id=ja529:8.4><span class=root>rukkhamūlasmi jhāyati”. </span><br><p id=ja529:9.1><span class=root>Imaṁ vākyaṁ nisāmetvā, </span><br><p id=ja529:9.2><span class=root>Soṇako etadabravi; </span><br><p id=ja529:9.3><span class=root>“Na rāja kapaṇo hoti, </span><br><p id=ja529:9.4><span class=root>Dhammaṁ kāyena phassayaṁ. </span><br><p id=ja529:10.1><span class=root>Yo ca dhammaṁ niraṅkatvā, </span><br><p id=ja529:10.2><span class=root>Adhammamanuvattati; </span><br><p id=ja529:10.3><span class=root>Sa rāja kapaṇo hoti, </span><br><p id=ja529:10.4><span class=root>Pāpo pāpaparāyaṇo”. </span><br><p id=ja529:11.1><span class=root>“Arindamoti me nāmaṁ, </span><br><p id=ja529:11.2><span class=root>kāsirājāti maṁ vidū; </span><br><p id=ja529:11.3><span class=root>Kacci bhoto sukhasseyyā, </span><br><p id=ja529:11.4><span class=root>idha pattassa soṇaka”. </span><br><p id=ja529:12.1><span class=root>“Sadāpi bhadramadhanassa, </span><br><p id=ja529:12.2><span class=root>Anāgārassa bhikkhuno; </span><br><p id=ja529:12.3><span class=root>Na tesaṁ koṭṭhe openti, </span><br><p id=ja529:12.4><span class=root>Na kumbhiṁ na khaḷopiyaṁ; </span><br><p id=ja529:12.5><span class=root>Paraniṭṭhitamesānā, </span><br><p id=ja529:12.6><span class=root>Tena yāpenti subbatā. </span><br><p id=ja529:13.1><span class=root>Dutiyampi bhadramadhanassa, </span><br><p id=ja529:13.2><span class=root>Anāgārassa bhikkhuno; </span><br><p id=ja529:13.3><span class=root>Anavajjapiṇḍo bhottabbo, </span><br><p id=ja529:13.4><span class=root>Na ca kocūparodhati. </span><br><p id=ja529:14.1><span class=root>Tatiyampi bhadramadhanassa, </span><br><p id=ja529:14.2><span class=root>Anāgārassa bhikkhuno; </span><br><p id=ja529:14.3><span class=root>Nibbuto piṇḍo bhottabbo, </span><br><p id=ja529:14.4><span class=root>Na ca kocūparodhati. </span><br><p id=ja529:15.1><span class=root>Catutthampi bhadramadhanassa, </span><br><p id=ja529:15.2><span class=root>Anāgārassa bhikkhuno; </span><br><p id=ja529:15.3><span class=root>Muttassa raṭṭhe carato, </span><br><p id=ja529:15.4><span class=root>Saṅgo yassa na vijjati. </span><br><p id=ja529:16.1><span class=root>Pañcamampi bhadramadhanassa, </span><br><p id=ja529:16.2><span class=root>Anāgārassa bhikkhuno; </span><br><p id=ja529:16.3><span class=root>Nagaramhi ḍayhamānamhi, </span><br><p id=ja529:16.4><span class=root>Nāssa kiñci aḍayhatha. </span><br><p id=ja529:17.1><span class=root>Chaṭṭhampi bhadramadhanassa, </span><br><p id=ja529:17.2><span class=root>Anāgārassa bhikkhuno; </span><br><p id=ja529:17.3><span class=root>Raṭṭhe vilumpamānamhi, </span><br><p id=ja529:17.4><span class=root>Nāssa kiñci ahīratha. </span><br><p id=ja529:18.1><span class=root>Sattamampi bhadramadhanassa, </span><br><p id=ja529:18.2><span class=root>Anāgārassa bhikkhuno; </span><br><p id=ja529:18.3><span class=root>Corehi rakkhitaṁ maggaṁ, </span><br><p id=ja529:18.4><span class=root>Ye caññe paripanthikā; </span><br><p id=ja529:18.5><span class=root>Pattacīvaramādāya, </span><br><p id=ja529:18.6><span class=root>Sotthiṁ gacchati subbato. </span><br><p id=ja529:19.1><span class=root>Aṭṭhamampi bhadramadhanassa, </span><br><p id=ja529:19.2><span class=root>Anāgārassa bhikkhuno; </span><br><p id=ja529:19.3><span class=root>Yaṁ yaṁ disaṁ pakkamati, </span><br><p id=ja529:19.4><span class=root>Anapekkhova gacchati”. </span><br><p id=ja529:20.1><span class=root>“Bahūni samaṇabhadrāni, </span><br><p id=ja529:20.2><span class=root>ye tvaṁ bhikkhu pasaṁsasi; </span><br><p id=ja529:20.3><span class=root>Ahañca giddho kāmesu, </span><br><p id=ja529:20.4><span class=root>kathaṁ kāhāmi soṇaka. </span><br><p id=ja529:21.1><span class=root>Piyā me mānusā kāmā, </span><br><p id=ja529:21.2><span class=root>atho dibyāpi me piyā; </span><br><p id=ja529:21.3><span class=root>Atha kena nu vaṇṇena, </span><br><p id=ja529:21.4><span class=root>ubho loke labhāmase”. </span><br><p id=ja529:22.1><span class=root>“Kāme giddhā kāmaratā, </span><br><p id=ja529:22.2><span class=root>kāmesu adhimucchitā; </span><br><p id=ja529:22.3><span class=root>Narā pāpāni katvāna, </span><br><p id=ja529:22.4><span class=root>upapajjanti duggatiṁ. </span><br><p id=ja529:23.1><span class=root>Ye ca kāme pahantvāna, </span><br><p id=ja529:23.2><span class=root>nikkhantā akutobhayā; </span><br><p id=ja529:23.3><span class=root>Ekodibhāvādhigatā, </span><br><p id=ja529:23.4><span class=root>na te gacchanti duggatiṁ. </span><br><p id=ja529:24.1><span class=root>Upamaṁ te karissāmi, </span><br><p id=ja529:24.2><span class=root>taṁ suṇohi arindama; </span><br><p id=ja529:24.3><span class=root>Upamāya midhekacce, </span><br><p id=ja529:24.4><span class=root>atthaṁ jānanti paṇḍitā. </span><br><p id=ja529:25.1><span class=root>Gaṅgāya kuṇapaṁ disvā, </span><br><p id=ja529:25.2><span class=root>vuyhamānaṁ mahaṇṇave; </span><br><p id=ja529:25.3><span class=root>Vāyaso samacintesi, </span><br><p id=ja529:25.4><span class=root>appapañño acetaso. </span><br><p id=ja529:26.1><span class=root>‘Yānañca vatidaṁ laddhaṁ, </span><br><p id=ja529:26.2><span class=root>bhakkho cāyaṁ anappako’; </span><br><p id=ja529:26.3><span class=root>Tattha rattiṁ tattha divā, </span><br><p id=ja529:26.4><span class=root>tattheva nirato mano. </span><br><p id=ja529:27.1><span class=root>Khādaṁ nāgassa maṁsāni, </span><br><p id=ja529:27.2><span class=root>pivaṁ bhāgīrathodakaṁ; </span><br><p id=ja529:27.3><span class=root>Sampassaṁ vanacetyāni, </span><br><p id=ja529:27.4><span class=root>na palettha vihaṅgamo. </span><br><p id=ja529:28.1><span class=root>Tañca otaraṇī gaṅgā, </span><br><p id=ja529:28.2><span class=root>pamattaṁ kuṇape rataṁ; </span><br><p id=ja529:28.3><span class=root>Samuddaṁ ajjhagāhāsi, </span><br><p id=ja529:28.4><span class=root>agatī yattha pakkhinaṁ. </span><br><p id=ja529:29.1><span class=root>So ca bhakkhaparikkhīṇo, </span><br><p id=ja529:29.2><span class=root>udapatvā vihaṅgamo; </span><br><p id=ja529:29.3><span class=root>Na pacchato na purato, </span><br><p id=ja529:29.4><span class=root>nuttaraṁ nopi dakkhiṇaṁ. </span><br><p id=ja529:30.1><span class=root>Dīpaṁ so najjhagāgañchi, </span><br><p id=ja529:30.2><span class=root>agatī yattha pakkhinaṁ; </span><br><p id=ja529:30.3><span class=root>So ca tattheva pāpattha, </span><br><p id=ja529:30.4><span class=root>yathā dubbalako tathā. </span><br><p id=ja529:31.1><span class=root>Tañca sāmuddikā macchā, </span><br><p id=ja529:31.2><span class=root>kumbhīlā makarā susū; </span><br><p id=ja529:31.3><span class=root>Pasayhakārā khādiṁsu, </span><br><p id=ja529:31.4><span class=root>phandamānaṁ vipakkhakaṁ. </span><br><p id=ja529:32.1><span class=root>Evameva tuvaṁ rāja, </span><br><p id=ja529:32.2><span class=root>ye caññe kāmabhogino; </span><br><p id=ja529:32.3><span class=root>Giddhā ce na vamissanti, </span><br><p id=ja529:32.4><span class=root>kākapaññāva te vidū. </span><br><p id=ja529:33.1><span class=root>Esā te upamā rāja, </span><br><p id=ja529:33.2><span class=root>atthasandassanī katā; </span><br><p id=ja529:33.3><span class=root>Tvañca paññāyase tena, </span><br><p id=ja529:33.4><span class=root>yadi kāhasi vā na vā. </span><br><p id=ja529:34.1><span class=root>Ekavācampi dvivācaṁ, </span><br><p id=ja529:34.2><span class=root>bhaṇeyya anukampako; </span><br><p id=ja529:34.3><span class=root>Tatuttariṁ na bhāseyya, </span><br><p id=ja529:34.4><span class=root>dāsovayyassa santike”. </span><br><p id=ja529:35.1><span class=root>Idaṁ vatvāna pakkāmi, </span><br><p id=ja529:35.2><span class=root>soṇako amitabuddhimā; </span><br><p id=ja529:35.3><span class=root>Vehāse antalikkhasmiṁ, </span><br><p id=ja529:35.4><span class=root>anusāsitvāna khattiyaṁ. </span><br><p id=ja529:36.1><span class=root>“Ko nume rājakattāro, </span><br><p id=ja529:36.2><span class=root>suddā veyyattamāgatā; </span><br><p id=ja529:36.3><span class=root>Rajjaṁ niyyādayissāmi, </span><br><p id=ja529:36.4><span class=root>nāhaṁ rajjena matthiko. </span><br><p id=ja529:37.1><span class=root>Ajjeva pabbajissāmi, </span><br><p id=ja529:37.2><span class=root>Ko jaññā maraṇaṁ suve; </span><br><p id=ja529:37.3><span class=root>Māhaṁ kākova dummedho, </span><br><p id=ja529:37.4><span class=root>Kāmānaṁ vasamanvagaṁ”. </span><br><p id=ja529:38.1><span class=root>“Atthi te daharo putto, </span><br><p id=ja529:38.2><span class=root>dīghāvu raṭṭhavaḍḍhano; </span><br><p id=ja529:38.3><span class=root>Taṁ rajje abhisiñcassu, </span><br><p id=ja529:38.4><span class=root>so no rājā bhavissati”. </span><br><p id=ja529:39.1><span class=root>“Khippaṁ kumāramānetha, </span><br><p id=ja529:39.2><span class=root>dīghāvuṁ raṭṭhavaḍḍhanaṁ; </span><br><p id=ja529:39.3><span class=root>Taṁ rajje abhisiñcissaṁ, </span><br><p id=ja529:39.4><span class=root>so vo rājā bhavissati”. </span><br><p id=ja529:40.1><span class=root>Tato kumāramānesuṁ, </span><br><p id=ja529:40.2><span class=root>dīghāvuṁ raṭṭhavaḍḍhanaṁ; </span><br><p id=ja529:40.3><span class=root>Taṁ disvā ālapī rājā, </span><br><p id=ja529:40.4><span class=root>ekaputtaṁ manoramaṁ. </span><br><p id=ja529:41.1><span class=root>“Saṭṭhi gāmasahassāni, </span><br><p id=ja529:41.2><span class=root>paripuṇṇāni sabbaso; </span><br><p id=ja529:41.3><span class=root>Te putta paṭipajjassu, </span><br><p id=ja529:41.4><span class=root>rajjaṁ niyyādayāmi te. </span><br><p id=ja529:42.1><span class=root>Ajjeva pabbajissāmi, </span><br><p id=ja529:42.2><span class=root>ko jaññā maraṇaṁ suve; </span><br><p id=ja529:42.3><span class=root>Māhaṁ kākova dummedho, </span><br><p id=ja529:42.4><span class=root>kāmānaṁ vasamanvagaṁ. </span><br><p id=ja529:43.1><span class=root>Saṭṭhi nāgasahassāni, </span><br><p id=ja529:43.2><span class=root>sabbālaṅkārabhūsitā; </span><br><p id=ja529:43.3><span class=root>Suvaṇṇakacchā mātaṅgā, </span><br><p id=ja529:43.4><span class=root>hemakappanavāsasā. </span><br><p id=ja529:44.1><span class=root>Ārūḷhā gāmaṇīyehi, </span><br><p id=ja529:44.2><span class=root>tomaraṅkusapāṇibhi; </span><br><p id=ja529:44.3><span class=root>Te putta paṭipajjassu, </span><br><p id=ja529:44.4><span class=root>rajjaṁ niyyādayāmi te. </span><br><p id=ja529:45.1><span class=root>Ajjeva pabbajissāmi, </span><br><p id=ja529:45.2><span class=root>ko jaññā maraṇaṁ suve; </span><br><p id=ja529:45.3><span class=root>Māhaṁ kākova dummedho, </span><br><p id=ja529:45.4><span class=root>kāmānaṁ vasamanvagaṁ. </span><br><p id=ja529:46.1><span class=root>Saṭṭhi assasahassāni, </span><br><p id=ja529:46.2><span class=root>sabbālaṅkārabhūsitā; </span><br><p id=ja529:46.3><span class=root>Ājānīyāva jātiyā, </span><br><p id=ja529:46.4><span class=root>sindhavā sīghavāhino. </span><br><p id=ja529:47.1><span class=root>Ārūḷhā gāmaṇīyehi, </span><br><p id=ja529:47.2><span class=root>illiyācāpadhāribhi; </span><br><p id=ja529:47.3><span class=root>Te putta paṭipajjassu, </span><br><p id=ja529:47.4><span class=root>rajjaṁ niyyādayāmi te. </span><br><p id=ja529:48.1><span class=root>Ajjeva pabbajissāmi, </span><br><p id=ja529:48.2><span class=root>ko jaññā maraṇaṁ suve; </span><br><p id=ja529:48.3><span class=root>Māhaṁ kākova dummedho, </span><br><p id=ja529:48.4><span class=root>kāmānaṁ vasamanvagaṁ. </span><br><p id=ja529:49.1><span class=root>Saṭṭhi rathasahassāni, </span><br><p id=ja529:49.2><span class=root>sannaddhā ussitaddhajā; </span><br><p id=ja529:49.3><span class=root>Dīpā athopi veyyagghā, </span><br><p id=ja529:49.4><span class=root>sabbālaṅkārabhūsitā. </span><br><p id=ja529:50.1><span class=root>Ārūḷhā gāmaṇīyehi, </span><br><p id=ja529:50.2><span class=root>cāpahatthehi vammibhi; </span><br><p id=ja529:50.3><span class=root>Te putta paṭipajjassu, </span><br><p id=ja529:50.4><span class=root>rajjaṁ niyyādayāmi te. </span><br><p id=ja529:51.1><span class=root>Ajjeva pabbajissāmi, </span><br><p id=ja529:51.2><span class=root>ko jaññā maraṇaṁ suve; </span><br><p id=ja529:51.3><span class=root>Māhaṁ kākova dummedho, </span><br><p id=ja529:51.4><span class=root>kāmānaṁ vasamanvagaṁ. </span><br><p id=ja529:52.1><span class=root>Saṭṭhi dhenusahassāni, </span><br><p id=ja529:52.2><span class=root>rohaññā puṅgavūsabhā; </span><br><p id=ja529:52.3><span class=root>Tā putta paṭipajjassu, </span><br><p id=ja529:52.4><span class=root>rajjaṁ niyyādayāmi te. </span><br><p id=ja529:53.1><span class=root>Ajjeva pabbajissāmi, </span><br><p id=ja529:53.2><span class=root>ko jaññā maraṇaṁ suve; </span><br><p id=ja529:53.3><span class=root>Māhaṁ kākova dummedho, </span><br><p id=ja529:53.4><span class=root>kāmānaṁ vasamanvagaṁ. </span><br><p id=ja529:54.1><span class=root>Soḷasitthisahassāni, </span><br><p id=ja529:54.2><span class=root>sabbālaṅkārabhūsitā; </span><br><p id=ja529:54.3><span class=root>Vicitravatthābharaṇā, </span><br><p id=ja529:54.4><span class=root>āmuttamaṇikuṇḍalā; </span><br><p id=ja529:54.5><span class=root>Tā putta paṭipajjassu, </span><br><p id=ja529:54.6><span class=root>rajjaṁ niyyādayāmi te. </span><br><p id=ja529:55.1><span class=root>Ajjeva pabbajissāmi, </span><br><p id=ja529:55.2><span class=root>ko jaññā maraṇaṁ suve; </span><br><p id=ja529:55.3><span class=root>Māhaṁ kākova dummedho, </span><br><p id=ja529:55.4><span class=root>kāmānaṁ vasamanvagaṁ”. </span><br><p id=ja529:56.1><span class=root>“Daharasseva me tāta, </span><br><p id=ja529:56.2><span class=root>mātā matāti me sutaṁ; </span><br><p id=ja529:56.3><span class=root>Tayā vinā ahaṁ tāta, </span><br><p id=ja529:56.4><span class=root>jīvitumpi na ussahe. </span><br><p id=ja529:57.1><span class=root>Yathā āraññakaṁ nāgaṁ, </span><br><p id=ja529:57.2><span class=root>poto anveti pacchato; </span><br><p id=ja529:57.3><span class=root>Jessantaṁ giriduggesu, </span><br><p id=ja529:57.4><span class=root>samesu visamesu ca. </span><br><p id=ja529:58.1><span class=root>Evaṁ taṁ anugacchāmi, </span><br><p id=ja529:58.2><span class=root>pattamādāya pacchato; </span><br><p id=ja529:58.3><span class=root>Subharo te bhavissāmi, </span><br><p id=ja529:58.4><span class=root>na te hessāmi dubbharo”. </span><br><p id=ja529:59.1><span class=root>“Yathā sāmuddikaṁ nāvaṁ, </span><br><p id=ja529:59.2><span class=root>vāṇijānaṁ dhanesinaṁ; </span><br><p id=ja529:59.3><span class=root>Vohāro tattha gaṇheyya, </span><br><p id=ja529:59.4><span class=root>vāṇijā byasanī siyā. </span><br><p id=ja529:60.1><span class=root>Evamevāyaṁ puttakali, </span><br><p id=ja529:60.2><span class=root>antarāyakaro mama; </span><br><p id=ja529:60.3><span class=root>Imaṁ kumāraṁ pāpetha, </span><br><p id=ja529:60.4><span class=root>pāsādaṁ rativaḍḍhanaṁ. </span><br><p id=ja529:61.1><span class=root>Tattha kambusahatthāyo, </span><br><p id=ja529:61.2><span class=root>yathā sakkaṁva accharā; </span><br><p id=ja529:61.3><span class=root>Tā naṁ tattha ramessanti, </span><br><p id=ja529:61.4><span class=root>tāhi ceso ramissati. </span><br><p id=ja529:62.1><span class=root>Tato kumāraṁ pāpesuṁ, </span><br><p id=ja529:62.2><span class=root>pāsādaṁ rativaḍḍhanaṁ; </span><br><p id=ja529:62.3><span class=root>Taṁ disvā avacuṁ kaññā, </span><br><p id=ja529:62.4><span class=root>dīghāvuṁ raṭṭhavaḍḍhanaṁ. </span><br><p id=ja529:63.1><span class=root>Devatā nusi gandhabbo, </span><br><p id=ja529:63.2><span class=root>adu sakko purindado; </span><br><p id=ja529:63.3><span class=root>Ko vā tvaṁ kassa vā putto, </span><br><p id=ja529:63.4><span class=root>kathaṁ jānemu taṁ mayaṁ”. </span><br><p id=ja529:64.1><span class=root>“Namhi devo na gandhabbo, </span><br><p id=ja529:64.2><span class=root>Nāpi sakko purindado; </span><br><p id=ja529:64.3><span class=root>Kāsirañño ahaṁ putto, </span><br><p id=ja529:64.4><span class=root>Dīghāvu raṭṭhavaḍḍhano; </span><br><p id=ja529:64.5><span class=root>Mamaṁ bharatha bhaddaṁ vo, </span><br><p id=ja529:64.6><span class=root>Ahaṁ bhattā bhavāmi vo”. </span><br><p id=ja529:65.1><span class=root>Taṁ tattha avacuṁ kaññā, </span><br><p id=ja529:65.2><span class=root>dīghāvuṁ raṭṭhavaḍḍhanaṁ; </span><br><p id=ja529:65.3><span class=root>“Kuhiṁ rājā anuppatto, </span><br><p id=ja529:65.4><span class=root>ito rājā kuhiṁ gato”. </span><br><p id=ja529:66.1><span class=root>“Paṅkaṁ rājā atikkanto, </span><br><p id=ja529:66.2><span class=root>thale rājā patiṭṭhito; </span><br><p id=ja529:66.3><span class=root>Akaṇṭakaṁ agahanaṁ, </span><br><p id=ja529:66.4><span class=root>paṭipanno mahāpathaṁ. </span><br><p id=ja529:67.1><span class=root>Ahañca paṭipannosmi, </span><br><p id=ja529:67.2><span class=root>maggaṁ duggatigāminaṁ; </span><br><p id=ja529:67.3><span class=root>Sakaṇṭakaṁ sagahanaṁ, </span><br><p id=ja529:67.4><span class=root>yena gacchanti duggatiṁ”. </span><br><p id=ja529:68.1><span class=root>“Tassa te svāgataṁ rāja, </span><br><p id=ja529:68.2><span class=root>sīhasseva giribbajaṁ; </span><br><p id=ja529:68.3><span class=root>Anusāsa mahārāja, </span><br><p id=ja529:68.4><span class=root>tvaṁ no sabbāsamissaro”ti. </span><br><p id=ja529:69.1><span class=root>Soṇakajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>