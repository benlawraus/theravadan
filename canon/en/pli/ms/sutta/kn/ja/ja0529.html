<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0528.html>Previous</a><a href=/canon/en/pli/ms/sutta/kn/ja/ja0530.html>Next</a></div><p><div class=verse-container id=ja529:0.1><span>Jātaka </span></div><p><div class=verse-container id=ja529:0.2><span>Saṭṭhinipāta </span></div><p><div class=verse-container id=ja529:0.3><span>Soṇakavagga </span></div><p><div class=verse-container id=ja529:0.4><span class=big-bold>1 Soṇakajātaka </span></div><p><div class=verse-container id=ja529:1.1><span>“Tassa sutvā sataṁ dammi, </span></div><p><div class=verse-container id=ja529:1.2><span>sahassaṁ diṭṭha soṇakaṁ; </span></div><p><div class=verse-container id=ja529:1.3><span>Ko me soṇakamakkhāti, </span></div><p><div class=verse-container id=ja529:1.4><span>sahāyaṁ paṁsukīḷitaṁ”. </span></div><p><div class=verse-container id=ja529:2.1><span>“Athabravī māṇavako, </span></div><p><div class=verse-container id=ja529:2.2><span>daharo pañcacūḷako; </span></div><p><div class=verse-container id=ja529:2.3><span>Mayhaṁ sutvā sataṁ dehi, </span></div><p><div class=verse-container id=ja529:2.4><span>sahassaṁ diṭṭha soṇakaṁ; </span></div><p><div class=verse-container id=ja529:2.5><span>Ahaṁ te soṇakakkhissaṁ, </span></div><p><div class=verse-container id=ja529:2.6><span>sahāyaṁ paṁsukīḷitaṁ”. </span></div><p><div class=verse-container id=ja529:3.1><span>“Katamasmiṁ so janapade, </span></div><p><div class=verse-container id=ja529:3.2><span>raṭṭhesu nigamesu ca; </span></div><p><div class=verse-container id=ja529:3.3><span>Kattha soṇakamaddakkhi, </span></div><p><div class=verse-container id=ja529:3.4><span>taṁ me akkhāhi pucchito”. </span></div><p><div class=verse-container id=ja529:4.1><span>“Taveva deva vijite, </span></div><p><div class=verse-container id=ja529:4.2><span>tavevuyyānabhūmiyā; </span></div><p><div class=verse-container id=ja529:4.3><span>Ujuvaṁsā mahāsālā, </span></div><p><div class=verse-container id=ja529:4.4><span>nīlobhāsā manoramā. </span></div><p><div class=verse-container id=ja529:5.1><span>Tiṭṭhanti meghasamānā, </span></div><p><div class=verse-container id=ja529:5.2><span>rammā aññoññanissitā; </span></div><p><div class=verse-container id=ja529:5.3><span>Tesaṁ mūlamhi soṇako, </span></div><p><div class=verse-container id=ja529:5.4><span>jhāyatī anupādano; </span></div><p><div class=verse-container id=ja529:5.5><span>Upādānesu lokesu, </span></div><p><div class=verse-container id=ja529:5.6><span>ḍayhamānesu nibbuto”. </span></div><p><div class=verse-container id=ja529:6.1><span>Tato ca rājā pāyāsi, </span></div><p><div class=verse-container id=ja529:6.2><span>senāya caturaṅgiyā; </span></div><p><div class=verse-container id=ja529:6.3><span>Kārāpetvā samaṁ maggaṁ, </span></div><p><div class=verse-container id=ja529:6.4><span>agamā yena soṇako. </span></div><p><div class=verse-container id=ja529:7.1><span>Uyyānabhūmiṁ gantvāna, </span></div><p><div class=verse-container id=ja529:7.2><span>vicaranto brahāvane; </span></div><p><div class=verse-container id=ja529:7.3><span>Āsīnaṁ soṇakaṁ dakkhi, </span></div><p><div class=verse-container id=ja529:7.4><span>ḍayhamānesu nibbutaṁ. </span></div><p><div class=verse-container id=ja529:8.1><span>“Kapaṇo vatayaṁ bhikkhu, </span></div><p><div class=verse-container id=ja529:8.2><span>muṇḍo saṅghāṭipāruto; </span></div><p><div class=verse-container id=ja529:8.3><span>Amātiko apitiko, </span></div><p><div class=verse-container id=ja529:8.4><span>rukkhamūlasmi jhāyati”. </span></div><p><div class=verse-container id=ja529:9.1><span>Imaṁ vākyaṁ nisāmetvā, </span></div><p><div class=verse-container id=ja529:9.2><span>Soṇako etadabravi; </span></div><p><div class=verse-container id=ja529:9.3><span>“Na rāja kapaṇo hoti, </span></div><p><div class=verse-container id=ja529:9.4><span>Dhammaṁ kāyena phassayaṁ. </span></div><p><div class=verse-container id=ja529:10.1><span>Yo ca dhammaṁ niraṅkatvā, </span></div><p><div class=verse-container id=ja529:10.2><span>Adhammamanuvattati; </span></div><p><div class=verse-container id=ja529:10.3><span>Sa rāja kapaṇo hoti, </span></div><p><div class=verse-container id=ja529:10.4><span>Pāpo pāpaparāyaṇo”. </span></div><p><div class=verse-container id=ja529:11.1><span>“Arindamoti me nāmaṁ, </span></div><p><div class=verse-container id=ja529:11.2><span>kāsirājāti maṁ vidū; </span></div><p><div class=verse-container id=ja529:11.3><span>Kacci bhoto sukhasseyyā, </span></div><p><div class=verse-container id=ja529:11.4><span>idha pattassa soṇaka”. </span></div><p><div class=verse-container id=ja529:12.1><span>“Sadāpi bhadramadhanassa, </span></div><p><div class=verse-container id=ja529:12.2><span>Anāgārassa bhikkhuno; </span></div><p><div class=verse-container id=ja529:12.3><span>Na tesaṁ koṭṭhe openti, </span></div><p><div class=verse-container id=ja529:12.4><span>Na kumbhiṁ na khaḷopiyaṁ; </span></div><p><div class=verse-container id=ja529:12.5><span>Paraniṭṭhitamesānā, </span></div><p><div class=verse-container id=ja529:12.6><span>Tena yāpenti subbatā. </span></div><p><div class=verse-container id=ja529:13.1><span>Dutiyampi bhadramadhanassa, </span></div><p><div class=verse-container id=ja529:13.2><span>Anāgārassa bhikkhuno; </span></div><p><div class=verse-container id=ja529:13.3><span>Anavajjapiṇḍo bhottabbo, </span></div><p><div class=verse-container id=ja529:13.4><span>Na ca kocūparodhati. </span></div><p><div class=verse-container id=ja529:14.1><span>Tatiyampi bhadramadhanassa, </span></div><p><div class=verse-container id=ja529:14.2><span>Anāgārassa bhikkhuno; </span></div><p><div class=verse-container id=ja529:14.3><span>Nibbuto piṇḍo bhottabbo, </span></div><p><div class=verse-container id=ja529:14.4><span>Na ca kocūparodhati. </span></div><p><div class=verse-container id=ja529:15.1><span>Catutthampi bhadramadhanassa, </span></div><p><div class=verse-container id=ja529:15.2><span>Anāgārassa bhikkhuno; </span></div><p><div class=verse-container id=ja529:15.3><span>Muttassa raṭṭhe carato, </span></div><p><div class=verse-container id=ja529:15.4><span>Saṅgo yassa na vijjati. </span></div><p><div class=verse-container id=ja529:16.1><span>Pañcamampi bhadramadhanassa, </span></div><p><div class=verse-container id=ja529:16.2><span>Anāgārassa bhikkhuno; </span></div><p><div class=verse-container id=ja529:16.3><span>Nagaramhi ḍayhamānamhi, </span></div><p><div class=verse-container id=ja529:16.4><span>Nāssa kiñci aḍayhatha. </span></div><p><div class=verse-container id=ja529:17.1><span>Chaṭṭhampi bhadramadhanassa, </span></div><p><div class=verse-container id=ja529:17.2><span>Anāgārassa bhikkhuno; </span></div><p><div class=verse-container id=ja529:17.3><span>Raṭṭhe vilumpamānamhi, </span></div><p><div class=verse-container id=ja529:17.4><span>Nāssa kiñci ahīratha. </span></div><p><div class=verse-container id=ja529:18.1><span>Sattamampi bhadramadhanassa, </span></div><p><div class=verse-container id=ja529:18.2><span>Anāgārassa bhikkhuno; </span></div><p><div class=verse-container id=ja529:18.3><span>Corehi rakkhitaṁ maggaṁ, </span></div><p><div class=verse-container id=ja529:18.4><span>Ye caññe paripanthikā; </span></div><p><div class=verse-container id=ja529:18.5><span>Pattacīvaramādāya, </span></div><p><div class=verse-container id=ja529:18.6><span>Sotthiṁ gacchati subbato. </span></div><p><div class=verse-container id=ja529:19.1><span>Aṭṭhamampi bhadramadhanassa, </span></div><p><div class=verse-container id=ja529:19.2><span>Anāgārassa bhikkhuno; </span></div><p><div class=verse-container id=ja529:19.3><span>Yaṁ yaṁ disaṁ pakkamati, </span></div><p><div class=verse-container id=ja529:19.4><span>Anapekkhova gacchati”. </span></div><p><div class=verse-container id=ja529:20.1><span>“Bahūni samaṇabhadrāni, </span></div><p><div class=verse-container id=ja529:20.2><span>ye tvaṁ bhikkhu pasaṁsasi; </span></div><p><div class=verse-container id=ja529:20.3><span>Ahañca giddho kāmesu, </span></div><p><div class=verse-container id=ja529:20.4><span>kathaṁ kāhāmi soṇaka. </span></div><p><div class=verse-container id=ja529:21.1><span>Piyā me mānusā kāmā, </span></div><p><div class=verse-container id=ja529:21.2><span>atho dibyāpi me piyā; </span></div><p><div class=verse-container id=ja529:21.3><span>Atha kena nu vaṇṇena, </span></div><p><div class=verse-container id=ja529:21.4><span>ubho loke labhāmase”. </span></div><p><div class=verse-container id=ja529:22.1><span>“Kāme giddhā kāmaratā, </span></div><p><div class=verse-container id=ja529:22.2><span>kāmesu adhimucchitā; </span></div><p><div class=verse-container id=ja529:22.3><span>Narā pāpāni katvāna, </span></div><p><div class=verse-container id=ja529:22.4><span>upapajjanti duggatiṁ. </span></div><p><div class=verse-container id=ja529:23.1><span>Ye ca kāme pahantvāna, </span></div><p><div class=verse-container id=ja529:23.2><span>nikkhantā akutobhayā; </span></div><p><div class=verse-container id=ja529:23.3><span>Ekodibhāvādhigatā, </span></div><p><div class=verse-container id=ja529:23.4><span>na te gacchanti duggatiṁ. </span></div><p><div class=verse-container id=ja529:24.1><span>Upamaṁ te karissāmi, </span></div><p><div class=verse-container id=ja529:24.2><span>taṁ suṇohi arindama; </span></div><p><div class=verse-container id=ja529:24.3><span>Upamāya midhekacce, </span></div><p><div class=verse-container id=ja529:24.4><span>atthaṁ jānanti paṇḍitā. </span></div><p><div class=verse-container id=ja529:25.1><span>Gaṅgāya kuṇapaṁ disvā, </span></div><p><div class=verse-container id=ja529:25.2><span>vuyhamānaṁ mahaṇṇave; </span></div><p><div class=verse-container id=ja529:25.3><span>Vāyaso samacintesi, </span></div><p><div class=verse-container id=ja529:25.4><span>appapañño acetaso. </span></div><p><div class=verse-container id=ja529:26.1><span>‘Yānañca vatidaṁ laddhaṁ, </span></div><p><div class=verse-container id=ja529:26.2><span>bhakkho cāyaṁ anappako’; </span></div><p><div class=verse-container id=ja529:26.3><span>Tattha rattiṁ tattha divā, </span></div><p><div class=verse-container id=ja529:26.4><span>tattheva nirato mano. </span></div><p><div class=verse-container id=ja529:27.1><span>Khādaṁ nāgassa maṁsāni, </span></div><p><div class=verse-container id=ja529:27.2><span>pivaṁ bhāgīrathodakaṁ; </span></div><p><div class=verse-container id=ja529:27.3><span>Sampassaṁ vanacetyāni, </span></div><p><div class=verse-container id=ja529:27.4><span>na palettha vihaṅgamo. </span></div><p><div class=verse-container id=ja529:28.1><span>Tañca otaraṇī gaṅgā, </span></div><p><div class=verse-container id=ja529:28.2><span>pamattaṁ kuṇape rataṁ; </span></div><p><div class=verse-container id=ja529:28.3><span>Samuddaṁ ajjhagāhāsi, </span></div><p><div class=verse-container id=ja529:28.4><span>agatī yattha pakkhinaṁ. </span></div><p><div class=verse-container id=ja529:29.1><span>So ca bhakkhaparikkhīṇo, </span></div><p><div class=verse-container id=ja529:29.2><span>udapatvā vihaṅgamo; </span></div><p><div class=verse-container id=ja529:29.3><span>Na pacchato na purato, </span></div><p><div class=verse-container id=ja529:29.4><span>nuttaraṁ nopi dakkhiṇaṁ. </span></div><p><div class=verse-container id=ja529:30.1><span>Dīpaṁ so najjhagāgañchi, </span></div><p><div class=verse-container id=ja529:30.2><span>agatī yattha pakkhinaṁ; </span></div><p><div class=verse-container id=ja529:30.3><span>So ca tattheva pāpattha, </span></div><p><div class=verse-container id=ja529:30.4><span>yathā dubbalako tathā. </span></div><p><div class=verse-container id=ja529:31.1><span>Tañca sāmuddikā macchā, </span></div><p><div class=verse-container id=ja529:31.2><span>kumbhīlā makarā susū; </span></div><p><div class=verse-container id=ja529:31.3><span>Pasayhakārā khādiṁsu, </span></div><p><div class=verse-container id=ja529:31.4><span>phandamānaṁ vipakkhakaṁ. </span></div><p><div class=verse-container id=ja529:32.1><span>Evameva tuvaṁ rāja, </span></div><p><div class=verse-container id=ja529:32.2><span>ye caññe kāmabhogino; </span></div><p><div class=verse-container id=ja529:32.3><span>Giddhā ce na vamissanti, </span></div><p><div class=verse-container id=ja529:32.4><span>kākapaññāva te vidū. </span></div><p><div class=verse-container id=ja529:33.1><span>Esā te upamā rāja, </span></div><p><div class=verse-container id=ja529:33.2><span>atthasandassanī katā; </span></div><p><div class=verse-container id=ja529:33.3><span>Tvañca paññāyase tena, </span></div><p><div class=verse-container id=ja529:33.4><span>yadi kāhasi vā na vā. </span></div><p><div class=verse-container id=ja529:34.1><span>Ekavācampi dvivācaṁ, </span></div><p><div class=verse-container id=ja529:34.2><span>bhaṇeyya anukampako; </span></div><p><div class=verse-container id=ja529:34.3><span>Tatuttariṁ na bhāseyya, </span></div><p><div class=verse-container id=ja529:34.4><span>dāsovayyassa santike”. </span></div><p><div class=verse-container id=ja529:35.1><span>Idaṁ vatvāna pakkāmi, </span></div><p><div class=verse-container id=ja529:35.2><span>soṇako amitabuddhimā; </span></div><p><div class=verse-container id=ja529:35.3><span>Vehāse antalikkhasmiṁ, </span></div><p><div class=verse-container id=ja529:35.4><span>anusāsitvāna khattiyaṁ. </span></div><p><div class=verse-container id=ja529:36.1><span>“Ko nume rājakattāro, </span></div><p><div class=verse-container id=ja529:36.2><span>suddā veyyattamāgatā; </span></div><p><div class=verse-container id=ja529:36.3><span>Rajjaṁ niyyādayissāmi, </span></div><p><div class=verse-container id=ja529:36.4><span>nāhaṁ rajjena matthiko. </span></div><p><div class=verse-container id=ja529:37.1><span>Ajjeva pabbajissāmi, </span></div><p><div class=verse-container id=ja529:37.2><span>Ko jaññā maraṇaṁ suve; </span></div><p><div class=verse-container id=ja529:37.3><span>Māhaṁ kākova dummedho, </span></div><p><div class=verse-container id=ja529:37.4><span>Kāmānaṁ vasamanvagaṁ”. </span></div><p><div class=verse-container id=ja529:38.1><span>“Atthi te daharo putto, </span></div><p><div class=verse-container id=ja529:38.2><span>dīghāvu raṭṭhavaḍḍhano; </span></div><p><div class=verse-container id=ja529:38.3><span>Taṁ rajje abhisiñcassu, </span></div><p><div class=verse-container id=ja529:38.4><span>so no rājā bhavissati”. </span></div><p><div class=verse-container id=ja529:39.1><span>“Khippaṁ kumāramānetha, </span></div><p><div class=verse-container id=ja529:39.2><span>dīghāvuṁ raṭṭhavaḍḍhanaṁ; </span></div><p><div class=verse-container id=ja529:39.3><span>Taṁ rajje abhisiñcissaṁ, </span></div><p><div class=verse-container id=ja529:39.4><span>so vo rājā bhavissati”. </span></div><p><div class=verse-container id=ja529:40.1><span>Tato kumāramānesuṁ, </span></div><p><div class=verse-container id=ja529:40.2><span>dīghāvuṁ raṭṭhavaḍḍhanaṁ; </span></div><p><div class=verse-container id=ja529:40.3><span>Taṁ disvā ālapī rājā, </span></div><p><div class=verse-container id=ja529:40.4><span>ekaputtaṁ manoramaṁ. </span></div><p><div class=verse-container id=ja529:41.1><span>“Saṭṭhi gāmasahassāni, </span></div><p><div class=verse-container id=ja529:41.2><span>paripuṇṇāni sabbaso; </span></div><p><div class=verse-container id=ja529:41.3><span>Te putta paṭipajjassu, </span></div><p><div class=verse-container id=ja529:41.4><span>rajjaṁ niyyādayāmi te. </span></div><p><div class=verse-container id=ja529:42.1><span>Ajjeva pabbajissāmi, </span></div><p><div class=verse-container id=ja529:42.2><span>ko jaññā maraṇaṁ suve; </span></div><p><div class=verse-container id=ja529:42.3><span>Māhaṁ kākova dummedho, </span></div><p><div class=verse-container id=ja529:42.4><span>kāmānaṁ vasamanvagaṁ. </span></div><p><div class=verse-container id=ja529:43.1><span>Saṭṭhi nāgasahassāni, </span></div><p><div class=verse-container id=ja529:43.2><span>sabbālaṅkārabhūsitā; </span></div><p><div class=verse-container id=ja529:43.3><span>Suvaṇṇakacchā mātaṅgā, </span></div><p><div class=verse-container id=ja529:43.4><span>hemakappanavāsasā. </span></div><p><div class=verse-container id=ja529:44.1><span>Ārūḷhā gāmaṇīyehi, </span></div><p><div class=verse-container id=ja529:44.2><span>tomaraṅkusapāṇibhi; </span></div><p><div class=verse-container id=ja529:44.3><span>Te putta paṭipajjassu, </span></div><p><div class=verse-container id=ja529:44.4><span>rajjaṁ niyyādayāmi te. </span></div><p><div class=verse-container id=ja529:45.1><span>Ajjeva pabbajissāmi, </span></div><p><div class=verse-container id=ja529:45.2><span>ko jaññā maraṇaṁ suve; </span></div><p><div class=verse-container id=ja529:45.3><span>Māhaṁ kākova dummedho, </span></div><p><div class=verse-container id=ja529:45.4><span>kāmānaṁ vasamanvagaṁ. </span></div><p><div class=verse-container id=ja529:46.1><span>Saṭṭhi assasahassāni, </span></div><p><div class=verse-container id=ja529:46.2><span>sabbālaṅkārabhūsitā; </span></div><p><div class=verse-container id=ja529:46.3><span>Ājānīyāva jātiyā, </span></div><p><div class=verse-container id=ja529:46.4><span>sindhavā sīghavāhino. </span></div><p><div class=verse-container id=ja529:47.1><span>Ārūḷhā gāmaṇīyehi, </span></div><p><div class=verse-container id=ja529:47.2><span>illiyācāpadhāribhi; </span></div><p><div class=verse-container id=ja529:47.3><span>Te putta paṭipajjassu, </span></div><p><div class=verse-container id=ja529:47.4><span>rajjaṁ niyyādayāmi te. </span></div><p><div class=verse-container id=ja529:48.1><span>Ajjeva pabbajissāmi, </span></div><p><div class=verse-container id=ja529:48.2><span>ko jaññā maraṇaṁ suve; </span></div><p><div class=verse-container id=ja529:48.3><span>Māhaṁ kākova dummedho, </span></div><p><div class=verse-container id=ja529:48.4><span>kāmānaṁ vasamanvagaṁ. </span></div><p><div class=verse-container id=ja529:49.1><span>Saṭṭhi rathasahassāni, </span></div><p><div class=verse-container id=ja529:49.2><span>sannaddhā ussitaddhajā; </span></div><p><div class=verse-container id=ja529:49.3><span>Dīpā athopi veyyagghā, </span></div><p><div class=verse-container id=ja529:49.4><span>sabbālaṅkārabhūsitā. </span></div><p><div class=verse-container id=ja529:50.1><span>Ārūḷhā gāmaṇīyehi, </span></div><p><div class=verse-container id=ja529:50.2><span>cāpahatthehi vammibhi; </span></div><p><div class=verse-container id=ja529:50.3><span>Te putta paṭipajjassu, </span></div><p><div class=verse-container id=ja529:50.4><span>rajjaṁ niyyādayāmi te. </span></div><p><div class=verse-container id=ja529:51.1><span>Ajjeva pabbajissāmi, </span></div><p><div class=verse-container id=ja529:51.2><span>ko jaññā maraṇaṁ suve; </span></div><p><div class=verse-container id=ja529:51.3><span>Māhaṁ kākova dummedho, </span></div><p><div class=verse-container id=ja529:51.4><span>kāmānaṁ vasamanvagaṁ. </span></div><p><div class=verse-container id=ja529:52.1><span>Saṭṭhi dhenusahassāni, </span></div><p><div class=verse-container id=ja529:52.2><span>rohaññā puṅgavūsabhā; </span></div><p><div class=verse-container id=ja529:52.3><span>Tā putta paṭipajjassu, </span></div><p><div class=verse-container id=ja529:52.4><span>rajjaṁ niyyādayāmi te. </span></div><p><div class=verse-container id=ja529:53.1><span>Ajjeva pabbajissāmi, </span></div><p><div class=verse-container id=ja529:53.2><span>ko jaññā maraṇaṁ suve; </span></div><p><div class=verse-container id=ja529:53.3><span>Māhaṁ kākova dummedho, </span></div><p><div class=verse-container id=ja529:53.4><span>kāmānaṁ vasamanvagaṁ. </span></div><p><div class=verse-container id=ja529:54.1><span>Soḷasitthisahassāni, </span></div><p><div class=verse-container id=ja529:54.2><span>sabbālaṅkārabhūsitā; </span></div><p><div class=verse-container id=ja529:54.3><span>Vicitravatthābharaṇā, </span></div><p><div class=verse-container id=ja529:54.4><span>āmuttamaṇikuṇḍalā; </span></div><p><div class=verse-container id=ja529:54.5><span>Tā putta paṭipajjassu, </span></div><p><div class=verse-container id=ja529:54.6><span>rajjaṁ niyyādayāmi te. </span></div><p><div class=verse-container id=ja529:55.1><span>Ajjeva pabbajissāmi, </span></div><p><div class=verse-container id=ja529:55.2><span>ko jaññā maraṇaṁ suve; </span></div><p><div class=verse-container id=ja529:55.3><span>Māhaṁ kākova dummedho, </span></div><p><div class=verse-container id=ja529:55.4><span>kāmānaṁ vasamanvagaṁ”. </span></div><p><div class=verse-container id=ja529:56.1><span>“Daharasseva me tāta, </span></div><p><div class=verse-container id=ja529:56.2><span>mātā matāti me sutaṁ; </span></div><p><div class=verse-container id=ja529:56.3><span>Tayā vinā ahaṁ tāta, </span></div><p><div class=verse-container id=ja529:56.4><span>jīvitumpi na ussahe. </span></div><p><div class=verse-container id=ja529:57.1><span>Yathā āraññakaṁ nāgaṁ, </span></div><p><div class=verse-container id=ja529:57.2><span>poto anveti pacchato; </span></div><p><div class=verse-container id=ja529:57.3><span>Jessantaṁ giriduggesu, </span></div><p><div class=verse-container id=ja529:57.4><span>samesu visamesu ca. </span></div><p><div class=verse-container id=ja529:58.1><span>Evaṁ taṁ anugacchāmi, </span></div><p><div class=verse-container id=ja529:58.2><span>pattamādāya pacchato; </span></div><p><div class=verse-container id=ja529:58.3><span>Subharo te bhavissāmi, </span></div><p><div class=verse-container id=ja529:58.4><span>na te hessāmi dubbharo”. </span></div><p><div class=verse-container id=ja529:59.1><span>“Yathā sāmuddikaṁ nāvaṁ, </span></div><p><div class=verse-container id=ja529:59.2><span>vāṇijānaṁ dhanesinaṁ; </span></div><p><div class=verse-container id=ja529:59.3><span>Vohāro tattha gaṇheyya, </span></div><p><div class=verse-container id=ja529:59.4><span>vāṇijā byasanī siyā. </span></div><p><div class=verse-container id=ja529:60.1><span>Evamevāyaṁ puttakali, </span></div><p><div class=verse-container id=ja529:60.2><span>antarāyakaro mama; </span></div><p><div class=verse-container id=ja529:60.3><span>Imaṁ kumāraṁ pāpetha, </span></div><p><div class=verse-container id=ja529:60.4><span>pāsādaṁ rativaḍḍhanaṁ. </span></div><p><div class=verse-container id=ja529:61.1><span>Tattha kambusahatthāyo, </span></div><p><div class=verse-container id=ja529:61.2><span>yathā sakkaṁva accharā; </span></div><p><div class=verse-container id=ja529:61.3><span>Tā naṁ tattha ramessanti, </span></div><p><div class=verse-container id=ja529:61.4><span>tāhi ceso ramissati. </span></div><p><div class=verse-container id=ja529:62.1><span>Tato kumāraṁ pāpesuṁ, </span></div><p><div class=verse-container id=ja529:62.2><span>pāsādaṁ rativaḍḍhanaṁ; </span></div><p><div class=verse-container id=ja529:62.3><span>Taṁ disvā avacuṁ kaññā, </span></div><p><div class=verse-container id=ja529:62.4><span>dīghāvuṁ raṭṭhavaḍḍhanaṁ. </span></div><p><div class=verse-container id=ja529:63.1><span>Devatā nusi gandhabbo, </span></div><p><div class=verse-container id=ja529:63.2><span>adu sakko purindado; </span></div><p><div class=verse-container id=ja529:63.3><span>Ko vā tvaṁ kassa vā putto, </span></div><p><div class=verse-container id=ja529:63.4><span>kathaṁ jānemu taṁ mayaṁ”. </span></div><p><div class=verse-container id=ja529:64.1><span>“Namhi devo na gandhabbo, </span></div><p><div class=verse-container id=ja529:64.2><span>Nāpi sakko purindado; </span></div><p><div class=verse-container id=ja529:64.3><span>Kāsirañño ahaṁ putto, </span></div><p><div class=verse-container id=ja529:64.4><span>Dīghāvu raṭṭhavaḍḍhano; </span></div><p><div class=verse-container id=ja529:64.5><span>Mamaṁ bharatha bhaddaṁ vo, </span></div><p><div class=verse-container id=ja529:64.6><span>Ahaṁ bhattā bhavāmi vo”. </span></div><p><div class=verse-container id=ja529:65.1><span>Taṁ tattha avacuṁ kaññā, </span></div><p><div class=verse-container id=ja529:65.2><span>dīghāvuṁ raṭṭhavaḍḍhanaṁ; </span></div><p><div class=verse-container id=ja529:65.3><span>“Kuhiṁ rājā anuppatto, </span></div><p><div class=verse-container id=ja529:65.4><span>ito rājā kuhiṁ gato”. </span></div><p><div class=verse-container id=ja529:66.1><span>“Paṅkaṁ rājā atikkanto, </span></div><p><div class=verse-container id=ja529:66.2><span>thale rājā patiṭṭhito; </span></div><p><div class=verse-container id=ja529:66.3><span>Akaṇṭakaṁ agahanaṁ, </span></div><p><div class=verse-container id=ja529:66.4><span>paṭipanno mahāpathaṁ. </span></div><p><div class=verse-container id=ja529:67.1><span>Ahañca paṭipannosmi, </span></div><p><div class=verse-container id=ja529:67.2><span>maggaṁ duggatigāminaṁ; </span></div><p><div class=verse-container id=ja529:67.3><span>Sakaṇṭakaṁ sagahanaṁ, </span></div><p><div class=verse-container id=ja529:67.4><span>yena gacchanti duggatiṁ”. </span></div><p><div class=verse-container id=ja529:68.1><span>“Tassa te svāgataṁ rāja, </span></div><p><div class=verse-container id=ja529:68.2><span>sīhasseva giribbajaṁ; </span></div><p><div class=verse-container id=ja529:68.3><span>Anusāsa mahārāja, </span></div><p><div class=verse-container id=ja529:68.4><span>tvaṁ no sabbāsamissaro”ti. </span></div><p><div class=verse-container id=ja529:69.1><span>Soṇakajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0528.html>Previous</a><a href=/canon/en/pli/ms/sutta/kn/ja/ja0530.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>