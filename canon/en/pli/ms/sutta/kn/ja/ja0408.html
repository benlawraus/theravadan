<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0407.html>Previous</a><a href=/canon/en/pli/ms/sutta/kn/ja/ja0409.html>Next</a></div><p id=ja408:0.1><span class=root>Jātaka </span><br><p id=ja408:0.2><span class=root>Sattakanipāta </span><br><p id=ja408:0.3><span class=root>Gandhāravagga </span><br><p id=ja408:0.4><span class="root big-bold">3. Kumbhakārajātaka </span><br><p id=ja408:1.1><span class=root>“Ambāhamaddaṁ vanamantarasmiṁ, </span><br><p id=ja408:1.2><span class=root>Nīlobhāsaṁ phalitaṁ saṁvirūḷhaṁ; </span><br><p id=ja408:1.3><span class=root>Tamaddasaṁ phalahetu vibhaggaṁ, </span><br><p id=ja408:1.4><span class=root>Taṁ disvā bhikkhācariyaṁ carāmi. </span><br><p id=ja408:2.1><span class=root>Selaṁ sumaṭṭhaṁ naravīraniṭṭhitaṁ, </span><br><p id=ja408:2.2><span class=root>Nārī yugaṁ dhārayi appasaddaṁ; </span><br><p id=ja408:2.3><span class=root>Dutiyañca āgamma ahosi saddo, </span><br><p id=ja408:2.4><span class=root>Taṁ disvā bhikkhācariyaṁ carāmi. </span><br><p id=ja408:3.1><span class=root>Dijā dijaṁ kuṇapamāharantaṁ, </span><br><p id=ja408:3.2><span class=root>Ekaṁ samānaṁ bahukā samecca; </span><br><p id=ja408:3.3><span class=root>Āhārahetū paripātayiṁsu, </span><br><p id=ja408:3.4><span class=root>Taṁ disvā bhikkhācariyaṁ carāmi. </span><br><p id=ja408:4.1><span class=root>Usabhāhamaddaṁ yūthassa majjhe, </span><br><p id=ja408:4.2><span class=root>Calakkakuṁ vaṇṇabalūpapannaṁ; </span><br><p id=ja408:4.3><span class=root>Tamaddasaṁ kāmahetu vitunnaṁ, </span><br><p id=ja408:4.4><span class=root>Taṁ disvā bhikkhācariyaṁ carāmi”. </span><br><p id=ja408:5.1><span class=root>“Karaṇḍako kaliṅgānaṁ, </span><br><p id=ja408:5.2><span class=root>gandhārānañca naggaji; </span><br><p id=ja408:5.3><span class=root>Nimirājā videhānaṁ, </span><br><p id=ja408:5.4><span class=root>pañcālānañca dummukho; </span><br><p id=ja408:5.5><span class=root>Ete raṭṭhāni hitvāna, </span><br><p id=ja408:5.6><span class=root>pabbajiṁsu akiñcanā. </span><br><p id=ja408:6.1><span class=root>Sabbepime devasamā samāgatā, </span><br><p id=ja408:6.2><span class=root>Aggī yathā pajjalito tathevime; </span><br><p id=ja408:6.3><span class=root>Ahampi eko carissāmi bhaggavi, </span><br><p id=ja408:6.4><span class=root>Hitvāna kāmāni yathodhikāni”. </span><br><p id=ja408:7.1><span class=root>“Ayameva kālo na hi añño atthi, </span><br><p id=ja408:7.2><span class=root>Anusāsitā me na bhaveyya pacchā; </span><br><p id=ja408:7.3><span class=root>Ahampi ekā carissāmi bhaggava, </span><br><p id=ja408:7.4><span class=root>Sakuṇīva muttā purisassa hatthā”. </span><br><p id=ja408:8.1><span class=root>“Āmaṁ pakkañca jānanti, </span><br><p id=ja408:8.2><span class=root>atho loṇaṁ aloṇakaṁ; </span><br><p id=ja408:8.3><span class=root>Tamahaṁ disvāna pabbajiṁ, </span><br><p id=ja408:8.4><span class=root>careva tvaṁ carāmahan”ti. </span><br><p id=ja408:9.1><span class=root>Kumbhakārajātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>