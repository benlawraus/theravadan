<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0470.html>Previous</a><a href=/canon/en/pli/ms/sutta/kn/ja/ja0472.html>Next</a></div><p id=ja471:0.1><span class=root>Jātaka </span><br><p id=ja471:0.2><span class=root>Dvādasakanipāta </span><br><p id=ja471:0.3><span class=root>Cūḷakuṇālavagga </span><br><p id=ja471:0.4><span class="root big-bold">8. Meṇḍakapañhajātaka </span><br><p id=ja471:1.1><span class=root>“Yesaṁ na kadāci bhūtapubbaṁ, </span><br><p id=ja471:1.2><span class=root>Sakhyaṁ sattapadampimasmi loke; </span><br><p id=ja471:1.3><span class=root>Jātā amittā duve sahāyā, </span><br><p id=ja471:1.4><span class=root>Paṭisandhāya caranti kissa hetu”. </span><br><p id=ja471:2.1><span class=root>“Yadi me ajja pātarāsakāle, </span><br><p id=ja471:2.2><span class=root>Pañhaṁ na sakkuṇeyyātha vattumetaṁ; </span><br><p id=ja471:2.3><span class=root>Raṭṭhā pabbājayissāmi vo sabbe, </span><br><p id=ja471:2.4><span class=root>Na hi mattho duppaññajātikehi”. </span><br><p id=ja471:3.1><span class=root>“Mahājanasamāgamamhi ghore, </span><br><p id=ja471:3.2><span class=root>Janakolāhalasaṅgamamhi jāte; </span><br><p id=ja471:3.3><span class=root>Vikkhittamanā anekacittā, </span><br><p id=ja471:3.4><span class=root>Pañhaṁ na sakkuṇoma vattumetaṁ. </span><br><p id=ja471:4.1><span class=root>Ekaggacittāva ekamekā, </span><br><p id=ja471:4.2><span class=root>Rahasi gatā atthaṁ nicintayitvā; </span><br><p id=ja471:4.3><span class=root>Paviveke sammasitvāna dhīrā, </span><br><p id=ja471:4.4><span class=root>Atha vakkhanti janinda etamatthaṁ”. </span><br><p id=ja471:5.1><span class=root>“Uggaputtarājaputtiyānaṁ, </span><br><p id=ja471:5.2><span class=root>Urabbhassa maṁsaṁ piyaṁ manāpaṁ; </span><br><p id=ja471:5.3><span class=root>Na sunakhassa te adenti maṁsaṁ, </span><br><p id=ja471:5.4><span class=root>Atha meṇḍassa suṇena sakhyamassa”. </span><br><p id=ja471:6.1><span class=root>“Cammaṁ vihananti eḷakassa, </span><br><p id=ja471:6.2><span class=root>Assapiṭṭhattharassukhassa hetu; </span><br><p id=ja471:6.3><span class=root>Na ca te sunakhassa attharanti, </span><br><p id=ja471:6.4><span class=root>Atha meṇḍassa suṇena sakhyamassa”. </span><br><p id=ja471:7.1><span class=root>“Āvellitasiṅgiko hi meṇḍo, </span><br><p id=ja471:7.2><span class=root>Na ca sunakhassa visāṇakāni atthi; </span><br><p id=ja471:7.3><span class=root>Tiṇabhakkho maṁsabhojano ca, </span><br><p id=ja471:7.4><span class=root>Atha meṇḍassa suṇena sakhyamassa”. </span><br><p id=ja471:8.1><span class=root>“Tiṇamāsi palāsamāsi meṇḍo, </span><br><p id=ja471:8.2><span class=root>Na ca sunakho tiṇamāsi no palāsaṁ; </span><br><p id=ja471:8.3><span class=root>Gaṇheyya suṇo sasaṁ biḷāraṁ, </span><br><p id=ja471:8.4><span class=root>Atha meṇḍassa suṇena sakhyamassa”. </span><br><p id=ja471:9.1><span class=root>“Aṭṭhaḍḍhapado catuppadassa, </span><br><p id=ja471:9.2><span class=root>Meṇḍo aṭṭhanakho adissamāno; </span><br><p id=ja471:9.3><span class=root>Chādiyamāharatī ayaṁ imassa, </span><br><p id=ja471:9.4><span class=root>Maṁsaṁ āharatī ayaṁ amussa. </span><br><p id=ja471:10.1><span class=root>Pāsādavaragato videhaseṭṭho, </span><br><p id=ja471:10.2><span class=root>Vitihāraṁ aññamaññabhojanānaṁ; </span><br><p id=ja471:10.3><span class=root>Addakkhi kira sakkhikaṁ janindo, </span><br><p id=ja471:10.4><span class=root>Bubhukkassa puṇṇaṁmukhassa cetaṁ”. </span><br><p id=ja471:11.1><span class=root>“Lābhā vata me anapparūpā, </span><br><p id=ja471:11.2><span class=root>Yassa medisā paṇḍitā kulamhi; </span><br><p id=ja471:11.3><span class=root>Pañhassa gambhīragataṁ nipuṇamatthaṁ, </span><br><p id=ja471:11.4><span class=root>Paṭivijjhanti subhāsitena dhīrā. </span><br><p id=ja471:12.1><span class=root>Assatarirathañca ekamekaṁ, </span><br><p id=ja471:12.2><span class=root>Phītaṁ gāmavarañca ekamekaṁ; </span><br><p id=ja471:12.3><span class=root>Sabbesaṁ vo dammi paṇḍitānaṁ, </span><br><p id=ja471:12.4><span class=root>Paramappatītamano subhāsitenā”ti. </span><br><p id=ja471:13.1><span class=root>Meṇḍakapañhajātakaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>