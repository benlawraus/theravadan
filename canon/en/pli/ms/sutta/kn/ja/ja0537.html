<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0536.html>Previous</a><a href=/canon/en/pli/ms/sutta/kn/ja/ja0538.html>Next</a></div><p id=ja537:0.1><span class=root>Jātaka </span><br><p id=ja537:0.2><span class=root>Asītinipāta </span><br><p id=ja537:0.3><span class=root>Cūḷahaṁsavagga </span><br><p id=ja537:0.4><span class="root big-bold">5. Mahāsutasomajātaka </span><br><p id=ja537:1.1><span class=root>“Kasmā tuvaṁ rasaka edisāni, </span><br><p id=ja537:1.2><span class=root>Karosi kammāni sudāruṇāni; </span><br><p id=ja537:1.3><span class=root>Hanāsi itthī purise ca mūḷho, </span><br><p id=ja537:1.4><span class=root>Maṁsassa hetu adu dhanassa kāraṇā”. </span><br><p id=ja537:2.1><span class=root>“Na attahetū na dhanassa kāraṇā, </span><br><p id=ja537:2.2><span class=root>Na puttadārassa sahāyañātinaṁ; </span><br><p id=ja537:2.3><span class=root>Bhattā ca me bhagavā bhūmipālo, </span><br><p id=ja537:2.4><span class=root>So khādati maṁsaṁ bhadantedisaṁ”. </span><br><p id=ja537:3.1><span class=root>“Sace tuvaṁ bhatturatthe payutto, </span><br><p id=ja537:3.2><span class=root>Karosi kammāni sudāruṇāni; </span><br><p id=ja537:3.3><span class=root>Pātova antepuraṁ pāpuṇitvā, </span><br><p id=ja537:3.4><span class=root>Lapeyyāsi me rājino sammukhe taṁ”. </span><br><p id=ja537:4.1><span class=root>“Tathā karissāmi ahaṁ bhadante, </span><br><p id=ja537:4.2><span class=root>Yathā tuvaṁ bhāsasi kāḷahatthi; </span><br><p id=ja537:4.3><span class=root>Pātova antepuraṁ pāpuṇitvā, </span><br><p id=ja537:4.4><span class=root>Vakkhāmi te rājino sammukhe taṁ”. </span><br><p id=ja537:5.1><span class=root>Tato ratyā vivasāne, </span><br><p id=ja537:5.2><span class=root>sūriyuggamanaṁ pati; </span><br><p id=ja537:5.3><span class=root>Kāḷo rasakamādāya, </span><br><p id=ja537:5.4><span class=root>rājānaṁ upasaṅkami; </span><br><p id=ja537:5.5><span class=root>Upasaṅkamma rājānaṁ, </span><br><p id=ja537:5.6><span class=root>idaṁ vacanamabravi. </span><br><p id=ja537:6.1><span class=root>“Saccaṁ kira mahārāja, </span><br><p id=ja537:6.2><span class=root>rasako pesito tayā; </span><br><p id=ja537:6.3><span class=root>Hanati itthipurise, </span><br><p id=ja537:6.4><span class=root>tuvaṁ maṁsāni khādasi”. </span><br><p id=ja537:7.1><span class=root>“Evameva tathā kāḷa, </span><br><p id=ja537:7.2><span class=root>rasako pesito mayā; </span><br><p id=ja537:7.3><span class=root>Mama atthaṁ karontassa, </span><br><p id=ja537:7.4><span class=root>kimetaṁ paribhāsasi”. </span><br><p id=ja537:8.1><span class=root>“Ānando sabbamacchānaṁ, </span><br><p id=ja537:8.2><span class=root>khāditvā rasagiddhimā; </span><br><p id=ja537:8.3><span class=root>Parikkhīṇāya parisāya, </span><br><p id=ja537:8.4><span class=root>attānaṁ khādiyā mato. </span><br><p id=ja537:9.1><span class=root>Evaṁ pamatto rasagārave ratto, </span><br><p id=ja537:9.2><span class=root>Bālo yadī āyati nāvabujjhati; </span><br><p id=ja537:9.3><span class=root>Vidhamma putte caji ñātake ca, </span><br><p id=ja537:9.4><span class=root>Parivattiya attānaññeva khādati. </span><br><p id=ja537:10.1><span class=root>Idaṁ te sutvāna vigetu chando, </span><br><p id=ja537:10.2><span class=root>Mā bhakkhayī rāja manussamaṁsaṁ; </span><br><p id=ja537:10.3><span class=root>Mā tvaṁ imaṁ kevalaṁ vārijova, </span><br><p id=ja537:10.4><span class=root>Dvipadādhipa suññamakāsi raṭṭhaṁ”. </span><br><p id=ja537:11.1><span class=root>“Sujāto nāma nāmena, </span><br><p id=ja537:11.2><span class=root>oraso tassa atrajo; </span><br><p id=ja537:11.3><span class=root>Jambupesimaladdhāna, </span><br><p id=ja537:11.4><span class=root>mato so tassa saṅkhaye. </span><br><p id=ja537:12.1><span class=root>Evameva ahaṁ kāḷa, </span><br><p id=ja537:12.2><span class=root>bhutvā bhakkhaṁ rasuttamaṁ; </span><br><p id=ja537:12.3><span class=root>Aladdhā mānusaṁ maṁsaṁ, </span><br><p id=ja537:12.4><span class=root>maññe hissāmi jīvitaṁ”. </span><br><p id=ja537:13.1><span class=root>“Māṇava abhirūposi, </span><br><p id=ja537:13.2><span class=root>kule jātosi sotthiye; </span><br><p id=ja537:13.3><span class=root>Na tvaṁ arahasi tāta, </span><br><p id=ja537:13.4><span class=root>abhakkhaṁ bhakkhayetave”. </span><br><p id=ja537:14.1><span class=root>“Rasānaṁ aññataraṁ etaṁ, </span><br><p id=ja537:14.2><span class=root>kasmā maṁ tvaṁ nivāraye; </span><br><p id=ja537:14.3><span class=root>Sohaṁ tattha gamissāmi, </span><br><p id=ja537:14.4><span class=root>yattha lacchāmi edisaṁ. </span><br><p id=ja537:15.1><span class=root>Sovāhaṁ nippatissāmi, </span><br><p id=ja537:15.2><span class=root>na te vacchāmi santike; </span><br><p id=ja537:15.3><span class=root>Yassa me dassanena tvaṁ, </span><br><p id=ja537:15.4><span class=root>nābhinandasi brāhmaṇa”. </span><br><p id=ja537:16.1><span class=root>“Addhā aññepi dāyāde, </span><br><p id=ja537:16.2><span class=root>putte lacchāma māṇava; </span><br><p id=ja537:16.3><span class=root>Tvañca jamma vinassassu, </span><br><p id=ja537:16.4><span class=root>yattha pattaṁ na taṁ suṇe”. </span><br><p id=ja537:17.1><span class=root>“Evameva tuvaṁ rāja, </span><br><p id=ja537:17.2><span class=root>dvipadinda suṇohi me; </span><br><p id=ja537:17.3><span class=root>Pabbājessanti taṁ raṭṭhā, </span><br><p id=ja537:17.4><span class=root>soṇḍaṁ māṇavakaṁ yathā”. </span><br><p id=ja537:18.1><span class=root>“Sujāto nāma nāmena, </span><br><p id=ja537:18.2><span class=root>bhāvitattāna sāvako; </span><br><p id=ja537:18.3><span class=root>Accharaṁ kāmayantova, </span><br><p id=ja537:18.4><span class=root>na so bhuñji na so pivi. </span><br><p id=ja537:19.1><span class=root>Kusaggenudakamādāya, </span><br><p id=ja537:19.2><span class=root>samudde udakaṁ mine; </span><br><p id=ja537:19.3><span class=root>Evaṁ mānusakā kāmā, </span><br><p id=ja537:19.4><span class=root>dibbakāmāna santike. </span><br><p id=ja537:20.1><span class=root>Evameva ahaṁ kāḷa, </span><br><p id=ja537:20.2><span class=root>bhutvā bhakkhaṁ rasuttamaṁ; </span><br><p id=ja537:20.3><span class=root>Aladdhā mānusaṁ maṁsaṁ, </span><br><p id=ja537:20.4><span class=root>maññe hissāmi jīvitaṁ”. </span><br><p id=ja537:21.1><span class=root>“Yathāpi te dhataraṭṭhā, </span><br><p id=ja537:21.2><span class=root>haṁsā vehāyasaṅgamā; </span><br><p id=ja537:21.3><span class=root>Abhuttaparibhogena, </span><br><p id=ja537:21.4><span class=root>sabbe abbhatthataṁ gatā. </span><br><p id=ja537:22.1><span class=root>Evameva tuvaṁ rāja, </span><br><p id=ja537:22.2><span class=root>dvipadinda suṇohi me; </span><br><p id=ja537:22.3><span class=root>Abhakkhaṁ rāja bhakkhesi, </span><br><p id=ja537:22.4><span class=root>tasmā pabbājayanti taṁ”. </span><br><p id=ja537:23.1><span class=root>“Tiṭṭhāhīti mayā vutto, </span><br><p id=ja537:23.2><span class=root>So tvaṁ gacchasi pammukho; </span><br><p id=ja537:23.3><span class=root>Aṭṭhito tvaṁ ṭhitomhīti, </span><br><p id=ja537:23.4><span class=root>Lapasi brahmacārini; </span><br><p id=ja537:23.5><span class=root>Idaṁ te samaṇāyuttaṁ, </span><br><p id=ja537:23.6><span class=root>Asiñca me maññasi kaṅkapattaṁ”. </span><br><p id=ja537:24.1><span class=root>“Ṭhitohamasmī sadhammesu rāja, </span><br><p id=ja537:24.2><span class=root>Na nāmagottaṁ parivattayāmi; </span><br><p id=ja537:24.3><span class=root>Corañca loke aṭhitaṁ vadanti, </span><br><p id=ja537:24.4><span class=root>Āpāyikaṁ nerayikaṁ ito cutaṁ. </span><br><p id=ja537:25.1><span class=root>Sace tvaṁ saddahasi rāja, </span><br><p id=ja537:25.2><span class=root>sutaṁ gaṇhāhi khattiya; </span><br><p id=ja537:25.3><span class=root>Tena yaññaṁ yajitvāna, </span><br><p id=ja537:25.4><span class=root>evaṁ saggaṁ gamissasi”. </span><br><p id=ja537:26.1><span class=root>“Kismiṁ nu raṭṭhe tava jātibhūmi, </span><br><p id=ja537:26.2><span class=root>Atha kena atthena idhānupatto; </span><br><p id=ja537:26.3><span class=root>Akkhāhi me brāhmaṇa etamatthaṁ, </span><br><p id=ja537:26.4><span class=root>Kimicchasī demi tayajja patthitaṁ”. </span><br><p id=ja537:27.1><span class=root>“Gāthā catasso dharaṇīmahissara, </span><br><p id=ja537:27.2><span class=root>Sugambhiratthā varasāgarūpamā; </span><br><p id=ja537:27.3><span class=root>Taveva atthāya idhāgatosmi, </span><br><p id=ja537:27.4><span class=root>Suṇohi gāthā paramatthasaṁhitā”. </span><br><p id=ja537:28.1><span class=root>“Na ve rudanti matimanto sapaññā, </span><br><p id=ja537:28.2><span class=root>Bahussutā ye bahuṭhānacintino; </span><br><p id=ja537:28.3><span class=root>Dīpañhi etaṁ paramaṁ narānaṁ, </span><br><p id=ja537:28.4><span class=root>Yaṁ paṇḍitā sokanudā bhavanti. </span><br><p id=ja537:29.1><span class=root>Attānaṁ ñātī udāhu puttadāraṁ, </span><br><p id=ja537:29.2><span class=root>Dhaññaṁ dhanaṁ rajataṁ jātarūpaṁ; </span><br><p id=ja537:29.3><span class=root>Kimeva tvaṁ sutasomānutappe, </span><br><p id=ja537:29.4><span class=root>Korabyaseṭṭha vacanaṁ suṇoma tetaṁ”. </span><br><p id=ja537:30.1><span class=root>“Nevāhamattānamanutthunāmi, </span><br><p id=ja537:30.2><span class=root>Na puttadāraṁ na dhanaṁ na raṭṭhaṁ; </span><br><p id=ja537:30.3><span class=root>Satañca dhammo carito purāṇo, </span><br><p id=ja537:30.4><span class=root>Taṁ saṅkaraṁ brāhmaṇassānutappe. </span><br><p id=ja537:31.1><span class=root>Kato mayā saṅkaro brāhmaṇena, </span><br><p id=ja537:31.2><span class=root>Raṭṭhe sake issariye ṭhitena; </span><br><p id=ja537:31.3><span class=root>Taṁ saṅkaraṁ brāhmaṇasappadāya, </span><br><p id=ja537:31.4><span class=root>Saccānurakkhī punarāvajissaṁ”. </span><br><p id=ja537:32.1><span class=root>“Nevāhametaṁ abhisaddahāmi, </span><br><p id=ja537:32.2><span class=root>Sukhī naro maccumukhā pamutto; </span><br><p id=ja537:32.3><span class=root>Amittahatthaṁ punarāvajeyya, </span><br><p id=ja537:32.4><span class=root>Korabyaseṭṭha na hi maṁ upesi. </span><br><p id=ja537:33.1><span class=root>Mutto tuvaṁ porisādassa hatthā, </span><br><p id=ja537:33.2><span class=root>Gantvā sakaṁ mandiraṁ kāmakāmī; </span><br><p id=ja537:33.3><span class=root>Madhuraṁ piyaṁ jīvitaṁ laddha rāja, </span><br><p id=ja537:33.4><span class=root>Kuto tuvaṁ ehisi me sakāsaṁ”. </span><br><p id=ja537:34.1><span class=root>“Mataṁ vareyya parisuddhasīlo, </span><br><p id=ja537:34.2><span class=root>Na jīvitaṁ garahito pāpadhammo; </span><br><p id=ja537:34.3><span class=root>Na hi taṁ naraṁ tāyati duggatīhi, </span><br><p id=ja537:34.4><span class=root>Yassāpi hetu alikaṁ bhaṇeyya. </span><br><p id=ja537:35.1><span class=root>Sacepi vāto girimāvaheyya, </span><br><p id=ja537:35.2><span class=root>Cando ca suriyo ca chamā pateyyuṁ; </span><br><p id=ja537:35.3><span class=root>Sabbā ca najjo paṭisotaṁ vajeyyuṁ, </span><br><p id=ja537:35.4><span class=root>Na tvevahaṁ rāja musā bhaṇeyyaṁ. </span><br><p id=ja537:36.1><span class=root>Nabhaṁ phaleyya udadhīpi susse, </span><br><p id=ja537:36.2><span class=root>Saṁvaṭṭaye bhūtadharā vasundharā; </span><br><p id=ja537:36.3><span class=root>Siluccayo meru samūlamuppate, </span><br><p id=ja537:36.4><span class=root>Na tvevahaṁ rāja musā bhaṇeyyaṁ. </span><br><p id=ja537:37.1><span class=root>Asiñca sattiñca parāmasāmi, </span><br><p id=ja537:37.2><span class=root>Sapathampi te samma ahaṁ karomi; </span><br><p id=ja537:37.3><span class=root>Tayā pamutto anaṇo bhavitvā, </span><br><p id=ja537:37.4><span class=root>Saccānurakkhī punarāvajissaṁ”. </span><br><p id=ja537:38.1><span class=root>“Yo te kato saṅgaro brāhmaṇena, </span><br><p id=ja537:38.2><span class=root>Raṭṭhe sake issariye ṭhitena; </span><br><p id=ja537:38.3><span class=root>Taṁ saṅgaraṁ brāhmaṇasappadāya, </span><br><p id=ja537:38.4><span class=root>Saccānurakkhī punarāvajassu”. </span><br><p id=ja537:39.1><span class=root>“Yo me kato saṅgaro brāhmaṇena, </span><br><p id=ja537:39.2><span class=root>Raṭṭhe sake issariye ṭhitena; </span><br><p id=ja537:39.3><span class=root>Taṁ saṅgaraṁ brāhmaṇasappadāya, </span><br><p id=ja537:39.4><span class=root>Saccānurakkhī punarāvajissaṁ”. </span><br><p id=ja537:40.1><span class=root>Mutto ca so porisādassa hatthā, </span><br><p id=ja537:40.2><span class=root>Gantvāna taṁ brāhmaṇaṁ etadavoca; </span><br><p id=ja537:40.3><span class=root>“Suṇoma gāthāyo satārahāyo, </span><br><p id=ja537:40.4><span class=root>Yā me sutā assu hitāya brahme”. </span><br><p id=ja537:41.1><span class=root>“Sakideva sutasoma, </span><br><p id=ja537:41.2><span class=root>sabbhi hoti samāgamo; </span><br><p id=ja537:41.3><span class=root>Sā naṁ saṅgati pāleti, </span><br><p id=ja537:41.4><span class=root>nāsabbhi bahu saṅgamo. </span><br><p id=ja537:42.1><span class=root>Sabbhireva samāsetha, </span><br><p id=ja537:42.2><span class=root>sabbhi kubbetha santhavaṁ; </span><br><p id=ja537:42.3><span class=root>Sataṁ saddhammamaññāya, </span><br><p id=ja537:42.4><span class=root>seyyo hoti na pāpiyo. </span><br><p id=ja537:43.1><span class=root>Jīranti ve rājarathā sucittā, </span><br><p id=ja537:43.2><span class=root>Atho sarīrampi jaraṁ upeti; </span><br><p id=ja537:43.3><span class=root>Satañca dhammo na jaraṁ upeti, </span><br><p id=ja537:43.4><span class=root>Santo have sabbhi pavedayanti. </span><br><p id=ja537:44.1><span class=root>Nabhañca dūre pathavī ca dūre, </span><br><p id=ja537:44.2><span class=root>Pāraṁ samuddassa tadāhu dūre; </span><br><p id=ja537:44.3><span class=root>Tato have dūrataraṁ vadanti, </span><br><p id=ja537:44.4><span class=root>Satañca dhammo asatañca rāja”. </span><br><p id=ja537:45.1><span class=root>“Sahassiyā imā gāthā, </span><br><p id=ja537:45.2><span class=root>nahimā gāthā satārahā; </span><br><p id=ja537:45.3><span class=root>Cattāri tvaṁ sahassāni, </span><br><p id=ja537:45.4><span class=root>khippaṁ gaṇhāhi brāhmaṇa”. </span><br><p id=ja537:46.1><span class=root>“Āsītiyā nāvutiyā ca gāthā, </span><br><p id=ja537:46.2><span class=root>Satārahā cāpi bhaveyya gāthā; </span><br><p id=ja537:46.3><span class=root>Paccattameva sutasoma jānahi, </span><br><p id=ja537:46.4><span class=root>Sahassiyā nāma kā atthi gāthā”. </span><br><p id=ja537:47.1><span class=root>“Icchāmi vohaṁ sutavuddhimattano, </span><br><p id=ja537:47.2><span class=root>Santoti maṁ sappurisā bhajeyyuṁ; </span><br><p id=ja537:47.3><span class=root>Ahaṁ savantīhi mahodadhīva, </span><br><p id=ja537:47.4><span class=root>Na hi tāta tappāmi subhāsitena. </span><br><p id=ja537:48.1><span class=root>Aggi yathā tiṇakaṭṭhaṁ dahanto, </span><br><p id=ja537:48.2><span class=root>Na tappatī sāgarova nadīhi; </span><br><p id=ja537:48.3><span class=root>Evampi te paṇḍitā rājaseṭṭha, </span><br><p id=ja537:48.4><span class=root>Sutvā na tappanti subhāsitena. </span><br><p id=ja537:49.1><span class=root>Sakassa dāsassa yadā suṇomi, </span><br><p id=ja537:49.2><span class=root>Gāthaṁ ahaṁ atthavatiṁ janinda; </span><br><p id=ja537:49.3><span class=root>Tameva sakkacca nisāmayāmi, </span><br><p id=ja537:49.4><span class=root>Na hi tāta dhammesu mamatthi titti. </span><br><p id=ja537:50.1><span class=root>Idaṁ te raṭṭhaṁ sadhanaṁ sayoggaṁ, </span><br><p id=ja537:50.2><span class=root>Sakāyuraṁ sabbakāmūpapannaṁ; </span><br><p id=ja537:50.3><span class=root>Kiṁ kāmahetu paribhāsasi maṁ, </span><br><p id=ja537:50.4><span class=root>Gacchāmahaṁ porisādassa ñatte”. </span><br><p id=ja537:51.1><span class=root>“Attānurakkhāya bhavanti hete, </span><br><p id=ja537:51.2><span class=root>Hatthārohā rathikā pattikā ca; </span><br><p id=ja537:51.3><span class=root>Assāruhā ye ca dhanuggahāse, </span><br><p id=ja537:51.4><span class=root>Senaṁ payuñjāma hanāma sattuṁ”. </span><br><p id=ja537:52.1><span class=root>“Sudukkaraṁ porisādo akāsi, </span><br><p id=ja537:52.2><span class=root>Jīvaṁ gahetvāna avassajī maṁ; </span><br><p id=ja537:52.3><span class=root>Taṁ tādisaṁ pubbakiccaṁ saranto, </span><br><p id=ja537:52.4><span class=root>Dubbhe ahaṁ tassa kathaṁ janinda”. </span><br><p id=ja537:53.1><span class=root>Vanditvā so pitaraṁ mātarañca, </span><br><p id=ja537:53.2><span class=root>Anusāsetvā negamañca balañca; </span><br><p id=ja537:53.3><span class=root>Saccavādī saccānurakkhamāno, </span><br><p id=ja537:53.4><span class=root>Agamāsi so yattha porisādo. </span><br><p id=ja537:54.1><span class=root>“Kato mayā saṅgaro brāhmaṇena, </span><br><p id=ja537:54.2><span class=root>Raṭṭhe sake issariye ṭhitena; </span><br><p id=ja537:54.3><span class=root>Taṁ saṅgaraṁ brāhmaṇasappadāya, </span><br><p id=ja537:54.4><span class=root>Saccānurakkhī punarāgatosmi; </span><br><p id=ja537:54.5><span class=root>Yajassu yaññaṁ khāda maṁ porisāda”. </span><br><p id=ja537:55.1><span class=root>“Na hāyate khāditaṁ mayhaṁ pacchā, </span><br><p id=ja537:55.2><span class=root>Citakā ayaṁ tāva sadhūmikāva; </span><br><p id=ja537:55.3><span class=root>Niddhūmake pacitaṁ sādhupakkaṁ, </span><br><p id=ja537:55.4><span class=root>Suṇoma gāthāyo satārahāyo”. </span><br><p id=ja537:56.1><span class=root>“Adhammiko tvaṁ porisādakāsi, </span><br><p id=ja537:56.2><span class=root>Raṭṭhā ca bhaṭṭho udarassa hetu; </span><br><p id=ja537:56.3><span class=root>Dhammañcimā abhivadanti gāthā, </span><br><p id=ja537:56.4><span class=root>Dhammo ca adhammo ca kuhiṁ sameti. </span><br><p id=ja537:57.1><span class=root>Adhammikassa luddassa, </span><br><p id=ja537:57.2><span class=root>niccaṁ lohitapāṇino; </span><br><p id=ja537:57.3><span class=root>Natthi saccaṁ kuto dhammo, </span><br><p id=ja537:57.4><span class=root>kiṁ sutena karissasi”. </span><br><p id=ja537:58.1><span class=root>“Yo maṁsahetu migavaṁ careyya, </span><br><p id=ja537:58.2><span class=root>Yo vā hane purisamattahetu; </span><br><p id=ja537:58.3><span class=root>Ubhopi te pecca samā bhavanti, </span><br><p id=ja537:58.4><span class=root>Kasmā no adhammikaṁ brūsi maṁ tvaṁ”. </span><br><p id=ja537:59.1><span class=root>“Pañca pañca na khā bhakkhā, </span><br><p id=ja537:59.2><span class=root>khattiyena pajānatā; </span><br><p id=ja537:59.3><span class=root>Abhakkhaṁ rāja bhakkhesi, </span><br><p id=ja537:59.4><span class=root>tasmā adhammiko tuvaṁ”. </span><br><p id=ja537:60.1><span class=root>“Mutto tuvaṁ porisādassa hatthā, </span><br><p id=ja537:60.2><span class=root>Gantvā sakaṁ mandiraṁ kāmakāmī; </span><br><p id=ja537:60.3><span class=root>Amittahatthaṁ punarāgatosi, </span><br><p id=ja537:60.4><span class=root>Na khattadhamme kusalosi rāja”. </span><br><p id=ja537:61.1><span class=root>“Ye khattadhamme kusalā bhavanti, </span><br><p id=ja537:61.2><span class=root>Pāyena te nerayikā bhavanti; </span><br><p id=ja537:61.3><span class=root>Tasmā ahaṁ khattadhammaṁ pahāya, </span><br><p id=ja537:61.4><span class=root>Saccānurakkhī punarāgatosmi; </span><br><p id=ja537:61.5><span class=root>Yajassu yaññaṁ khāda maṁ porisāda”. </span><br><p id=ja537:62.1><span class=root>“Pāsādavāsā pathavīgavāssā, </span><br><p id=ja537:62.2><span class=root>Kāmitthiyo kāsikacandanañca; </span><br><p id=ja537:62.3><span class=root>Sabbaṁ tahiṁ labhasi sāmitāya, </span><br><p id=ja537:62.4><span class=root>Saccena kiṁ passasi ānisaṁsaṁ”. </span><br><p id=ja537:63.1><span class=root>“Ye kecime atthi rasā pathabyā, </span><br><p id=ja537:63.2><span class=root>Saccaṁ tesaṁ sādhutaraṁ rasānaṁ; </span><br><p id=ja537:63.3><span class=root>Sacce ṭhitā samaṇabrāhmaṇā ca, </span><br><p id=ja537:63.4><span class=root>Taranti jātimaraṇassa pāraṁ”. </span><br><p id=ja537:64.1><span class=root>“Mutto tuvaṁ porisādassa hatthā, </span><br><p id=ja537:64.2><span class=root>Gantvā sakaṁ mandiraṁ kāmakāmī; </span><br><p id=ja537:64.3><span class=root>Amittahatthaṁ punarāgatosi, </span><br><p id=ja537:64.4><span class=root>Na hi nūna te maraṇabhayaṁ janinda; </span><br><p id=ja537:64.5><span class=root>Alīnacitto asi saccavādī”. </span><br><p id=ja537:65.1><span class=root>“Katā me kalyāṇā anekarūpā, </span><br><p id=ja537:65.2><span class=root>Yaññā yiṭṭhā ye vipulā pasatthā; </span><br><p id=ja537:65.3><span class=root>Visodhito paralokassa maggo, </span><br><p id=ja537:65.4><span class=root>Dhamme ṭhito ko maraṇassa bhāye. </span><br><p id=ja537:66.1><span class=root>Katā me kalyāṇā anekarūpā, </span><br><p id=ja537:66.2><span class=root>Yaññā yiṭṭhā ye vipulā pasatthā; </span><br><p id=ja537:66.3><span class=root>Anānutappaṁ paralokaṁ gamissaṁ, </span><br><p id=ja537:66.4><span class=root>Yajassu yaññaṁ ada maṁ porisāda. </span><br><p id=ja537:67.1><span class=root>Pitā ca mātā ca upaṭṭhitā me, </span><br><p id=ja537:67.2><span class=root>Dhammena me issariyaṁ pasatthaṁ; </span><br><p id=ja537:67.3><span class=root>Visodhito paralokassa maggo, </span><br><p id=ja537:67.4><span class=root>Dhamme ṭhito ko maraṇassa bhāye. </span><br><p id=ja537:68.1><span class=root>Pitā ca mātā ca upaṭṭhitā me, </span><br><p id=ja537:68.2><span class=root>Dhammena me issariyaṁ pasatthaṁ; </span><br><p id=ja537:68.3><span class=root>Anānutappaṁ paralokaṁ gamissaṁ, </span><br><p id=ja537:68.4><span class=root>Yajassu yaññaṁ ada maṁ porisāda. </span><br><p id=ja537:69.1><span class=root>Ñātīsu mittesu katā me kārā, </span><br><p id=ja537:69.2><span class=root>Dhammena me issariyaṁ pasatthaṁ; </span><br><p id=ja537:69.3><span class=root>Visodhito paralokassa maggo, </span><br><p id=ja537:69.4><span class=root>Dhamme ṭhito ko maraṇassa bhāye. </span><br><p id=ja537:70.1><span class=root>Ñātīsu mittesu katā me kārā, </span><br><p id=ja537:70.2><span class=root>Dhammena me issariyaṁ pasatthaṁ; </span><br><p id=ja537:70.3><span class=root>Anānutappaṁ paralokaṁ gamissaṁ, </span><br><p id=ja537:70.4><span class=root>Yajassu yaññaṁ ada maṁ porisāda. </span><br><p id=ja537:71.1><span class=root>Dinnaṁ me dānaṁ bahudhā bahūnaṁ, </span><br><p id=ja537:71.2><span class=root>Santappitā samaṇabrāhmaṇā ca; </span><br><p id=ja537:71.3><span class=root>Visodhito paralokassa maggo, </span><br><p id=ja537:71.4><span class=root>Dhamme ṭhito ko maraṇassa bhāye. </span><br><p id=ja537:72.1><span class=root>Dinnaṁ me dānaṁ bahudhā bahūnaṁ, </span><br><p id=ja537:72.2><span class=root>Santappitā samaṇabrāhmaṇā ca; </span><br><p id=ja537:72.3><span class=root>Anānutappaṁ paralokaṁ gamissaṁ, </span><br><p id=ja537:72.4><span class=root>Yajassu yaññaṁ ada maṁ porisāda”. </span><br><p id=ja537:73.1><span class=root>“Visaṁ pajānaṁ puriso adeyya, </span><br><p id=ja537:73.2><span class=root>Āsīvisaṁ jalitamuggatejaṁ; </span><br><p id=ja537:73.3><span class=root>Muddhāpi tassa viphaleyya sattadhā, </span><br><p id=ja537:73.4><span class=root>Yo tādisaṁ saccavādiṁ adeyya. </span><br><p id=ja537:74.1><span class=root>Sutvā dhammaṁ vijānanti, </span><br><p id=ja537:74.2><span class=root>Narā kalyāṇapāpakaṁ; </span><br><p id=ja537:74.3><span class=root>Api gāthā suṇitvāna, </span><br><p id=ja537:74.4><span class=root>Dhamme me ramate mano”. </span><br><p id=ja537:75.1><span class=root>“Sakideva mahārāja, </span><br><p id=ja537:75.2><span class=root>sabbhi hoti samāgamo; </span><br><p id=ja537:75.3><span class=root>Sā naṁ saṅgati pāleti, </span><br><p id=ja537:75.4><span class=root>nāsabbhi bahu saṅgamo. </span><br><p id=ja537:76.1><span class=root>Sabbhireva samāsetha, </span><br><p id=ja537:76.2><span class=root>sabbhi kubbetha santhavaṁ; </span><br><p id=ja537:76.3><span class=root>Sataṁ saddhammamaññāya, </span><br><p id=ja537:76.4><span class=root>seyyo hoti na pāpiyo. </span><br><p id=ja537:77.1><span class=root>Jīranti ve rājarathā sucittā, </span><br><p id=ja537:77.2><span class=root>Atho sarīrampi jaraṁ upeti; </span><br><p id=ja537:77.3><span class=root>Satañca dhammo na jaraṁ upeti, </span><br><p id=ja537:77.4><span class=root>Santo have sabbhi pavedayanti. </span><br><p id=ja537:78.1><span class=root>Nabhañca dūre pathavī ca dūre, </span><br><p id=ja537:78.2><span class=root>Pāraṁ samuddassa tadāhu dūre; </span><br><p id=ja537:78.3><span class=root>Tato have dūrataraṁ vadanti, </span><br><p id=ja537:78.4><span class=root>Satañca dhammo asatañca rāja”. </span><br><p id=ja537:79.1><span class=root>“Gāthā imā atthavatī subyañjanā, </span><br><p id=ja537:79.2><span class=root>Subhāsitā tuyha janinda sutvā; </span><br><p id=ja537:79.3><span class=root>Ānandi vitto sumano patīto, </span><br><p id=ja537:79.4><span class=root>Cattāri te samma vare dadāmi”. </span><br><p id=ja537:80.1><span class=root>“Yo nattano maraṇaṁ bujjhasi tuvaṁ, </span><br><p id=ja537:80.2><span class=root>Hitāhitaṁ vinipātañca saggaṁ; </span><br><p id=ja537:80.3><span class=root>Giddho rase duccarite niviṭṭho, </span><br><p id=ja537:80.4><span class=root>Kiṁ tvaṁ varaṁ dassasi pāpadhamma. </span><br><p id=ja537:81.1><span class=root>Ahañca taṁ dehi varanti vajjaṁ, </span><br><p id=ja537:81.2><span class=root>Tvañcāpi datvāna avākareyya; </span><br><p id=ja537:81.3><span class=root>Sandiṭṭhikaṁ kalahamimaṁ vivādaṁ, </span><br><p id=ja537:81.4><span class=root>Ko paṇḍito jānamupabbajeyya”. </span><br><p id=ja537:82.1><span class=root>“Na taṁ varaṁ arahati jantu dātuṁ, </span><br><p id=ja537:82.2><span class=root>Yaṁ vāpi datvāna avākareyya; </span><br><p id=ja537:82.3><span class=root>Varassu samma avikampamāno, </span><br><p id=ja537:82.4><span class=root>Pāṇaṁ cajitvānapi dassameva”. </span><br><p id=ja537:83.1><span class=root>“Ariyassa ariyena sameti sakhyaṁ, </span><br><p id=ja537:83.2><span class=root>Paññassa paññāṇavatā sameti; </span><br><p id=ja537:83.3><span class=root>Passeyya taṁ vassasataṁ arogaṁ, </span><br><p id=ja537:83.4><span class=root>Etaṁ varānaṁ paṭhamaṁ varāmi”. </span><br><p id=ja537:84.1><span class=root>“Ariyassa ariyena sameti sakhyaṁ, </span><br><p id=ja537:84.2><span class=root>Paññassa paññāṇavatā sameti; </span><br><p id=ja537:84.3><span class=root>Passāsi maṁ vassasataṁ arogaṁ, </span><br><p id=ja537:84.4><span class=root>Etaṁ varānaṁ paṭhamaṁ dadāmi”. </span><br><p id=ja537:85.1><span class=root>“Ye khattiyāse idha bhūmipālā, </span><br><p id=ja537:85.2><span class=root>Muddhābhisittā katanāmadheyyā; </span><br><p id=ja537:85.3><span class=root>Na tādise bhūmipatī adesi, </span><br><p id=ja537:85.4><span class=root>Etaṁ varānaṁ dutiyaṁ varāmi”. </span><br><p id=ja537:86.1><span class=root>“Ye khattiyāse idha bhūmipālā, </span><br><p id=ja537:86.2><span class=root>Muddhābhisittā katanāmadheyyā; </span><br><p id=ja537:86.3><span class=root>Na tādise bhūmipatī ademi, </span><br><p id=ja537:86.4><span class=root>Etaṁ varānaṁ dutiyaṁ dadāmi”. </span><br><p id=ja537:87.1><span class=root>“Parosataṁ khattiyā te gahitā, </span><br><p id=ja537:87.2><span class=root>Talāvutā assumukhā rudantā; </span><br><p id=ja537:87.3><span class=root>Sake te raṭṭhe paṭipādayāhi, </span><br><p id=ja537:87.4><span class=root>Etaṁ varānaṁ tatiyaṁ varāmi”. </span><br><p id=ja537:88.1><span class=root>“Parosataṁ khattiyā me gahitā, </span><br><p id=ja537:88.2><span class=root>Talāvutā assumukhā rudantā; </span><br><p id=ja537:88.3><span class=root>Sake te raṭṭhe paṭipādayāmi, </span><br><p id=ja537:88.4><span class=root>Etaṁ varānaṁ tatiyaṁ dadāmi”. </span><br><p id=ja537:89.1><span class=root>“Chiddaṁ te raṭṭhaṁ byathitā bhayā hi, </span><br><p id=ja537:89.2><span class=root>Puthū narā leṇamanuppaviṭṭhā; </span><br><p id=ja537:89.3><span class=root>Manussamaṁsaṁ viramehi rāja, </span><br><p id=ja537:89.4><span class=root>Etaṁ varānaṁ catutthaṁ varāmi”. </span><br><p id=ja537:90.1><span class=root>“Addhā hi so bhakkho mama manāpo, </span><br><p id=ja537:90.2><span class=root>Etassa hetumhi vanaṁ paviṭṭho; </span><br><p id=ja537:90.3><span class=root>Sohaṁ kathaṁ etto upārameyyaṁ, </span><br><p id=ja537:90.4><span class=root>Aññaṁ varānaṁ catutthaṁ varassu”. </span><br><p id=ja537:91.1><span class=root>“Na ve piyaṁ meti janinda tādiso, </span><br><p id=ja537:91.2><span class=root>Attaṁ niraṅkacca piyāni sevati; </span><br><p id=ja537:91.3><span class=root>Attāva seyyo paramā ca seyyo, </span><br><p id=ja537:91.4><span class=root>Labbhā piyā ocitatthena pacchā”. </span><br><p id=ja537:92.1><span class=root>“Piyaṁ me mānusaṁ maṁsaṁ, </span><br><p id=ja537:92.2><span class=root>Sutasoma vijānahi; </span><br><p id=ja537:92.3><span class=root>Namhi sakkā nivāretuṁ, </span><br><p id=ja537:92.4><span class=root>Aññaṁ varaṁ samma varassu”. </span><br><p id=ja537:93.1><span class=root>“Yo ve piyaṁ meti piyānurakkhī, </span><br><p id=ja537:93.2><span class=root>Attaṁ niraṅkacca piyāni sevati; </span><br><p id=ja537:93.3><span class=root>Soṇḍova pitvā visamissapānaṁ, </span><br><p id=ja537:93.4><span class=root>Teneva so hoti dukkhī parattha. </span><br><p id=ja537:94.1><span class=root>Yo cīdha saṅkhāya piyāni hitvā, </span><br><p id=ja537:94.2><span class=root>Kicchenapi sevati ariyadhamme; </span><br><p id=ja537:94.3><span class=root>Dukkhitova pitvāna yathosadhāni, </span><br><p id=ja537:94.4><span class=root>Teneva so hoti sukhī parattha”. </span><br><p id=ja537:95.1><span class=root>“Ohāyahaṁ pitaraṁ mātarañca, </span><br><p id=ja537:95.2><span class=root>Manāpiye kāmaguṇe ca pañca; </span><br><p id=ja537:95.3><span class=root>Etassa hetumhi vanaṁ paviṭṭho, </span><br><p id=ja537:95.4><span class=root>Taṁ te varaṁ kinti mahaṁ dadāmi”. </span><br><p id=ja537:96.1><span class=root>“Na paṇḍitā diguṇamāhu vākyaṁ, </span><br><p id=ja537:96.2><span class=root>Saccappaṭiññāva bhavanti santo; </span><br><p id=ja537:96.3><span class=root>Varassu samma iti maṁ avoca, </span><br><p id=ja537:96.4><span class=root>Iccabravī tvaṁ na hi te sameti”. </span><br><p id=ja537:97.1><span class=root>“Apuññalābhaṁ ayasaṁ akittiṁ, </span><br><p id=ja537:97.2><span class=root>Pāpaṁ bahuṁ duccaritaṁ kilesaṁ; </span><br><p id=ja537:97.3><span class=root>Manussamaṁsassa kate upāgā, </span><br><p id=ja537:97.4><span class=root>Taṁ te varaṁ kinti mahaṁ dadeyyaṁ”. </span><br><p id=ja537:98.1><span class=root>“Na taṁ varaṁ arahati jantu dātuṁ, </span><br><p id=ja537:98.2><span class=root>Yaṁ vāpi datvāna avākareyya; </span><br><p id=ja537:98.3><span class=root>Varassu samma avikampamāno, </span><br><p id=ja537:98.4><span class=root>Pāṇaṁ cajitvānapi dassameva. </span><br><p id=ja537:99.1><span class=root>Pāṇaṁ cajanti santo nāpi dhammaṁ, </span><br><p id=ja537:99.2><span class=root>Saccappaṭiññāva bhavanti santo; </span><br><p id=ja537:99.3><span class=root>Datvā varaṁ khippamavākarohi, </span><br><p id=ja537:99.4><span class=root>Etena sampajja surājaseṭṭha. </span><br><p id=ja537:100.1><span class=root>Caje dhanaṁ aṅgavarassa hetu, </span><br><p id=ja537:100.2><span class=root>Aṅgaṁ caje jīvitaṁ rakkhamāno; </span><br><p id=ja537:100.3><span class=root>Aṅgaṁ dhanaṁ jīvitañcāpi sabbaṁ, </span><br><p id=ja537:100.4><span class=root>Caje naro dhammamanussaranto. </span><br><p id=ja537:101.1><span class=root>Yasmā hi dhammaṁ puriso vijaññā, </span><br><p id=ja537:101.2><span class=root>Ye cassa kaṅkhaṁ vinayanti santo; </span><br><p id=ja537:101.3><span class=root>Taṁ hissa dīpañca parāyaṇañca, </span><br><p id=ja537:101.4><span class=root>Na tena mittiṁ jirayetha pañño”. </span><br><p id=ja537:102.1><span class=root>“Addhā hi so bhakkho mama manāpo, </span><br><p id=ja537:102.2><span class=root>Etassa hetumhi vanaṁ paviṭṭho; </span><br><p id=ja537:102.3><span class=root>Sace ca maṁ yācasi etamatthaṁ, </span><br><p id=ja537:102.4><span class=root>Etampi te samma varaṁ dadāmi. </span><br><p id=ja537:103.1><span class=root>Satthā ca me hosi sakhā ca mesi, </span><br><p id=ja537:103.2><span class=root>Vacanampi te samma ahaṁ akāsiṁ; </span><br><p id=ja537:103.3><span class=root>Tuvampi me samma karohi vākyaṁ, </span><br><p id=ja537:103.4><span class=root>Ubhopi gantvāna pamocayāma”. </span><br><p id=ja537:104.1><span class=root>“Satthā ca te homi sakhā ca tyamhi, </span><br><p id=ja537:104.2><span class=root>Vacanampi me samma tuvaṁ akāsi; </span><br><p id=ja537:104.3><span class=root>Ahampi te samma karomi vākyaṁ, </span><br><p id=ja537:104.4><span class=root>Ubhopi gantvāna pamocayāma”. </span><br><p id=ja537:105.1><span class=root>“Kammāsapādena viheṭhitattha, </span><br><p id=ja537:105.2><span class=root>Talāvutā assumukhā rudantā; </span><br><p id=ja537:105.3><span class=root>Na jātu dubbhetha imassa rañño, </span><br><p id=ja537:105.4><span class=root>Saccappaṭiññaṁ me paṭissuṇātha”. </span><br><p id=ja537:106.1><span class=root>“Kammāsapādena viheṭhitamhā, </span><br><p id=ja537:106.2><span class=root>Talāvutā assumukhā rudantā; </span><br><p id=ja537:106.3><span class=root>Na jātu dubbhema imassa rañño, </span><br><p id=ja537:106.4><span class=root>Saccappaṭiññaṁ te paṭissuṇāma”. </span><br><p id=ja537:107.1><span class=root>“Yathā pitā vā atha vāpi mātā, </span><br><p id=ja537:107.2><span class=root>Anukampakā atthakāmā pajānaṁ; </span><br><p id=ja537:107.3><span class=root>Evameva vo hotu ayañca rājā, </span><br><p id=ja537:107.4><span class=root>Tumhe ca vo hotha yatheva puttā”. </span><br><p id=ja537:108.1><span class=root>“Yathā pitā vā atha vāpi mātā, </span><br><p id=ja537:108.2><span class=root>Anukampakā atthakāmā pajānaṁ; </span><br><p id=ja537:108.3><span class=root>Evameva no hotu ayañca rājā, </span><br><p id=ja537:108.4><span class=root>Mayampi hessāma yatheva puttā”. </span><br><p id=ja537:109.1><span class=root>“Catuppadaṁ sakuṇañcāpi maṁsaṁ, </span><br><p id=ja537:109.2><span class=root>Sūdehi randhaṁ sukataṁ suniṭṭhitaṁ; </span><br><p id=ja537:109.3><span class=root>Sudhaṁva indo paribhuñjiyāna, </span><br><p id=ja537:109.4><span class=root>Hitvā katheko ramasī araññe. </span><br><p id=ja537:110.1><span class=root>Tā khattiyā vallivilākamajjhā, </span><br><p id=ja537:110.2><span class=root>Alaṅkatā samparivārayitvā; </span><br><p id=ja537:110.3><span class=root>Indaṁva devesu pamodayiṁsu, </span><br><p id=ja537:110.4><span class=root>Hitvā katheko ramasī araññe. </span><br><p id=ja537:111.1><span class=root>Tambūpadhāne bahugoṇakamhi, </span><br><p id=ja537:111.2><span class=root>Subhamhi sabbassayanamhi saṅge; </span><br><p id=ja537:111.3><span class=root>Seyyassa majjhamhi sukhaṁ sayitvā, </span><br><p id=ja537:111.4><span class=root>Hitvā katheko ramasī araññe. </span><br><p id=ja537:112.1><span class=root>Pāṇissaraṁ kumbhathūṇaṁ nisīthe, </span><br><p id=ja537:112.2><span class=root>Athopi ve nippurisampi tūriyaṁ; </span><br><p id=ja537:112.3><span class=root>Bahuṁ sugītañca suvāditañca, </span><br><p id=ja537:112.4><span class=root>Hitvā katheko ramasī araññe. </span><br><p id=ja537:113.1><span class=root>Uyyānasampannaṁ pahūtamālyaṁ, </span><br><p id=ja537:113.2><span class=root>Migājinūpetapuraṁ surammaṁ; </span><br><p id=ja537:113.3><span class=root>Hayehi nāgehi rathehupetaṁ, </span><br><p id=ja537:113.4><span class=root>Hitvā katheko ramasī araññe”. </span><br><p id=ja537:114.1><span class=root>“Kāḷapakkhe yathā cando, </span><br><p id=ja537:114.2><span class=root>hāyateva suve suve; </span><br><p id=ja537:114.3><span class=root>Kāḷapakkhūpamo rāja, </span><br><p id=ja537:114.4><span class=root>asataṁ hoti samāgamo. </span><br><p id=ja537:115.1><span class=root>Yathāhaṁ rasakamāgamma, </span><br><p id=ja537:115.2><span class=root>sūdaṁ kāpurisādhamaṁ; </span><br><p id=ja537:115.3><span class=root>Akāsiṁ pāpakaṁ kammaṁ, </span><br><p id=ja537:115.4><span class=root>yena gacchāmi duggatiṁ. </span><br><p id=ja537:116.1><span class=root>Sukkapakkhe yathā cando, </span><br><p id=ja537:116.2><span class=root>vaḍḍhateva suve suve; </span><br><p id=ja537:116.3><span class=root>Sukkapakkhūpamo rāja, </span><br><p id=ja537:116.4><span class=root>sataṁ hoti samāgamo. </span><br><p id=ja537:117.1><span class=root>Yathāhaṁ tuvamāgamma, </span><br><p id=ja537:117.2><span class=root>sutasoma vijānahi; </span><br><p id=ja537:117.3><span class=root>Kāhāmi kusalaṁ kammaṁ, </span><br><p id=ja537:117.4><span class=root>yena gacchāmi suggatiṁ. </span><br><p id=ja537:118.1><span class=root>Thale yathā vāri janinda vuṭṭhaṁ, </span><br><p id=ja537:118.2><span class=root>Anaddhaneyyaṁ na ciraṭṭhitīkaṁ; </span><br><p id=ja537:118.3><span class=root>Evampi hoti asataṁ samāgamo, </span><br><p id=ja537:118.4><span class=root>Anaddhaneyyo udakaṁ thaleva. </span><br><p id=ja537:119.1><span class=root>Sare yathā vāri janinda vuṭṭhaṁ, </span><br><p id=ja537:119.2><span class=root>Ciraṭṭhitīkaṁ naravīraseṭṭha; </span><br><p id=ja537:119.3><span class=root>Evampi ve hoti sataṁ samāgamo, </span><br><p id=ja537:119.4><span class=root>Ciraṭṭhitīko udakaṁ sareva. </span><br><p id=ja537:120.1><span class=root>Abyāyiko hoti sataṁ samāgamo, </span><br><p id=ja537:120.2><span class=root>Yāvampi tiṭṭheyya tatheva hoti; </span><br><p id=ja537:120.3><span class=root>Khippañhi veti asataṁ samāgamo, </span><br><p id=ja537:120.4><span class=root>Tasmā sataṁ dhammo asabbhi ārakā”. </span><br><p id=ja537:121.1><span class=root>“Na so rājā yo ajeyyaṁ jināti, </span><br><p id=ja537:121.2><span class=root>Na so sakhā yo sakhāraṁ jināti; </span><br><p id=ja537:121.3><span class=root>Na sā bhariyā yā patino na vibheti, </span><br><p id=ja537:121.4><span class=root>Na te puttā ye na bharanti jiṇṇaṁ. </span><br><p id=ja537:122.1><span class=root>Na sā sabhā yattha na santi santo, </span><br><p id=ja537:122.2><span class=root>Na te santo ye na bhaṇanti dhammaṁ; </span><br><p id=ja537:122.3><span class=root>Rāgañca dosañca pahāya mohaṁ, </span><br><p id=ja537:122.4><span class=root>Dhammaṁ bhaṇantāva bhavanti santo. </span><br><p id=ja537:123.1><span class=root>Nābhāsamānaṁ jānanti, </span><br><p id=ja537:123.2><span class=root>missaṁ bālehi paṇḍitaṁ; </span><br><p id=ja537:123.3><span class=root>Bhāsamānañca jānanti, </span><br><p id=ja537:123.4><span class=root>desentaṁ amataṁ padaṁ. </span><br><p id=ja537:124.1><span class=root>Bhāsaye jotaye dhammaṁ, </span><br><p id=ja537:124.2><span class=root>Paggaṇhe isinaṁ dhajaṁ; </span><br><p id=ja537:124.3><span class=root>Subhāsitaddhajā isayo, </span><br><p id=ja537:124.4><span class=root>Dhammo hi isinaṁ dhajo”ti. </span><br><p id=ja537:125.1><span class=root>Mahāsutasomajātakaṁ pañcamaṁ. </span><br><p id=ja537:126.1><span class=root>Asītinipātaṁ niṭṭhitaṁ. </span><br><p id=ja537:127.1><span class=root>Tassuddānaṁ </span><br><p id=ja537:128.1><span class=root>Sumukho pana haṁsavaro ca mahā, </span><br><p id=ja537:128.2><span class=root>Sudhabhojaniko ca paro pavaro; </span><br><p id=ja537:128.3><span class=root>Sakuṇāladijādhipativhayano, </span><br><p id=ja537:128.4><span class=root>Sutasomavaruttamasavhayanoti. </span><br></main><footer class="container footer"><small><a href=/about>Contact info</a></small></footer>