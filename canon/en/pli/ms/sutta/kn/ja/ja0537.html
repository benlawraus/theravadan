<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0536.html>Previous</a><a href=/canon/en/pli/ms/sutta/kn/ja/ja0538.html>Next</a></div><p><div class=verse-container id=ja537:0.1><span>Jātaka </span></div><p><div class=verse-container id=ja537:0.2><span>Asītinipāta </span></div><p><div class=verse-container id=ja537:0.3><span>Cūḷahaṁsavagga </span></div><p><div class=verse-container id=ja537:0.4><span class=big-bold>5. Mahāsutasomajātaka </span></div><p><div class=verse-container id=ja537:1.1><span>“Kasmā tuvaṁ rasaka edisāni, </span></div><p><div class=verse-container id=ja537:1.2><span>Karosi kammāni sudāruṇāni; </span></div><p><div class=verse-container id=ja537:1.3><span>Hanāsi itthī purise ca mūḷho, </span></div><p><div class=verse-container id=ja537:1.4><span>Maṁsassa hetu adu dhanassa kāraṇā”. </span></div><p><div class=verse-container id=ja537:2.1><span>“Na attahetū na dhanassa kāraṇā, </span></div><p><div class=verse-container id=ja537:2.2><span>Na puttadārassa sahāyañātinaṁ; </span></div><p><div class=verse-container id=ja537:2.3><span>Bhattā ca me bhagavā bhūmipālo, </span></div><p><div class=verse-container id=ja537:2.4><span>So khādati maṁsaṁ bhadantedisaṁ”. </span></div><p><div class=verse-container id=ja537:3.1><span>“Sace tuvaṁ bhatturatthe payutto, </span></div><p><div class=verse-container id=ja537:3.2><span>Karosi kammāni sudāruṇāni; </span></div><p><div class=verse-container id=ja537:3.3><span>Pātova antepuraṁ pāpuṇitvā, </span></div><p><div class=verse-container id=ja537:3.4><span>Lapeyyāsi me rājino sammukhe taṁ”. </span></div><p><div class=verse-container id=ja537:4.1><span>“Tathā karissāmi ahaṁ bhadante, </span></div><p><div class=verse-container id=ja537:4.2><span>Yathā tuvaṁ bhāsasi kāḷahatthi; </span></div><p><div class=verse-container id=ja537:4.3><span>Pātova antepuraṁ pāpuṇitvā, </span></div><p><div class=verse-container id=ja537:4.4><span>Vakkhāmi te rājino sammukhe taṁ”. </span></div><p><div class=verse-container id=ja537:5.1><span>Tato ratyā vivasāne, </span></div><p><div class=verse-container id=ja537:5.2><span>sūriyuggamanaṁ pati; </span></div><p><div class=verse-container id=ja537:5.3><span>Kāḷo rasakamādāya, </span></div><p><div class=verse-container id=ja537:5.4><span>rājānaṁ upasaṅkami; </span></div><p><div class=verse-container id=ja537:5.5><span>Upasaṅkamma rājānaṁ, </span></div><p><div class=verse-container id=ja537:5.6><span>idaṁ vacanamabravi. </span></div><p><div class=verse-container id=ja537:6.1><span>“Saccaṁ kira mahārāja, </span></div><p><div class=verse-container id=ja537:6.2><span>rasako pesito tayā; </span></div><p><div class=verse-container id=ja537:6.3><span>Hanati itthipurise, </span></div><p><div class=verse-container id=ja537:6.4><span>tuvaṁ maṁsāni khādasi”. </span></div><p><div class=verse-container id=ja537:7.1><span>“Evameva tathā kāḷa, </span></div><p><div class=verse-container id=ja537:7.2><span>rasako pesito mayā; </span></div><p><div class=verse-container id=ja537:7.3><span>Mama atthaṁ karontassa, </span></div><p><div class=verse-container id=ja537:7.4><span>kimetaṁ paribhāsasi”. </span></div><p><div class=verse-container id=ja537:8.1><span>“Ānando sabbamacchānaṁ, </span></div><p><div class=verse-container id=ja537:8.2><span>khāditvā rasagiddhimā; </span></div><p><div class=verse-container id=ja537:8.3><span>Parikkhīṇāya parisāya, </span></div><p><div class=verse-container id=ja537:8.4><span>attānaṁ khādiyā mato. </span></div><p><div class=verse-container id=ja537:9.1><span>Evaṁ pamatto rasagārave ratto, </span></div><p><div class=verse-container id=ja537:9.2><span>Bālo yadī āyati nāvabujjhati; </span></div><p><div class=verse-container id=ja537:9.3><span>Vidhamma putte caji ñātake ca, </span></div><p><div class=verse-container id=ja537:9.4><span>Parivattiya attānaññeva khādati. </span></div><p><div class=verse-container id=ja537:10.1><span>Idaṁ te sutvāna vigetu chando, </span></div><p><div class=verse-container id=ja537:10.2><span>Mā bhakkhayī rāja manussamaṁsaṁ; </span></div><p><div class=verse-container id=ja537:10.3><span>Mā tvaṁ imaṁ kevalaṁ vārijova, </span></div><p><div class=verse-container id=ja537:10.4><span>Dvipadādhipa suññamakāsi raṭṭhaṁ”. </span></div><p><div class=verse-container id=ja537:11.1><span>“Sujāto nāma nāmena, </span></div><p><div class=verse-container id=ja537:11.2><span>oraso tassa atrajo; </span></div><p><div class=verse-container id=ja537:11.3><span>Jambupesimaladdhāna, </span></div><p><div class=verse-container id=ja537:11.4><span>mato so tassa saṅkhaye. </span></div><p><div class=verse-container id=ja537:12.1><span>Evameva ahaṁ kāḷa, </span></div><p><div class=verse-container id=ja537:12.2><span>bhutvā bhakkhaṁ rasuttamaṁ; </span></div><p><div class=verse-container id=ja537:12.3><span>Aladdhā mānusaṁ maṁsaṁ, </span></div><p><div class=verse-container id=ja537:12.4><span>maññe hissāmi jīvitaṁ”. </span></div><p><div class=verse-container id=ja537:13.1><span>“Māṇava abhirūposi, </span></div><p><div class=verse-container id=ja537:13.2><span>kule jātosi sotthiye; </span></div><p><div class=verse-container id=ja537:13.3><span>Na tvaṁ arahasi tāta, </span></div><p><div class=verse-container id=ja537:13.4><span>abhakkhaṁ bhakkhayetave”. </span></div><p><div class=verse-container id=ja537:14.1><span>“Rasānaṁ aññataraṁ etaṁ, </span></div><p><div class=verse-container id=ja537:14.2><span>kasmā maṁ tvaṁ nivāraye; </span></div><p><div class=verse-container id=ja537:14.3><span>Sohaṁ tattha gamissāmi, </span></div><p><div class=verse-container id=ja537:14.4><span>yattha lacchāmi edisaṁ. </span></div><p><div class=verse-container id=ja537:15.1><span>Sovāhaṁ nippatissāmi, </span></div><p><div class=verse-container id=ja537:15.2><span>na te vacchāmi santike; </span></div><p><div class=verse-container id=ja537:15.3><span>Yassa me dassanena tvaṁ, </span></div><p><div class=verse-container id=ja537:15.4><span>nābhinandasi brāhmaṇa”. </span></div><p><div class=verse-container id=ja537:16.1><span>“Addhā aññepi dāyāde, </span></div><p><div class=verse-container id=ja537:16.2><span>putte lacchāma māṇava; </span></div><p><div class=verse-container id=ja537:16.3><span>Tvañca jamma vinassassu, </span></div><p><div class=verse-container id=ja537:16.4><span>yattha pattaṁ na taṁ suṇe”. </span></div><p><div class=verse-container id=ja537:17.1><span>“Evameva tuvaṁ rāja, </span></div><p><div class=verse-container id=ja537:17.2><span>dvipadinda suṇohi me; </span></div><p><div class=verse-container id=ja537:17.3><span>Pabbājessanti taṁ raṭṭhā, </span></div><p><div class=verse-container id=ja537:17.4><span>soṇḍaṁ māṇavakaṁ yathā”. </span></div><p><div class=verse-container id=ja537:18.1><span>“Sujāto nāma nāmena, </span></div><p><div class=verse-container id=ja537:18.2><span>bhāvitattāna sāvako; </span></div><p><div class=verse-container id=ja537:18.3><span>Accharaṁ kāmayantova, </span></div><p><div class=verse-container id=ja537:18.4><span>na so bhuñji na so pivi. </span></div><p><div class=verse-container id=ja537:19.1><span>Kusaggenudakamādāya, </span></div><p><div class=verse-container id=ja537:19.2><span>samudde udakaṁ mine; </span></div><p><div class=verse-container id=ja537:19.3><span>Evaṁ mānusakā kāmā, </span></div><p><div class=verse-container id=ja537:19.4><span>dibbakāmāna santike. </span></div><p><div class=verse-container id=ja537:20.1><span>Evameva ahaṁ kāḷa, </span></div><p><div class=verse-container id=ja537:20.2><span>bhutvā bhakkhaṁ rasuttamaṁ; </span></div><p><div class=verse-container id=ja537:20.3><span>Aladdhā mānusaṁ maṁsaṁ, </span></div><p><div class=verse-container id=ja537:20.4><span>maññe hissāmi jīvitaṁ”. </span></div><p><div class=verse-container id=ja537:21.1><span>“Yathāpi te dhataraṭṭhā, </span></div><p><div class=verse-container id=ja537:21.2><span>haṁsā vehāyasaṅgamā; </span></div><p><div class=verse-container id=ja537:21.3><span>Abhuttaparibhogena, </span></div><p><div class=verse-container id=ja537:21.4><span>sabbe abbhatthataṁ gatā. </span></div><p><div class=verse-container id=ja537:22.1><span>Evameva tuvaṁ rāja, </span></div><p><div class=verse-container id=ja537:22.2><span>dvipadinda suṇohi me; </span></div><p><div class=verse-container id=ja537:22.3><span>Abhakkhaṁ rāja bhakkhesi, </span></div><p><div class=verse-container id=ja537:22.4><span>tasmā pabbājayanti taṁ”. </span></div><p><div class=verse-container id=ja537:23.1><span>“Tiṭṭhāhīti mayā vutto, </span></div><p><div class=verse-container id=ja537:23.2><span>So tvaṁ gacchasi pammukho; </span></div><p><div class=verse-container id=ja537:23.3><span>Aṭṭhito tvaṁ ṭhitomhīti, </span></div><p><div class=verse-container id=ja537:23.4><span>Lapasi brahmacārini; </span></div><p><div class=verse-container id=ja537:23.5><span>Idaṁ te samaṇāyuttaṁ, </span></div><p><div class=verse-container id=ja537:23.6><span>Asiñca me maññasi kaṅkapattaṁ”. </span></div><p><div class=verse-container id=ja537:24.1><span>“Ṭhitohamasmī sadhammesu rāja, </span></div><p><div class=verse-container id=ja537:24.2><span>Na nāmagottaṁ parivattayāmi; </span></div><p><div class=verse-container id=ja537:24.3><span>Corañca loke aṭhitaṁ vadanti, </span></div><p><div class=verse-container id=ja537:24.4><span>Āpāyikaṁ nerayikaṁ ito cutaṁ. </span></div><p><div class=verse-container id=ja537:25.1><span>Sace tvaṁ saddahasi rāja, </span></div><p><div class=verse-container id=ja537:25.2><span>sutaṁ gaṇhāhi khattiya; </span></div><p><div class=verse-container id=ja537:25.3><span>Tena yaññaṁ yajitvāna, </span></div><p><div class=verse-container id=ja537:25.4><span>evaṁ saggaṁ gamissasi”. </span></div><p><div class=verse-container id=ja537:26.1><span>“Kismiṁ nu raṭṭhe tava jātibhūmi, </span></div><p><div class=verse-container id=ja537:26.2><span>Atha kena atthena idhānupatto; </span></div><p><div class=verse-container id=ja537:26.3><span>Akkhāhi me brāhmaṇa etamatthaṁ, </span></div><p><div class=verse-container id=ja537:26.4><span>Kimicchasī demi tayajja patthitaṁ”. </span></div><p><div class=verse-container id=ja537:27.1><span>“Gāthā catasso dharaṇīmahissara, </span></div><p><div class=verse-container id=ja537:27.2><span>Sugambhiratthā varasāgarūpamā; </span></div><p><div class=verse-container id=ja537:27.3><span>Taveva atthāya idhāgatosmi, </span></div><p><div class=verse-container id=ja537:27.4><span>Suṇohi gāthā paramatthasaṁhitā”. </span></div><p><div class=verse-container id=ja537:28.1><span>“Na ve rudanti matimanto sapaññā, </span></div><p><div class=verse-container id=ja537:28.2><span>Bahussutā ye bahuṭhānacintino; </span></div><p><div class=verse-container id=ja537:28.3><span>Dīpañhi etaṁ paramaṁ narānaṁ, </span></div><p><div class=verse-container id=ja537:28.4><span>Yaṁ paṇḍitā sokanudā bhavanti. </span></div><p><div class=verse-container id=ja537:29.1><span>Attānaṁ ñātī udāhu puttadāraṁ, </span></div><p><div class=verse-container id=ja537:29.2><span>Dhaññaṁ dhanaṁ rajataṁ jātarūpaṁ; </span></div><p><div class=verse-container id=ja537:29.3><span>Kimeva tvaṁ sutasomānutappe, </span></div><p><div class=verse-container id=ja537:29.4><span>Korabyaseṭṭha vacanaṁ suṇoma tetaṁ”. </span></div><p><div class=verse-container id=ja537:30.1><span>“Nevāhamattānamanutthunāmi, </span></div><p><div class=verse-container id=ja537:30.2><span>Na puttadāraṁ na dhanaṁ na raṭṭhaṁ; </span></div><p><div class=verse-container id=ja537:30.3><span>Satañca dhammo carito purāṇo, </span></div><p><div class=verse-container id=ja537:30.4><span>Taṁ saṅkaraṁ brāhmaṇassānutappe. </span></div><p><div class=verse-container id=ja537:31.1><span>Kato mayā saṅkaro brāhmaṇena, </span></div><p><div class=verse-container id=ja537:31.2><span>Raṭṭhe sake issariye ṭhitena; </span></div><p><div class=verse-container id=ja537:31.3><span>Taṁ saṅkaraṁ brāhmaṇasappadāya, </span></div><p><div class=verse-container id=ja537:31.4><span>Saccānurakkhī punarāvajissaṁ”. </span></div><p><div class=verse-container id=ja537:32.1><span>“Nevāhametaṁ abhisaddahāmi, </span></div><p><div class=verse-container id=ja537:32.2><span>Sukhī naro maccumukhā pamutto; </span></div><p><div class=verse-container id=ja537:32.3><span>Amittahatthaṁ punarāvajeyya, </span></div><p><div class=verse-container id=ja537:32.4><span>Korabyaseṭṭha na hi maṁ upesi. </span></div><p><div class=verse-container id=ja537:33.1><span>Mutto tuvaṁ porisādassa hatthā, </span></div><p><div class=verse-container id=ja537:33.2><span>Gantvā sakaṁ mandiraṁ kāmakāmī; </span></div><p><div class=verse-container id=ja537:33.3><span>Madhuraṁ piyaṁ jīvitaṁ laddha rāja, </span></div><p><div class=verse-container id=ja537:33.4><span>Kuto tuvaṁ ehisi me sakāsaṁ”. </span></div><p><div class=verse-container id=ja537:34.1><span>“Mataṁ vareyya parisuddhasīlo, </span></div><p><div class=verse-container id=ja537:34.2><span>Na jīvitaṁ garahito pāpadhammo; </span></div><p><div class=verse-container id=ja537:34.3><span>Na hi taṁ naraṁ tāyati duggatīhi, </span></div><p><div class=verse-container id=ja537:34.4><span>Yassāpi hetu alikaṁ bhaṇeyya. </span></div><p><div class=verse-container id=ja537:35.1><span>Sacepi vāto girimāvaheyya, </span></div><p><div class=verse-container id=ja537:35.2><span>Cando ca suriyo ca chamā pateyyuṁ; </span></div><p><div class=verse-container id=ja537:35.3><span>Sabbā ca najjo paṭisotaṁ vajeyyuṁ, </span></div><p><div class=verse-container id=ja537:35.4><span>Na tvevahaṁ rāja musā bhaṇeyyaṁ. </span></div><p><div class=verse-container id=ja537:36.1><span>Nabhaṁ phaleyya udadhīpi susse, </span></div><p><div class=verse-container id=ja537:36.2><span>Saṁvaṭṭaye bhūtadharā vasundharā; </span></div><p><div class=verse-container id=ja537:36.3><span>Siluccayo meru samūlamuppate, </span></div><p><div class=verse-container id=ja537:36.4><span>Na tvevahaṁ rāja musā bhaṇeyyaṁ. </span></div><p><div class=verse-container id=ja537:37.1><span>Asiñca sattiñca parāmasāmi, </span></div><p><div class=verse-container id=ja537:37.2><span>Sapathampi te samma ahaṁ karomi; </span></div><p><div class=verse-container id=ja537:37.3><span>Tayā pamutto anaṇo bhavitvā, </span></div><p><div class=verse-container id=ja537:37.4><span>Saccānurakkhī punarāvajissaṁ”. </span></div><p><div class=verse-container id=ja537:38.1><span>“Yo te kato saṅgaro brāhmaṇena, </span></div><p><div class=verse-container id=ja537:38.2><span>Raṭṭhe sake issariye ṭhitena; </span></div><p><div class=verse-container id=ja537:38.3><span>Taṁ saṅgaraṁ brāhmaṇasappadāya, </span></div><p><div class=verse-container id=ja537:38.4><span>Saccānurakkhī punarāvajassu”. </span></div><p><div class=verse-container id=ja537:39.1><span>“Yo me kato saṅgaro brāhmaṇena, </span></div><p><div class=verse-container id=ja537:39.2><span>Raṭṭhe sake issariye ṭhitena; </span></div><p><div class=verse-container id=ja537:39.3><span>Taṁ saṅgaraṁ brāhmaṇasappadāya, </span></div><p><div class=verse-container id=ja537:39.4><span>Saccānurakkhī punarāvajissaṁ”. </span></div><p><div class=verse-container id=ja537:40.1><span>Mutto ca so porisādassa hatthā, </span></div><p><div class=verse-container id=ja537:40.2><span>Gantvāna taṁ brāhmaṇaṁ etadavoca; </span></div><p><div class=verse-container id=ja537:40.3><span>“Suṇoma gāthāyo satārahāyo, </span></div><p><div class=verse-container id=ja537:40.4><span>Yā me sutā assu hitāya brahme”. </span></div><p><div class=verse-container id=ja537:41.1><span>“Sakideva sutasoma, </span></div><p><div class=verse-container id=ja537:41.2><span>sabbhi hoti samāgamo; </span></div><p><div class=verse-container id=ja537:41.3><span>Sā naṁ saṅgati pāleti, </span></div><p><div class=verse-container id=ja537:41.4><span>nāsabbhi bahu saṅgamo. </span></div><p><div class=verse-container id=ja537:42.1><span>Sabbhireva samāsetha, </span></div><p><div class=verse-container id=ja537:42.2><span>sabbhi kubbetha santhavaṁ; </span></div><p><div class=verse-container id=ja537:42.3><span>Sataṁ saddhammamaññāya, </span></div><p><div class=verse-container id=ja537:42.4><span>seyyo hoti na pāpiyo. </span></div><p><div class=verse-container id=ja537:43.1><span>Jīranti ve rājarathā sucittā, </span></div><p><div class=verse-container id=ja537:43.2><span>Atho sarīrampi jaraṁ upeti; </span></div><p><div class=verse-container id=ja537:43.3><span>Satañca dhammo na jaraṁ upeti, </span></div><p><div class=verse-container id=ja537:43.4><span>Santo have sabbhi pavedayanti. </span></div><p><div class=verse-container id=ja537:44.1><span>Nabhañca dūre pathavī ca dūre, </span></div><p><div class=verse-container id=ja537:44.2><span>Pāraṁ samuddassa tadāhu dūre; </span></div><p><div class=verse-container id=ja537:44.3><span>Tato have dūrataraṁ vadanti, </span></div><p><div class=verse-container id=ja537:44.4><span>Satañca dhammo asatañca rāja”. </span></div><p><div class=verse-container id=ja537:45.1><span>“Sahassiyā imā gāthā, </span></div><p><div class=verse-container id=ja537:45.2><span>nahimā gāthā satārahā; </span></div><p><div class=verse-container id=ja537:45.3><span>Cattāri tvaṁ sahassāni, </span></div><p><div class=verse-container id=ja537:45.4><span>khippaṁ gaṇhāhi brāhmaṇa”. </span></div><p><div class=verse-container id=ja537:46.1><span>“Āsītiyā nāvutiyā ca gāthā, </span></div><p><div class=verse-container id=ja537:46.2><span>Satārahā cāpi bhaveyya gāthā; </span></div><p><div class=verse-container id=ja537:46.3><span>Paccattameva sutasoma jānahi, </span></div><p><div class=verse-container id=ja537:46.4><span>Sahassiyā nāma kā atthi gāthā”. </span></div><p><div class=verse-container id=ja537:47.1><span>“Icchāmi vohaṁ sutavuddhimattano, </span></div><p><div class=verse-container id=ja537:47.2><span>Santoti maṁ sappurisā bhajeyyuṁ; </span></div><p><div class=verse-container id=ja537:47.3><span>Ahaṁ savantīhi mahodadhīva, </span></div><p><div class=verse-container id=ja537:47.4><span>Na hi tāta tappāmi subhāsitena. </span></div><p><div class=verse-container id=ja537:48.1><span>Aggi yathā tiṇakaṭṭhaṁ dahanto, </span></div><p><div class=verse-container id=ja537:48.2><span>Na tappatī sāgarova nadīhi; </span></div><p><div class=verse-container id=ja537:48.3><span>Evampi te paṇḍitā rājaseṭṭha, </span></div><p><div class=verse-container id=ja537:48.4><span>Sutvā na tappanti subhāsitena. </span></div><p><div class=verse-container id=ja537:49.1><span>Sakassa dāsassa yadā suṇomi, </span></div><p><div class=verse-container id=ja537:49.2><span>Gāthaṁ ahaṁ atthavatiṁ janinda; </span></div><p><div class=verse-container id=ja537:49.3><span>Tameva sakkacca nisāmayāmi, </span></div><p><div class=verse-container id=ja537:49.4><span>Na hi tāta dhammesu mamatthi titti. </span></div><p><div class=verse-container id=ja537:50.1><span>Idaṁ te raṭṭhaṁ sadhanaṁ sayoggaṁ, </span></div><p><div class=verse-container id=ja537:50.2><span>Sakāyuraṁ sabbakāmūpapannaṁ; </span></div><p><div class=verse-container id=ja537:50.3><span>Kiṁ kāmahetu paribhāsasi maṁ, </span></div><p><div class=verse-container id=ja537:50.4><span>Gacchāmahaṁ porisādassa ñatte”. </span></div><p><div class=verse-container id=ja537:51.1><span>“Attānurakkhāya bhavanti hete, </span></div><p><div class=verse-container id=ja537:51.2><span>Hatthārohā rathikā pattikā ca; </span></div><p><div class=verse-container id=ja537:51.3><span>Assāruhā ye ca dhanuggahāse, </span></div><p><div class=verse-container id=ja537:51.4><span>Senaṁ payuñjāma hanāma sattuṁ”. </span></div><p><div class=verse-container id=ja537:52.1><span>“Sudukkaraṁ porisādo akāsi, </span></div><p><div class=verse-container id=ja537:52.2><span>Jīvaṁ gahetvāna avassajī maṁ; </span></div><p><div class=verse-container id=ja537:52.3><span>Taṁ tādisaṁ pubbakiccaṁ saranto, </span></div><p><div class=verse-container id=ja537:52.4><span>Dubbhe ahaṁ tassa kathaṁ janinda”. </span></div><p><div class=verse-container id=ja537:53.1><span>Vanditvā so pitaraṁ mātarañca, </span></div><p><div class=verse-container id=ja537:53.2><span>Anusāsetvā negamañca balañca; </span></div><p><div class=verse-container id=ja537:53.3><span>Saccavādī saccānurakkhamāno, </span></div><p><div class=verse-container id=ja537:53.4><span>Agamāsi so yattha porisādo. </span></div><p><div class=verse-container id=ja537:54.1><span>“Kato mayā saṅgaro brāhmaṇena, </span></div><p><div class=verse-container id=ja537:54.2><span>Raṭṭhe sake issariye ṭhitena; </span></div><p><div class=verse-container id=ja537:54.3><span>Taṁ saṅgaraṁ brāhmaṇasappadāya, </span></div><p><div class=verse-container id=ja537:54.4><span>Saccānurakkhī punarāgatosmi; </span></div><p><div class=verse-container id=ja537:54.5><span>Yajassu yaññaṁ khāda maṁ porisāda”. </span></div><p><div class=verse-container id=ja537:55.1><span>“Na hāyate khāditaṁ mayhaṁ pacchā, </span></div><p><div class=verse-container id=ja537:55.2><span>Citakā ayaṁ tāva sadhūmikāva; </span></div><p><div class=verse-container id=ja537:55.3><span>Niddhūmake pacitaṁ sādhupakkaṁ, </span></div><p><div class=verse-container id=ja537:55.4><span>Suṇoma gāthāyo satārahāyo”. </span></div><p><div class=verse-container id=ja537:56.1><span>“Adhammiko tvaṁ porisādakāsi, </span></div><p><div class=verse-container id=ja537:56.2><span>Raṭṭhā ca bhaṭṭho udarassa hetu; </span></div><p><div class=verse-container id=ja537:56.3><span>Dhammañcimā abhivadanti gāthā, </span></div><p><div class=verse-container id=ja537:56.4><span>Dhammo ca adhammo ca kuhiṁ sameti. </span></div><p><div class=verse-container id=ja537:57.1><span>Adhammikassa luddassa, </span></div><p><div class=verse-container id=ja537:57.2><span>niccaṁ lohitapāṇino; </span></div><p><div class=verse-container id=ja537:57.3><span>Natthi saccaṁ kuto dhammo, </span></div><p><div class=verse-container id=ja537:57.4><span>kiṁ sutena karissasi”. </span></div><p><div class=verse-container id=ja537:58.1><span>“Yo maṁsahetu migavaṁ careyya, </span></div><p><div class=verse-container id=ja537:58.2><span>Yo vā hane purisamattahetu; </span></div><p><div class=verse-container id=ja537:58.3><span>Ubhopi te pecca samā bhavanti, </span></div><p><div class=verse-container id=ja537:58.4><span>Kasmā no adhammikaṁ brūsi maṁ tvaṁ”. </span></div><p><div class=verse-container id=ja537:59.1><span>“Pañca pañca na khā bhakkhā, </span></div><p><div class=verse-container id=ja537:59.2><span>khattiyena pajānatā; </span></div><p><div class=verse-container id=ja537:59.3><span>Abhakkhaṁ rāja bhakkhesi, </span></div><p><div class=verse-container id=ja537:59.4><span>tasmā adhammiko tuvaṁ”. </span></div><p><div class=verse-container id=ja537:60.1><span>“Mutto tuvaṁ porisādassa hatthā, </span></div><p><div class=verse-container id=ja537:60.2><span>Gantvā sakaṁ mandiraṁ kāmakāmī; </span></div><p><div class=verse-container id=ja537:60.3><span>Amittahatthaṁ punarāgatosi, </span></div><p><div class=verse-container id=ja537:60.4><span>Na khattadhamme kusalosi rāja”. </span></div><p><div class=verse-container id=ja537:61.1><span>“Ye khattadhamme kusalā bhavanti, </span></div><p><div class=verse-container id=ja537:61.2><span>Pāyena te nerayikā bhavanti; </span></div><p><div class=verse-container id=ja537:61.3><span>Tasmā ahaṁ khattadhammaṁ pahāya, </span></div><p><div class=verse-container id=ja537:61.4><span>Saccānurakkhī punarāgatosmi; </span></div><p><div class=verse-container id=ja537:61.5><span>Yajassu yaññaṁ khāda maṁ porisāda”. </span></div><p><div class=verse-container id=ja537:62.1><span>“Pāsādavāsā pathavīgavāssā, </span></div><p><div class=verse-container id=ja537:62.2><span>Kāmitthiyo kāsikacandanañca; </span></div><p><div class=verse-container id=ja537:62.3><span>Sabbaṁ tahiṁ labhasi sāmitāya, </span></div><p><div class=verse-container id=ja537:62.4><span>Saccena kiṁ passasi ānisaṁsaṁ”. </span></div><p><div class=verse-container id=ja537:63.1><span>“Ye kecime atthi rasā pathabyā, </span></div><p><div class=verse-container id=ja537:63.2><span>Saccaṁ tesaṁ sādhutaraṁ rasānaṁ; </span></div><p><div class=verse-container id=ja537:63.3><span>Sacce ṭhitā samaṇabrāhmaṇā ca, </span></div><p><div class=verse-container id=ja537:63.4><span>Taranti jātimaraṇassa pāraṁ”. </span></div><p><div class=verse-container id=ja537:64.1><span>“Mutto tuvaṁ porisādassa hatthā, </span></div><p><div class=verse-container id=ja537:64.2><span>Gantvā sakaṁ mandiraṁ kāmakāmī; </span></div><p><div class=verse-container id=ja537:64.3><span>Amittahatthaṁ punarāgatosi, </span></div><p><div class=verse-container id=ja537:64.4><span>Na hi nūna te maraṇabhayaṁ janinda; </span></div><p><div class=verse-container id=ja537:64.5><span>Alīnacitto asi saccavādī”. </span></div><p><div class=verse-container id=ja537:65.1><span>“Katā me kalyāṇā anekarūpā, </span></div><p><div class=verse-container id=ja537:65.2><span>Yaññā yiṭṭhā ye vipulā pasatthā; </span></div><p><div class=verse-container id=ja537:65.3><span>Visodhito paralokassa maggo, </span></div><p><div class=verse-container id=ja537:65.4><span>Dhamme ṭhito ko maraṇassa bhāye. </span></div><p><div class=verse-container id=ja537:66.1><span>Katā me kalyāṇā anekarūpā, </span></div><p><div class=verse-container id=ja537:66.2><span>Yaññā yiṭṭhā ye vipulā pasatthā; </span></div><p><div class=verse-container id=ja537:66.3><span>Anānutappaṁ paralokaṁ gamissaṁ, </span></div><p><div class=verse-container id=ja537:66.4><span>Yajassu yaññaṁ ada maṁ porisāda. </span></div><p><div class=verse-container id=ja537:67.1><span>Pitā ca mātā ca upaṭṭhitā me, </span></div><p><div class=verse-container id=ja537:67.2><span>Dhammena me issariyaṁ pasatthaṁ; </span></div><p><div class=verse-container id=ja537:67.3><span>Visodhito paralokassa maggo, </span></div><p><div class=verse-container id=ja537:67.4><span>Dhamme ṭhito ko maraṇassa bhāye. </span></div><p><div class=verse-container id=ja537:68.1><span>Pitā ca mātā ca upaṭṭhitā me, </span></div><p><div class=verse-container id=ja537:68.2><span>Dhammena me issariyaṁ pasatthaṁ; </span></div><p><div class=verse-container id=ja537:68.3><span>Anānutappaṁ paralokaṁ gamissaṁ, </span></div><p><div class=verse-container id=ja537:68.4><span>Yajassu yaññaṁ ada maṁ porisāda. </span></div><p><div class=verse-container id=ja537:69.1><span>Ñātīsu mittesu katā me kārā, </span></div><p><div class=verse-container id=ja537:69.2><span>Dhammena me issariyaṁ pasatthaṁ; </span></div><p><div class=verse-container id=ja537:69.3><span>Visodhito paralokassa maggo, </span></div><p><div class=verse-container id=ja537:69.4><span>Dhamme ṭhito ko maraṇassa bhāye. </span></div><p><div class=verse-container id=ja537:70.1><span>Ñātīsu mittesu katā me kārā, </span></div><p><div class=verse-container id=ja537:70.2><span>Dhammena me issariyaṁ pasatthaṁ; </span></div><p><div class=verse-container id=ja537:70.3><span>Anānutappaṁ paralokaṁ gamissaṁ, </span></div><p><div class=verse-container id=ja537:70.4><span>Yajassu yaññaṁ ada maṁ porisāda. </span></div><p><div class=verse-container id=ja537:71.1><span>Dinnaṁ me dānaṁ bahudhā bahūnaṁ, </span></div><p><div class=verse-container id=ja537:71.2><span>Santappitā samaṇabrāhmaṇā ca; </span></div><p><div class=verse-container id=ja537:71.3><span>Visodhito paralokassa maggo, </span></div><p><div class=verse-container id=ja537:71.4><span>Dhamme ṭhito ko maraṇassa bhāye. </span></div><p><div class=verse-container id=ja537:72.1><span>Dinnaṁ me dānaṁ bahudhā bahūnaṁ, </span></div><p><div class=verse-container id=ja537:72.2><span>Santappitā samaṇabrāhmaṇā ca; </span></div><p><div class=verse-container id=ja537:72.3><span>Anānutappaṁ paralokaṁ gamissaṁ, </span></div><p><div class=verse-container id=ja537:72.4><span>Yajassu yaññaṁ ada maṁ porisāda”. </span></div><p><div class=verse-container id=ja537:73.1><span>“Visaṁ pajānaṁ puriso adeyya, </span></div><p><div class=verse-container id=ja537:73.2><span>Āsīvisaṁ jalitamuggatejaṁ; </span></div><p><div class=verse-container id=ja537:73.3><span>Muddhāpi tassa viphaleyya sattadhā, </span></div><p><div class=verse-container id=ja537:73.4><span>Yo tādisaṁ saccavādiṁ adeyya. </span></div><p><div class=verse-container id=ja537:74.1><span>Sutvā dhammaṁ vijānanti, </span></div><p><div class=verse-container id=ja537:74.2><span>Narā kalyāṇapāpakaṁ; </span></div><p><div class=verse-container id=ja537:74.3><span>Api gāthā suṇitvāna, </span></div><p><div class=verse-container id=ja537:74.4><span>Dhamme me ramate mano”. </span></div><p><div class=verse-container id=ja537:75.1><span>“Sakideva mahārāja, </span></div><p><div class=verse-container id=ja537:75.2><span>sabbhi hoti samāgamo; </span></div><p><div class=verse-container id=ja537:75.3><span>Sā naṁ saṅgati pāleti, </span></div><p><div class=verse-container id=ja537:75.4><span>nāsabbhi bahu saṅgamo. </span></div><p><div class=verse-container id=ja537:76.1><span>Sabbhireva samāsetha, </span></div><p><div class=verse-container id=ja537:76.2><span>sabbhi kubbetha santhavaṁ; </span></div><p><div class=verse-container id=ja537:76.3><span>Sataṁ saddhammamaññāya, </span></div><p><div class=verse-container id=ja537:76.4><span>seyyo hoti na pāpiyo. </span></div><p><div class=verse-container id=ja537:77.1><span>Jīranti ve rājarathā sucittā, </span></div><p><div class=verse-container id=ja537:77.2><span>Atho sarīrampi jaraṁ upeti; </span></div><p><div class=verse-container id=ja537:77.3><span>Satañca dhammo na jaraṁ upeti, </span></div><p><div class=verse-container id=ja537:77.4><span>Santo have sabbhi pavedayanti. </span></div><p><div class=verse-container id=ja537:78.1><span>Nabhañca dūre pathavī ca dūre, </span></div><p><div class=verse-container id=ja537:78.2><span>Pāraṁ samuddassa tadāhu dūre; </span></div><p><div class=verse-container id=ja537:78.3><span>Tato have dūrataraṁ vadanti, </span></div><p><div class=verse-container id=ja537:78.4><span>Satañca dhammo asatañca rāja”. </span></div><p><div class=verse-container id=ja537:79.1><span>“Gāthā imā atthavatī subyañjanā, </span></div><p><div class=verse-container id=ja537:79.2><span>Subhāsitā tuyha janinda sutvā; </span></div><p><div class=verse-container id=ja537:79.3><span>Ānandi vitto sumano patīto, </span></div><p><div class=verse-container id=ja537:79.4><span>Cattāri te samma vare dadāmi”. </span></div><p><div class=verse-container id=ja537:80.1><span>“Yo nattano maraṇaṁ bujjhasi tuvaṁ, </span></div><p><div class=verse-container id=ja537:80.2><span>Hitāhitaṁ vinipātañca saggaṁ; </span></div><p><div class=verse-container id=ja537:80.3><span>Giddho rase duccarite niviṭṭho, </span></div><p><div class=verse-container id=ja537:80.4><span>Kiṁ tvaṁ varaṁ dassasi pāpadhamma. </span></div><p><div class=verse-container id=ja537:81.1><span>Ahañca taṁ dehi varanti vajjaṁ, </span></div><p><div class=verse-container id=ja537:81.2><span>Tvañcāpi datvāna avākareyya; </span></div><p><div class=verse-container id=ja537:81.3><span>Sandiṭṭhikaṁ kalahamimaṁ vivādaṁ, </span></div><p><div class=verse-container id=ja537:81.4><span>Ko paṇḍito jānamupabbajeyya”. </span></div><p><div class=verse-container id=ja537:82.1><span>“Na taṁ varaṁ arahati jantu dātuṁ, </span></div><p><div class=verse-container id=ja537:82.2><span>Yaṁ vāpi datvāna avākareyya; </span></div><p><div class=verse-container id=ja537:82.3><span>Varassu samma avikampamāno, </span></div><p><div class=verse-container id=ja537:82.4><span>Pāṇaṁ cajitvānapi dassameva”. </span></div><p><div class=verse-container id=ja537:83.1><span>“Ariyassa ariyena sameti sakhyaṁ, </span></div><p><div class=verse-container id=ja537:83.2><span>Paññassa paññāṇavatā sameti; </span></div><p><div class=verse-container id=ja537:83.3><span>Passeyya taṁ vassasataṁ arogaṁ, </span></div><p><div class=verse-container id=ja537:83.4><span>Etaṁ varānaṁ paṭhamaṁ varāmi”. </span></div><p><div class=verse-container id=ja537:84.1><span>“Ariyassa ariyena sameti sakhyaṁ, </span></div><p><div class=verse-container id=ja537:84.2><span>Paññassa paññāṇavatā sameti; </span></div><p><div class=verse-container id=ja537:84.3><span>Passāsi maṁ vassasataṁ arogaṁ, </span></div><p><div class=verse-container id=ja537:84.4><span>Etaṁ varānaṁ paṭhamaṁ dadāmi”. </span></div><p><div class=verse-container id=ja537:85.1><span>“Ye khattiyāse idha bhūmipālā, </span></div><p><div class=verse-container id=ja537:85.2><span>Muddhābhisittā katanāmadheyyā; </span></div><p><div class=verse-container id=ja537:85.3><span>Na tādise bhūmipatī adesi, </span></div><p><div class=verse-container id=ja537:85.4><span>Etaṁ varānaṁ dutiyaṁ varāmi”. </span></div><p><div class=verse-container id=ja537:86.1><span>“Ye khattiyāse idha bhūmipālā, </span></div><p><div class=verse-container id=ja537:86.2><span>Muddhābhisittā katanāmadheyyā; </span></div><p><div class=verse-container id=ja537:86.3><span>Na tādise bhūmipatī ademi, </span></div><p><div class=verse-container id=ja537:86.4><span>Etaṁ varānaṁ dutiyaṁ dadāmi”. </span></div><p><div class=verse-container id=ja537:87.1><span>“Parosataṁ khattiyā te gahitā, </span></div><p><div class=verse-container id=ja537:87.2><span>Talāvutā assumukhā rudantā; </span></div><p><div class=verse-container id=ja537:87.3><span>Sake te raṭṭhe paṭipādayāhi, </span></div><p><div class=verse-container id=ja537:87.4><span>Etaṁ varānaṁ tatiyaṁ varāmi”. </span></div><p><div class=verse-container id=ja537:88.1><span>“Parosataṁ khattiyā me gahitā, </span></div><p><div class=verse-container id=ja537:88.2><span>Talāvutā assumukhā rudantā; </span></div><p><div class=verse-container id=ja537:88.3><span>Sake te raṭṭhe paṭipādayāmi, </span></div><p><div class=verse-container id=ja537:88.4><span>Etaṁ varānaṁ tatiyaṁ dadāmi”. </span></div><p><div class=verse-container id=ja537:89.1><span>“Chiddaṁ te raṭṭhaṁ byathitā bhayā hi, </span></div><p><div class=verse-container id=ja537:89.2><span>Puthū narā leṇamanuppaviṭṭhā; </span></div><p><div class=verse-container id=ja537:89.3><span>Manussamaṁsaṁ viramehi rāja, </span></div><p><div class=verse-container id=ja537:89.4><span>Etaṁ varānaṁ catutthaṁ varāmi”. </span></div><p><div class=verse-container id=ja537:90.1><span>“Addhā hi so bhakkho mama manāpo, </span></div><p><div class=verse-container id=ja537:90.2><span>Etassa hetumhi vanaṁ paviṭṭho; </span></div><p><div class=verse-container id=ja537:90.3><span>Sohaṁ kathaṁ etto upārameyyaṁ, </span></div><p><div class=verse-container id=ja537:90.4><span>Aññaṁ varānaṁ catutthaṁ varassu”. </span></div><p><div class=verse-container id=ja537:91.1><span>“Na ve piyaṁ meti janinda tādiso, </span></div><p><div class=verse-container id=ja537:91.2><span>Attaṁ niraṅkacca piyāni sevati; </span></div><p><div class=verse-container id=ja537:91.3><span>Attāva seyyo paramā ca seyyo, </span></div><p><div class=verse-container id=ja537:91.4><span>Labbhā piyā ocitatthena pacchā”. </span></div><p><div class=verse-container id=ja537:92.1><span>“Piyaṁ me mānusaṁ maṁsaṁ, </span></div><p><div class=verse-container id=ja537:92.2><span>Sutasoma vijānahi; </span></div><p><div class=verse-container id=ja537:92.3><span>Namhi sakkā nivāretuṁ, </span></div><p><div class=verse-container id=ja537:92.4><span>Aññaṁ varaṁ samma varassu”. </span></div><p><div class=verse-container id=ja537:93.1><span>“Yo ve piyaṁ meti piyānurakkhī, </span></div><p><div class=verse-container id=ja537:93.2><span>Attaṁ niraṅkacca piyāni sevati; </span></div><p><div class=verse-container id=ja537:93.3><span>Soṇḍova pitvā visamissapānaṁ, </span></div><p><div class=verse-container id=ja537:93.4><span>Teneva so hoti dukkhī parattha. </span></div><p><div class=verse-container id=ja537:94.1><span>Yo cīdha saṅkhāya piyāni hitvā, </span></div><p><div class=verse-container id=ja537:94.2><span>Kicchenapi sevati ariyadhamme; </span></div><p><div class=verse-container id=ja537:94.3><span>Dukkhitova pitvāna yathosadhāni, </span></div><p><div class=verse-container id=ja537:94.4><span>Teneva so hoti sukhī parattha”. </span></div><p><div class=verse-container id=ja537:95.1><span>“Ohāyahaṁ pitaraṁ mātarañca, </span></div><p><div class=verse-container id=ja537:95.2><span>Manāpiye kāmaguṇe ca pañca; </span></div><p><div class=verse-container id=ja537:95.3><span>Etassa hetumhi vanaṁ paviṭṭho, </span></div><p><div class=verse-container id=ja537:95.4><span>Taṁ te varaṁ kinti mahaṁ dadāmi”. </span></div><p><div class=verse-container id=ja537:96.1><span>“Na paṇḍitā diguṇamāhu vākyaṁ, </span></div><p><div class=verse-container id=ja537:96.2><span>Saccappaṭiññāva bhavanti santo; </span></div><p><div class=verse-container id=ja537:96.3><span>Varassu samma iti maṁ avoca, </span></div><p><div class=verse-container id=ja537:96.4><span>Iccabravī tvaṁ na hi te sameti”. </span></div><p><div class=verse-container id=ja537:97.1><span>“Apuññalābhaṁ ayasaṁ akittiṁ, </span></div><p><div class=verse-container id=ja537:97.2><span>Pāpaṁ bahuṁ duccaritaṁ kilesaṁ; </span></div><p><div class=verse-container id=ja537:97.3><span>Manussamaṁsassa kate upāgā, </span></div><p><div class=verse-container id=ja537:97.4><span>Taṁ te varaṁ kinti mahaṁ dadeyyaṁ”. </span></div><p><div class=verse-container id=ja537:98.1><span>“Na taṁ varaṁ arahati jantu dātuṁ, </span></div><p><div class=verse-container id=ja537:98.2><span>Yaṁ vāpi datvāna avākareyya; </span></div><p><div class=verse-container id=ja537:98.3><span>Varassu samma avikampamāno, </span></div><p><div class=verse-container id=ja537:98.4><span>Pāṇaṁ cajitvānapi dassameva. </span></div><p><div class=verse-container id=ja537:99.1><span>Pāṇaṁ cajanti santo nāpi dhammaṁ, </span></div><p><div class=verse-container id=ja537:99.2><span>Saccappaṭiññāva bhavanti santo; </span></div><p><div class=verse-container id=ja537:99.3><span>Datvā varaṁ khippamavākarohi, </span></div><p><div class=verse-container id=ja537:99.4><span>Etena sampajja surājaseṭṭha. </span></div><p><div class=verse-container id=ja537:100.1><span>Caje dhanaṁ aṅgavarassa hetu, </span></div><p><div class=verse-container id=ja537:100.2><span>Aṅgaṁ caje jīvitaṁ rakkhamāno; </span></div><p><div class=verse-container id=ja537:100.3><span>Aṅgaṁ dhanaṁ jīvitañcāpi sabbaṁ, </span></div><p><div class=verse-container id=ja537:100.4><span>Caje naro dhammamanussaranto. </span></div><p><div class=verse-container id=ja537:101.1><span>Yasmā hi dhammaṁ puriso vijaññā, </span></div><p><div class=verse-container id=ja537:101.2><span>Ye cassa kaṅkhaṁ vinayanti santo; </span></div><p><div class=verse-container id=ja537:101.3><span>Taṁ hissa dīpañca parāyaṇañca, </span></div><p><div class=verse-container id=ja537:101.4><span>Na tena mittiṁ jirayetha pañño”. </span></div><p><div class=verse-container id=ja537:102.1><span>“Addhā hi so bhakkho mama manāpo, </span></div><p><div class=verse-container id=ja537:102.2><span>Etassa hetumhi vanaṁ paviṭṭho; </span></div><p><div class=verse-container id=ja537:102.3><span>Sace ca maṁ yācasi etamatthaṁ, </span></div><p><div class=verse-container id=ja537:102.4><span>Etampi te samma varaṁ dadāmi. </span></div><p><div class=verse-container id=ja537:103.1><span>Satthā ca me hosi sakhā ca mesi, </span></div><p><div class=verse-container id=ja537:103.2><span>Vacanampi te samma ahaṁ akāsiṁ; </span></div><p><div class=verse-container id=ja537:103.3><span>Tuvampi me samma karohi vākyaṁ, </span></div><p><div class=verse-container id=ja537:103.4><span>Ubhopi gantvāna pamocayāma”. </span></div><p><div class=verse-container id=ja537:104.1><span>“Satthā ca te homi sakhā ca tyamhi, </span></div><p><div class=verse-container id=ja537:104.2><span>Vacanampi me samma tuvaṁ akāsi; </span></div><p><div class=verse-container id=ja537:104.3><span>Ahampi te samma karomi vākyaṁ, </span></div><p><div class=verse-container id=ja537:104.4><span>Ubhopi gantvāna pamocayāma”. </span></div><p><div class=verse-container id=ja537:105.1><span>“Kammāsapādena viheṭhitattha, </span></div><p><div class=verse-container id=ja537:105.2><span>Talāvutā assumukhā rudantā; </span></div><p><div class=verse-container id=ja537:105.3><span>Na jātu dubbhetha imassa rañño, </span></div><p><div class=verse-container id=ja537:105.4><span>Saccappaṭiññaṁ me paṭissuṇātha”. </span></div><p><div class=verse-container id=ja537:106.1><span>“Kammāsapādena viheṭhitamhā, </span></div><p><div class=verse-container id=ja537:106.2><span>Talāvutā assumukhā rudantā; </span></div><p><div class=verse-container id=ja537:106.3><span>Na jātu dubbhema imassa rañño, </span></div><p><div class=verse-container id=ja537:106.4><span>Saccappaṭiññaṁ te paṭissuṇāma”. </span></div><p><div class=verse-container id=ja537:107.1><span>“Yathā pitā vā atha vāpi mātā, </span></div><p><div class=verse-container id=ja537:107.2><span>Anukampakā atthakāmā pajānaṁ; </span></div><p><div class=verse-container id=ja537:107.3><span>Evameva vo hotu ayañca rājā, </span></div><p><div class=verse-container id=ja537:107.4><span>Tumhe ca vo hotha yatheva puttā”. </span></div><p><div class=verse-container id=ja537:108.1><span>“Yathā pitā vā atha vāpi mātā, </span></div><p><div class=verse-container id=ja537:108.2><span>Anukampakā atthakāmā pajānaṁ; </span></div><p><div class=verse-container id=ja537:108.3><span>Evameva no hotu ayañca rājā, </span></div><p><div class=verse-container id=ja537:108.4><span>Mayampi hessāma yatheva puttā”. </span></div><p><div class=verse-container id=ja537:109.1><span>“Catuppadaṁ sakuṇañcāpi maṁsaṁ, </span></div><p><div class=verse-container id=ja537:109.2><span>Sūdehi randhaṁ sukataṁ suniṭṭhitaṁ; </span></div><p><div class=verse-container id=ja537:109.3><span>Sudhaṁva indo paribhuñjiyāna, </span></div><p><div class=verse-container id=ja537:109.4><span>Hitvā katheko ramasī araññe. </span></div><p><div class=verse-container id=ja537:110.1><span>Tā khattiyā vallivilākamajjhā, </span></div><p><div class=verse-container id=ja537:110.2><span>Alaṅkatā samparivārayitvā; </span></div><p><div class=verse-container id=ja537:110.3><span>Indaṁva devesu pamodayiṁsu, </span></div><p><div class=verse-container id=ja537:110.4><span>Hitvā katheko ramasī araññe. </span></div><p><div class=verse-container id=ja537:111.1><span>Tambūpadhāne bahugoṇakamhi, </span></div><p><div class=verse-container id=ja537:111.2><span>Subhamhi sabbassayanamhi saṅge; </span></div><p><div class=verse-container id=ja537:111.3><span>Seyyassa majjhamhi sukhaṁ sayitvā, </span></div><p><div class=verse-container id=ja537:111.4><span>Hitvā katheko ramasī araññe. </span></div><p><div class=verse-container id=ja537:112.1><span>Pāṇissaraṁ kumbhathūṇaṁ nisīthe, </span></div><p><div class=verse-container id=ja537:112.2><span>Athopi ve nippurisampi tūriyaṁ; </span></div><p><div class=verse-container id=ja537:112.3><span>Bahuṁ sugītañca suvāditañca, </span></div><p><div class=verse-container id=ja537:112.4><span>Hitvā katheko ramasī araññe. </span></div><p><div class=verse-container id=ja537:113.1><span>Uyyānasampannaṁ pahūtamālyaṁ, </span></div><p><div class=verse-container id=ja537:113.2><span>Migājinūpetapuraṁ surammaṁ; </span></div><p><div class=verse-container id=ja537:113.3><span>Hayehi nāgehi rathehupetaṁ, </span></div><p><div class=verse-container id=ja537:113.4><span>Hitvā katheko ramasī araññe”. </span></div><p><div class=verse-container id=ja537:114.1><span>“Kāḷapakkhe yathā cando, </span></div><p><div class=verse-container id=ja537:114.2><span>hāyateva suve suve; </span></div><p><div class=verse-container id=ja537:114.3><span>Kāḷapakkhūpamo rāja, </span></div><p><div class=verse-container id=ja537:114.4><span>asataṁ hoti samāgamo. </span></div><p><div class=verse-container id=ja537:115.1><span>Yathāhaṁ rasakamāgamma, </span></div><p><div class=verse-container id=ja537:115.2><span>sūdaṁ kāpurisādhamaṁ; </span></div><p><div class=verse-container id=ja537:115.3><span>Akāsiṁ pāpakaṁ kammaṁ, </span></div><p><div class=verse-container id=ja537:115.4><span>yena gacchāmi duggatiṁ. </span></div><p><div class=verse-container id=ja537:116.1><span>Sukkapakkhe yathā cando, </span></div><p><div class=verse-container id=ja537:116.2><span>vaḍḍhateva suve suve; </span></div><p><div class=verse-container id=ja537:116.3><span>Sukkapakkhūpamo rāja, </span></div><p><div class=verse-container id=ja537:116.4><span>sataṁ hoti samāgamo. </span></div><p><div class=verse-container id=ja537:117.1><span>Yathāhaṁ tuvamāgamma, </span></div><p><div class=verse-container id=ja537:117.2><span>sutasoma vijānahi; </span></div><p><div class=verse-container id=ja537:117.3><span>Kāhāmi kusalaṁ kammaṁ, </span></div><p><div class=verse-container id=ja537:117.4><span>yena gacchāmi suggatiṁ. </span></div><p><div class=verse-container id=ja537:118.1><span>Thale yathā vāri janinda vuṭṭhaṁ, </span></div><p><div class=verse-container id=ja537:118.2><span>Anaddhaneyyaṁ na ciraṭṭhitīkaṁ; </span></div><p><div class=verse-container id=ja537:118.3><span>Evampi hoti asataṁ samāgamo, </span></div><p><div class=verse-container id=ja537:118.4><span>Anaddhaneyyo udakaṁ thaleva. </span></div><p><div class=verse-container id=ja537:119.1><span>Sare yathā vāri janinda vuṭṭhaṁ, </span></div><p><div class=verse-container id=ja537:119.2><span>Ciraṭṭhitīkaṁ naravīraseṭṭha; </span></div><p><div class=verse-container id=ja537:119.3><span>Evampi ve hoti sataṁ samāgamo, </span></div><p><div class=verse-container id=ja537:119.4><span>Ciraṭṭhitīko udakaṁ sareva. </span></div><p><div class=verse-container id=ja537:120.1><span>Abyāyiko hoti sataṁ samāgamo, </span></div><p><div class=verse-container id=ja537:120.2><span>Yāvampi tiṭṭheyya tatheva hoti; </span></div><p><div class=verse-container id=ja537:120.3><span>Khippañhi veti asataṁ samāgamo, </span></div><p><div class=verse-container id=ja537:120.4><span>Tasmā sataṁ dhammo asabbhi ārakā”. </span></div><p><div class=verse-container id=ja537:121.1><span>“Na so rājā yo ajeyyaṁ jināti, </span></div><p><div class=verse-container id=ja537:121.2><span>Na so sakhā yo sakhāraṁ jināti; </span></div><p><div class=verse-container id=ja537:121.3><span>Na sā bhariyā yā patino na vibheti, </span></div><p><div class=verse-container id=ja537:121.4><span>Na te puttā ye na bharanti jiṇṇaṁ. </span></div><p><div class=verse-container id=ja537:122.1><span>Na sā sabhā yattha na santi santo, </span></div><p><div class=verse-container id=ja537:122.2><span>Na te santo ye na bhaṇanti dhammaṁ; </span></div><p><div class=verse-container id=ja537:122.3><span>Rāgañca dosañca pahāya mohaṁ, </span></div><p><div class=verse-container id=ja537:122.4><span>Dhammaṁ bhaṇantāva bhavanti santo. </span></div><p><div class=verse-container id=ja537:123.1><span>Nābhāsamānaṁ jānanti, </span></div><p><div class=verse-container id=ja537:123.2><span>missaṁ bālehi paṇḍitaṁ; </span></div><p><div class=verse-container id=ja537:123.3><span>Bhāsamānañca jānanti, </span></div><p><div class=verse-container id=ja537:123.4><span>desentaṁ amataṁ padaṁ. </span></div><p><div class=verse-container id=ja537:124.1><span>Bhāsaye jotaye dhammaṁ, </span></div><p><div class=verse-container id=ja537:124.2><span>Paggaṇhe isinaṁ dhajaṁ; </span></div><p><div class=verse-container id=ja537:124.3><span>Subhāsitaddhajā isayo, </span></div><p><div class=verse-container id=ja537:124.4><span>Dhammo hi isinaṁ dhajo”ti. </span></div><p><div class=verse-container id=ja537:125.1><span>Mahāsutasomajātakaṁ pañcamaṁ. </span></div><p><div class=verse-container id=ja537:126.1><span>Asītinipātaṁ niṭṭhitaṁ. </span></div><p><div class=verse-container id=ja537:127.1><span>Tassuddānaṁ </span></div><p><div class=verse-container id=ja537:128.1><span>Sumukho pana haṁsavaro ca mahā, </span></div><p><div class=verse-container id=ja537:128.2><span>Sudhabhojaniko ca paro pavaro; </span></div><p><div class=verse-container id=ja537:128.3><span>Sakuṇāladijādhipativhayano, </span></div><p><div class=verse-container id=ja537:128.4><span>Sutasomavaruttamasavhayanoti. </span></div><div class=flex-between><a href=/canon/en/pli/ms/sutta/kn/ja/ja0536.html>Previous</a><a href=/canon/en/pli/ms/sutta/kn/ja/ja0538.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>