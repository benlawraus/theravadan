<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0454.html>Previous</a><a href=/canon/en/pli/ms/sutta/kn/ja/ja0456.html>Next</a></div><p id=ja455:0.1><span class=root>Jātaka </span><br><p id=ja455:0.2><span class=root>Ekādasakanipāta </span><br><p id=ja455:0.3><span class=root>Mātuposakavagga </span><br><p id=ja455:0.4><span class="root big-bold">1. Mātuposakajātaka </span><br><p id=ja455:1.1><span class=root>“Tassa nāgassa vippavāsena, </span><br><p id=ja455:1.2><span class=root>Virūḷhā sallakī ca kuṭajā ca; </span><br><p id=ja455:1.3><span class=root>Kuruvindakaravīrā bhisasāmā ca, </span><br><p id=ja455:1.4><span class=root>Nivāte pupphitā ca kaṇikārā. </span><br><p id=ja455:2.1><span class=root>Kocideva suvaṇṇakāyurā, </span><br><p id=ja455:2.2><span class=root>Nāgarājaṁ bharanti piṇḍena; </span><br><p id=ja455:2.3><span class=root>Yattha rājā rājakumāro vā, </span><br><p id=ja455:2.4><span class=root>Kavacamabhihessati achambhito”. </span><br><p id=ja455:3.1><span class=root>“Gaṇhāhi nāga kabaḷaṁ, </span><br><p id=ja455:3.2><span class=root>mā nāga kisako bhava; </span><br><p id=ja455:3.3><span class=root>Bahūni rājakiccāni, </span><br><p id=ja455:3.4><span class=root>tāni nāga karissasi”. </span><br><p id=ja455:4.1><span class=root>“Sā nūnasā kapaṇikā, </span><br><p id=ja455:4.2><span class=root>andhā apariṇāyikā; </span><br><p id=ja455:4.3><span class=root>Khāṇuṁ pādena ghaṭṭeti, </span><br><p id=ja455:4.4><span class=root>giriṁ caṇḍoraṇaṁ pati”. </span><br><p id=ja455:5.1><span class=root>“Kā nu te sā mahānāga, </span><br><p id=ja455:5.2><span class=root>andhā apariṇāyikā; </span><br><p id=ja455:5.3><span class=root>Khāṇuṁ pādena ghaṭṭeti, </span><br><p id=ja455:5.4><span class=root>giriṁ caṇḍoraṇaṁ pati”. </span><br><p id=ja455:6.1><span class=root>“Mātā me sā mahārāja, </span><br><p id=ja455:6.2><span class=root>andhā apariṇāyikā; </span><br><p id=ja455:6.3><span class=root>Khāṇuṁ pādena ghaṭṭeti, </span><br><p id=ja455:6.4><span class=root>giriṁ caṇḍoraṇaṁ pati”. </span><br><p id=ja455:7.1><span class=root>“Muñcathetaṁ mahānāgaṁ, </span><br><p id=ja455:7.2><span class=root>yoyaṁ bharati mātaraṁ; </span><br><p id=ja455:7.3><span class=root>Sametu mātarā nāgo, </span><br><p id=ja455:7.4><span class=root>saha sabbehi ñātibhi”. </span><br><p id=ja455:8.1><span class=root>“Mutto ca bandhanā nāgo, </span><br><p id=ja455:8.2><span class=root>muttamādāya kuñjaro; </span><br><p id=ja455:8.3><span class=root>Muhuttaṁ assāsayitvā, </span><br><p id=ja455:8.4><span class=root>agamā yena pabbato. </span><br><p id=ja455:9.1><span class=root>Tato so naḷiniṁ gantvā, </span><br><p id=ja455:9.2><span class=root>sītaṁ kuñjarasevitaṁ; </span><br><p id=ja455:9.3><span class=root>Soṇḍāyūdakamāhatvā, </span><br><p id=ja455:9.4><span class=root>mātaraṁ abhisiñcatha”. </span><br><p id=ja455:10.1><span class=root>“Koyaṁ anariyo devo, </span><br><p id=ja455:10.2><span class=root>akālenapi vassati; </span><br><p id=ja455:10.3><span class=root>Gato me atrajo putto, </span><br><p id=ja455:10.4><span class=root>yo mayhaṁ paricārako”. </span><br><p id=ja455:11.1><span class=root>“Uṭṭhehi amma kiṁ sesi, </span><br><p id=ja455:11.2><span class=root>āgato tyāhamatrajo; </span><br><p id=ja455:11.3><span class=root>Muttomhi kāsirājena, </span><br><p id=ja455:11.4><span class=root>vedehena yasassinā”. </span><br><p id=ja455:12.1><span class=root>“Ciraṁ jīvatu so rājā, </span><br><p id=ja455:12.2><span class=root>kāsīnaṁ raṭṭhavaḍḍhano; </span><br><p id=ja455:12.3><span class=root>Yo me puttaṁ pamocesi, </span><br><p id=ja455:12.4><span class=root>sadā vuddhāpacāyikan”ti. </span><br><p id=ja455:13.1><span class=root>Mātuposakajātakaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>