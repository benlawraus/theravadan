<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0455.html>Previous</a><a href=/canon/en/pli/ms/sutta/kn/ja/ja0457.html>Next</a></div><p><div class=verse-container id=ja456:0.1><span>Jātaka </span></div><p><div class=verse-container id=ja456:0.2><span>Ekādasakanipāta </span></div><p><div class=verse-container id=ja456:0.3><span>Mātuposakavagga </span></div><p><div class=verse-container id=ja456:0.4><span class=big-bold>2. Juṇhajātaka </span></div><p><div class=verse-container id=ja456:1.1><span>“Suṇohi mayhaṁ vacanaṁ janinda, </span></div><p><div class=verse-container id=ja456:1.2><span>Atthena juṇhamhi idhānupatto; </span></div><p><div class=verse-container id=ja456:1.3><span>Na brāhmaṇe addhike tiṭṭhamāne, </span></div><p><div class=verse-container id=ja456:1.4><span>Gantabbamāhu dvipadindaseṭṭha”. </span></div><p><div class=verse-container id=ja456:2.1><span>“Suṇomi tiṭṭhāmi vadehi brahme, </span></div><p><div class=verse-container id=ja456:2.2><span>Yenāsi atthena idhānupatto; </span></div><p><div class=verse-container id=ja456:2.3><span>Kaṁ vā tvamatthaṁ mayi patthayāno, </span></div><p><div class=verse-container id=ja456:2.4><span>Idhāgamā brahme tadiṅgha brūhi”. </span></div><p><div class=verse-container id=ja456:3.1><span>“Dadāhi me gāmavarāni pañca, </span></div><p><div class=verse-container id=ja456:3.2><span>Dāsīsataṁ satta gavaṁsatāni; </span></div><p><div class=verse-container id=ja456:3.3><span>Parosahassañca suvaṇṇanikkhe, </span></div><p><div class=verse-container id=ja456:3.4><span>Bhariyā ca me sādisī dve dadāhi. </span></div><p><div class=verse-container id=ja456:4.1><span>Tapo nu te brāhmaṇa bhiṁsarūpo, </span></div><p><div class=verse-container id=ja456:4.2><span>Mantā nu te brāhmaṇa cittarūpā; </span></div><p><div class=verse-container id=ja456:4.3><span>Yakkhā nu te assavā santi keci, </span></div><p><div class=verse-container id=ja456:4.4><span>Atthaṁ vā me abhijānāsi kattaṁ. </span></div><p><div class=verse-container id=ja456:5.1><span>Na me tapo atthi na cāpi mantā, </span></div><p><div class=verse-container id=ja456:5.2><span>Yakkhāpi me assavā natthi keci; </span></div><p><div class=verse-container id=ja456:5.3><span>Atthampi te nābhijānāmi kattaṁ, </span></div><p><div class=verse-container id=ja456:5.4><span>Pubbe ca kho saṅgatimattamāsi. </span></div><p><div class=verse-container id=ja456:6.1><span>Paṭhamaṁ idaṁ dassanaṁ jānato me, </span></div><p><div class=verse-container id=ja456:6.2><span>Na tābhijānāmi ito puratthā; </span></div><p><div class=verse-container id=ja456:6.3><span>Akkhāhi me pucchito etamatthaṁ, </span></div><p><div class=verse-container id=ja456:6.4><span>Kadā kuhiṁ vā ahu saṅgamo no. </span></div><p><div class=verse-container id=ja456:7.1><span>Gandhārarājassa puramhi ramme, </span></div><p><div class=verse-container id=ja456:7.2><span>Avasimhase takkasīlāyaṁ deva; </span></div><p><div class=verse-container id=ja456:7.3><span>Tatthandhakāramhi timīsikāyaṁ, </span></div><p><div class=verse-container id=ja456:7.4><span>Aṁsena aṁsaṁ samaghaṭṭayimha. </span></div><p><div class=verse-container id=ja456:8.1><span>Te tattha ṭhatvāna ubho janinda, </span></div><p><div class=verse-container id=ja456:8.2><span>Sārāṇiyaṁ vītisārayimha tattha; </span></div><p><div class=verse-container id=ja456:8.3><span>Sāyeva no saṅgatimattamāsi, </span></div><p><div class=verse-container id=ja456:8.4><span>Tato na pacchā na pure ahosi. </span></div><p><div class=verse-container id=ja456:9.1><span>Yadā kadāci manujesu brahme, </span></div><p><div class=verse-container id=ja456:9.2><span>Samāgamo sappurisena hoti; </span></div><p><div class=verse-container id=ja456:9.3><span>Na paṇḍitā saṅgatisanthavāni, </span></div><p><div class=verse-container id=ja456:9.4><span>Pubbe kataṁ vāpi vināsayanti. </span></div><p><div class=verse-container id=ja456:10.1><span>Bālāva kho saṅgatisanthavāni, </span></div><p><div class=verse-container id=ja456:10.2><span>Pubbe kataṁ vāpi vināsayanti; </span></div><p><div class=verse-container id=ja456:10.3><span>Bahumpi bālesu kataṁ vinassati, </span></div><p><div class=verse-container id=ja456:10.4><span>Tathā hi bālā akataññurūpā. </span></div><p><div class=verse-container id=ja456:11.1><span>Dhīrā ca kho saṅgatisanthavāni, </span></div><p><div class=verse-container id=ja456:11.2><span>Pubbe kataṁ vāpi na nāsayanti; </span></div><p><div class=verse-container id=ja456:11.3><span>Appampi dhīresu kataṁ na nassati, </span></div><p><div class=verse-container id=ja456:11.4><span>Tathā hi dhīrā sukataññurūpā. </span></div><p><div class=verse-container id=ja456:12.1><span>Dadāmi te gāmavarāni pañca, </span></div><p><div class=verse-container id=ja456:12.2><span>Dāsīsataṁ satta gavaṁsatāni; </span></div><p><div class=verse-container id=ja456:12.3><span>Parosahassañca suvaṇṇanikkhe, </span></div><p><div class=verse-container id=ja456:12.4><span>Bhariyā ca te sādisī dve dadāmi. </span></div><p><div class=verse-container id=ja456:13.1><span>Evaṁ sataṁ hoti samecca rāja, </span></div><p><div class=verse-container id=ja456:13.2><span>Nakkhattarājāriva tārakānaṁ; </span></div><p><div class=verse-container id=ja456:13.3><span>Āpūratī kāsipatī tathāhaṁ, </span></div><p><div class=verse-container id=ja456:13.4><span>Tayāpi me saṅgamo ajja laddho”ti. </span></div><p><div class=verse-container id=ja456:14.1><span>Juṇhajātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0455.html>Previous</a><a href=/canon/en/pli/ms/sutta/kn/ja/ja0457.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>