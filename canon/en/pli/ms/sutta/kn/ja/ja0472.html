<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0471.html>Previous</a><a href=/canon/en/pli/ms/sutta/kn/ja/ja0473.html>Next</a></div><p id=ja472:0.1><span class=root>Jātaka </span><br><p id=ja472:0.2><span class=root>Dvādasakanipāta </span><br><p id=ja472:0.3><span class=root>Cūḷakuṇālavagga </span><br><p id=ja472:0.4><span class="root big-bold">9. Mahāpadumajātaka </span><br><p id=ja472:1.1><span class=root>“Nādaṭṭhā parato dosaṁ, </span><br><p id=ja472:1.2><span class=root>aṇuṁthūlāni sabbaso; </span><br><p id=ja472:1.3><span class=root>Issaro paṇaye daṇḍaṁ, </span><br><p id=ja472:1.4><span class=root>sāmaṁ appaṭivekkhiya. </span><br><p id=ja472:2.1><span class=root>Yo ca appaṭivekkhitvā, </span><br><p id=ja472:2.2><span class=root>daṇḍaṁ kubbati khattiyo; </span><br><p id=ja472:2.3><span class=root>Sakaṇṭakaṁ so gilati, </span><br><p id=ja472:2.4><span class=root>jaccandhova samakkhikaṁ. </span><br><p id=ja472:3.1><span class=root>Adaṇḍiyaṁ daṇḍayati, </span><br><p id=ja472:3.2><span class=root>daṇḍiyañca adaṇḍiyaṁ; </span><br><p id=ja472:3.3><span class=root>Andhova visamaṁ maggaṁ, </span><br><p id=ja472:3.4><span class=root>na jānāti samāsamaṁ. </span><br><p id=ja472:4.1><span class=root>Yo ca etāni ṭhānāni, </span><br><p id=ja472:4.2><span class=root>Aṇuṁthūlāni sabbaso; </span><br><p id=ja472:4.3><span class=root>Sudiṭṭhamanusāseyya, </span><br><p id=ja472:4.4><span class=root>Sa ve voharitumarahati. </span><br><p id=ja472:5.1><span class=root>Nekantamudunā sakkā, </span><br><p id=ja472:5.2><span class=root>Ekantatikhiṇena vā; </span><br><p id=ja472:5.3><span class=root>Attaṁ mahante ṭhapetuṁ, </span><br><p id=ja472:5.4><span class=root>Tasmā ubhayamācare. </span><br><p id=ja472:6.1><span class=root>Paribhūto mudu hoti, </span><br><p id=ja472:6.2><span class=root>atitikkho ca veravā; </span><br><p id=ja472:6.3><span class=root>Etañca ubhayaṁ ñatvā, </span><br><p id=ja472:6.4><span class=root>anumajjhaṁ samācare. </span><br><p id=ja472:7.1><span class=root>Bahumpi ratto bhāseyya, </span><br><p id=ja472:7.2><span class=root>duṭṭhopi bahu bhāsati; </span><br><p id=ja472:7.3><span class=root>Na itthikāraṇā rāja, </span><br><p id=ja472:7.4><span class=root>puttaṁ ghātetumarahasi”. </span><br><p id=ja472:8.1><span class=root>“Sabbova loko ekato, </span><br><p id=ja472:8.2><span class=root>Itthī ca ayamekikā; </span><br><p id=ja472:8.3><span class=root>Tenāhaṁ paṭipajjissaṁ, </span><br><p id=ja472:8.4><span class=root>Gacchatha pakkhipatheva taṁ”. </span><br><p id=ja472:9.1><span class=root>“Anekatāle narake, </span><br><p id=ja472:9.2><span class=root>gambhīre ca suduttare; </span><br><p id=ja472:9.3><span class=root>Pātito giriduggasmiṁ, </span><br><p id=ja472:9.4><span class=root>kena tvaṁ tattha nāmari”. </span><br><p id=ja472:10.1><span class=root>“Nāgo jātaphaṇo tattha, </span><br><p id=ja472:10.2><span class=root>thāmavā girisānujo; </span><br><p id=ja472:10.3><span class=root>Paccaggahi maṁ bhogehi, </span><br><p id=ja472:10.4><span class=root>tenāhaṁ tattha nāmariṁ”. </span><br><p id=ja472:11.1><span class=root>“Ehi taṁ paṭinessāmi, </span><br><p id=ja472:11.2><span class=root>rājaputta sakaṁ gharaṁ; </span><br><p id=ja472:11.3><span class=root>Rajjaṁ kārehi bhaddante, </span><br><p id=ja472:11.4><span class=root>kiṁ araññe karissasi”. </span><br><p id=ja472:12.1><span class=root>“Yathā gilitvā baḷisaṁ, </span><br><p id=ja472:12.2><span class=root>Uddhareyya salohitaṁ; </span><br><p id=ja472:12.3><span class=root>Uddharitvā sukhī assa, </span><br><p id=ja472:12.4><span class=root>Evaṁ passāmi attanaṁ”. </span><br><p id=ja472:13.1><span class=root>“Kiṁ nu tvaṁ baḷisaṁ brūsi, </span><br><p id=ja472:13.2><span class=root>kiṁ tvaṁ brūsi salohitaṁ; </span><br><p id=ja472:13.3><span class=root>Kiṁ nu tvaṁ ubbhataṁ brūsi, </span><br><p id=ja472:13.4><span class=root>taṁ me akkhāhi pucchito”. </span><br><p id=ja472:14.1><span class=root>“Kāmāhaṁ baḷisaṁ brūmi, </span><br><p id=ja472:14.2><span class=root>hatthiassaṁ salohitaṁ; </span><br><p id=ja472:14.3><span class=root>Cattāhaṁ ubbhataṁ brūmi, </span><br><p id=ja472:14.4><span class=root>evaṁ jānāhi khattiya”. </span><br><p id=ja472:15.1><span class=root>“Ciñcamāṇavikā mātā, </span><br><p id=ja472:15.2><span class=root>devadatto ca me pitā; </span><br><p id=ja472:15.3><span class=root>Ānando paṇḍito nāgo, </span><br><p id=ja472:15.4><span class=root>sāriputto ca devatā; </span><br><p id=ja472:15.5><span class=root>Rājaputto ahaṁ āsiṁ, </span><br><p id=ja472:15.6><span class=root>evaṁ dhāretha jātakan”ti. </span><br><p id=ja472:16.1><span class=root>Mahāpadumajātakaṁ navamaṁ. </span><br></main><footer class="container footer"><small><a href=/about>Contact info</a></small></footer>