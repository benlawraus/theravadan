<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0435.html>Previous</a><a href=/canon/en/pli/ms/sutta/kn/ja/ja0437.html>Next</a></div><p id=ja436:0.1><span class=root>Jātaka </span><br><p id=ja436:0.2><span class=root>Navakanipāta </span><br><p id=ja436:0.3><span class=root>Gijjhavagga </span><br><p id=ja436:0.4><span class="root big-bold">10. Samuggajātaka </span><br><p id=ja436:1.1><span class=root>“Kuto nu āgacchatha bho tayo janā, </span><br><p id=ja436:1.2><span class=root>Svāgatā etha nisīdathāsane; </span><br><p id=ja436:1.3><span class=root>Kaccittha bhonto kusalaṁ anāmayaṁ, </span><br><p id=ja436:1.4><span class=root>Cirassamabbhāgamanaṁ hi vo idha”. </span><br><p id=ja436:2.1><span class=root>“Ahameva eko idha majja patto, </span><br><p id=ja436:2.2><span class=root>Na cāpi me dutiyo koci vijjati; </span><br><p id=ja436:2.3><span class=root>Kimeva sandhāya te bhāsitaṁ ise, </span><br><p id=ja436:2.4><span class=root>‘Kuto nu āgacchatha bho tayo janā’”. </span><br><p id=ja436:3.1><span class=root>“Tuvañca eko bhariyā ca te piyā, </span><br><p id=ja436:3.2><span class=root>Samuggapakkhittanikiṇṇamantare; </span><br><p id=ja436:3.3><span class=root>Sā rakkhitā kucchigatāva te sadā, </span><br><p id=ja436:3.4><span class=root>Vāyussa puttena sahā tahiṁ ratā”. </span><br><p id=ja436:4.1><span class=root>“Saṁviggarūpo isinā viyākato, </span><br><p id=ja436:4.2><span class=root>So dānavo tattha samuggamuggili; </span><br><p id=ja436:4.3><span class=root>Addakkhi bhariyaṁ suci māladhāriniṁ, </span><br><p id=ja436:4.4><span class=root>Vāyussa puttena sahā tahiṁ rataṁ”. </span><br><p id=ja436:5.1><span class=root>“Sudiṭṭharūpamuggatapānuvattinā, </span><br><p id=ja436:5.2><span class=root>Hīnā narā ye pamadāvasaṁ gatā; </span><br><p id=ja436:5.3><span class=root>Yathā have pāṇarivettha rakkhitā, </span><br><p id=ja436:5.4><span class=root>Duṭṭhā mayī aññamabhippamodayi. </span><br><p id=ja436:6.1><span class=root>Divā ca ratto ca mayā upaṭṭhitā, </span><br><p id=ja436:6.2><span class=root>Tapassinā jotirivā vane vasaṁ; </span><br><p id=ja436:6.3><span class=root>Sā dhammamukkamma adhammamācari, </span><br><p id=ja436:6.4><span class=root>Akiriyarūpo pamadāhi santhavo. </span><br><p id=ja436:7.1><span class=root>Sarīramajjhamhi ṭhitātimaññahaṁ, </span><br><p id=ja436:7.2><span class=root>Mayhaṁ ayanti asatiṁ asaññataṁ; </span><br><p id=ja436:7.3><span class=root>Sā dhammamukkamma adhammamācari, </span><br><p id=ja436:7.4><span class=root>Akiriyarūpo pamadāhi santhavo. </span><br><p id=ja436:8.1><span class=root>Surakkhitaṁ meti kathaṁ nu vissase, </span><br><p id=ja436:8.2><span class=root>Anekacittāsu na hatthi rakkhaṇā; </span><br><p id=ja436:8.3><span class=root>Etā hi pātālapapātasannibhā, </span><br><p id=ja436:8.4><span class=root>Etthappamatto byasanaṁ nigaccha”ti. </span><br><p id=ja436:9.1><span class=root>“Tasmā hi te sukhino vītasokā, </span><br><p id=ja436:9.2><span class=root>Ye mātugāmehi caranti nissaṭā; </span><br><p id=ja436:9.3><span class=root>Etaṁ sivaṁ uttamamābhipatthayaṁ, </span><br><p id=ja436:9.4><span class=root>Na mātugāmehi kareyya santhavanti”. </span><br><p id=ja436:10.1><span class=root>Samuggajātakaṁ dasamaṁ. </span><br></main><footer class="container footer"><small><a href=/about/>Contact info</a></small></footer>