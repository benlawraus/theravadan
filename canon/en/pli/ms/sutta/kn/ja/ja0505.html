<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0504.html>Previous</a><a href=/canon/en/pli/ms/sutta/kn/ja/ja0506.html>Next</a></div><p id=ja505:0.1><span class=root>Jātaka </span><br><p id=ja505:0.2><span class=root>Vīsatinipāta </span><br><p id=ja505:0.3><span class=root>Mātaṅgavagga </span><br><p id=ja505:0.4><span class="root big-bold">9. Somanassajātaka </span><br><p id=ja505:1.1><span class=root>“Ko taṁ hiṁsati heṭheti, </span><br><p id=ja505:1.2><span class=root>Kiṁ dummano socasi appatīto; </span><br><p id=ja505:1.3><span class=root>Kassajja mātāpitaro rudantu, </span><br><p id=ja505:1.4><span class=root>Kvajja setu nihato pathabyā”. </span><br><p id=ja505:2.1><span class=root>“Tuṭṭhosmi deva tava dassanena, </span><br><p id=ja505:2.2><span class=root>Cirassaṁ passāmi taṁ bhūmipāla; </span><br><p id=ja505:2.3><span class=root>Ahiṁsako reṇumanuppavissa, </span><br><p id=ja505:2.4><span class=root>Puttena te heṭhayitosmi deva”. </span><br><p id=ja505:3.1><span class=root>“Āyantu dovārikā khaggabandhā, </span><br><p id=ja505:3.2><span class=root>Kāsāviyā yantu antepurantaṁ; </span><br><p id=ja505:3.3><span class=root>Hantvāna taṁ somanassaṁ kumāraṁ, </span><br><p id=ja505:3.4><span class=root>Chetvāna sīsaṁ varamāharantu”. </span><br><p id=ja505:4.1><span class=root>“Pesitā rājino dūtā, </span><br><p id=ja505:4.2><span class=root>kumāraṁ etadabravuṁ; </span><br><p id=ja505:4.3><span class=root>Issarena vitiṇṇosi, </span><br><p id=ja505:4.4><span class=root>vadhaṁ pattosi khattiya”. </span><br><p id=ja505:5.1><span class=root>“Sa rājaputto paridevayanto, </span><br><p id=ja505:5.2><span class=root>Dasaṅguliṁ añjaliṁ paggahetvā; </span><br><p id=ja505:5.3><span class=root>Ahampi icchāmi janinda daṭṭhuṁ, </span><br><p id=ja505:5.4><span class=root>Jīvaṁ maṁ netvā paṭidassayetha”. </span><br><p id=ja505:6.1><span class=root>Tassa taṁ vacanaṁ sutvā, </span><br><p id=ja505:6.2><span class=root>rañño puttaṁ adassayuṁ; </span><br><p id=ja505:6.3><span class=root>Putto ca pitaraṁ disvā, </span><br><p id=ja505:6.4><span class=root>dūratovajjhabhāsatha. </span><br><p id=ja505:7.1><span class=root>“Āgacchuṁ dovārikā khaggabandhā, </span><br><p id=ja505:7.2><span class=root>Kāsāviyā hantu mamaṁ janinda; </span><br><p id=ja505:7.3><span class=root>Akkhāhi me pucchito etamatthaṁ, </span><br><p id=ja505:7.4><span class=root>Aparādho ko nidha mamajja atthi”. </span><br><p id=ja505:8.1><span class=root>“Sāyañca pāto udakaṁ sajāti, </span><br><p id=ja505:8.2><span class=root>Aggiṁ sadā pāricaratappamatto; </span><br><p id=ja505:8.3><span class=root>Taṁ tādisaṁ saṁyataṁ brahmacāriṁ, </span><br><p id=ja505:8.4><span class=root>Kasmā tuvaṁ brūsi gahappatīti”. </span><br><p id=ja505:9.1><span class=root>“Tālā ca mūlā ca phalā ca deva, </span><br><p id=ja505:9.2><span class=root>Pariggahā vividhā santimassa; </span><br><p id=ja505:9.3><span class=root>Te rakkhati gopayatappamatto, </span><br><p id=ja505:9.4><span class=root>Tasmā ahaṁ brūmi gahappatīti”. </span><br><p id=ja505:10.1><span class=root>“Saccaṁ kho etaṁ vadasi kumāra, </span><br><p id=ja505:10.2><span class=root>Pariggahā vividhā santimassa; </span><br><p id=ja505:10.3><span class=root>Te rakkhati gopayatappamatto, </span><br><p id=ja505:10.4><span class=root>Sa brāhmaṇo gahapati tena hoti”. </span><br><p id=ja505:11.1><span class=root>“Suṇantu mayhaṁ parisā samāgatā, </span><br><p id=ja505:11.2><span class=root>Sanegamā jānapadā ca sabbe; </span><br><p id=ja505:11.3><span class=root>Bālāyaṁ bālassa vaco nisamma, </span><br><p id=ja505:11.4><span class=root>Ahetunā ghātayate maṁ janindo. </span><br><p id=ja505:12.1><span class=root>Daḷhasmi mūle visaṭe virūḷhe, </span><br><p id=ja505:12.2><span class=root>Dunnikkayo veḷu pasākhajāto; </span><br><p id=ja505:12.3><span class=root>Vandāmi pādāni tava janinda, </span><br><p id=ja505:12.4><span class=root>Anujāna maṁ pabbajissāmi deva”. </span><br><p id=ja505:13.1><span class=root>“Bhuñjassu bhoge vipule kumāra, </span><br><p id=ja505:13.2><span class=root>Sabbañca te issariyaṁ dadāmi; </span><br><p id=ja505:13.3><span class=root>Ajjeva tvaṁ kurūnaṁ hohi rājā, </span><br><p id=ja505:13.4><span class=root>Mā pabbajī pabbajjā hi dukkhā”. </span><br><p id=ja505:14.1><span class=root>“Kinnūdha deva tavamatthi bhogā, </span><br><p id=ja505:14.2><span class=root>Pubbevahaṁ devaloke ramissaṁ; </span><br><p id=ja505:14.3><span class=root>Rūpehi saddehi atho rasehi, </span><br><p id=ja505:14.4><span class=root>Gandhehi phassehi manoramehi. </span><br><p id=ja505:15.1><span class=root>Bhuttā ca me bhogā tidivasmiṁ deva, </span><br><p id=ja505:15.2><span class=root>Parivārito accharānaṁ gaṇena; </span><br><p id=ja505:15.3><span class=root>Tuvañca bālaṁ paraneyyaṁ viditvā, </span><br><p id=ja505:15.4><span class=root>Na tādise rājakule vaseyyaṁ”. </span><br><p id=ja505:16.1><span class=root>“Sacāhaṁ bālo paraneyyo asmi, </span><br><p id=ja505:16.2><span class=root>Ekāparādhaṁ khama putta mayhaṁ; </span><br><p id=ja505:16.3><span class=root>Punapi ce edisakaṁ bhaveyya, </span><br><p id=ja505:16.4><span class=root>Yathāmatiṁ somanassa karohi”. </span><br><p id=ja505:17.1><span class=root>“Anisamma kataṁ kammaṁ, </span><br><p id=ja505:17.2><span class=root>anavatthāya cintitaṁ; </span><br><p id=ja505:17.3><span class=root>Bhesajjasseva vebhaṅgo, </span><br><p id=ja505:17.4><span class=root>vipāko hoti pāpako. </span><br><p id=ja505:18.1><span class=root>Nisamma ca kataṁ kammaṁ, </span><br><p id=ja505:18.2><span class=root>sammāvatthāya cintitaṁ; </span><br><p id=ja505:18.3><span class=root>Bhesajjasseva sampatti, </span><br><p id=ja505:18.4><span class=root>vipāko hoti bhadrako. </span><br><p id=ja505:19.1><span class=root>Alaso gihī kāmabhogī na sādhu, </span><br><p id=ja505:19.2><span class=root>Asaññato pabbajito na sādhu; </span><br><p id=ja505:19.3><span class=root>Rājā na sādhu anisammakārī, </span><br><p id=ja505:19.4><span class=root>Yo paṇḍito kodhano taṁ na sādhu. </span><br><p id=ja505:20.1><span class=root>Nisamma khattiyo kayirā, </span><br><p id=ja505:20.2><span class=root>nānisamma disampati; </span><br><p id=ja505:20.3><span class=root>Nisammakārino rāja, </span><br><p id=ja505:20.4><span class=root>yaso kitti ca vaḍḍhati. </span><br><p id=ja505:21.1><span class=root>Nisamma daṇḍaṁ paṇayeyya issaro, </span><br><p id=ja505:21.2><span class=root>Vegā kataṁ tappati bhūmipāla; </span><br><p id=ja505:21.3><span class=root>Sammāpaṇīdhī ca narassa atthā, </span><br><p id=ja505:21.4><span class=root>Anānutappā te bhavanti pacchā. </span><br><p id=ja505:22.1><span class=root>Anānutappāni hi ye karonti, </span><br><p id=ja505:22.2><span class=root>Vibhajja kammāyatanāni loke; </span><br><p id=ja505:22.3><span class=root>Viññuppasatthāni sukhudrayāni, </span><br><p id=ja505:22.4><span class=root>Bhavanti buddhānumatāni tāni. </span><br><p id=ja505:23.1><span class=root>Āgacchuṁ dovārikā khaggabandhā, </span><br><p id=ja505:23.2><span class=root>Kāsāviyā hantu mamaṁ janinda; </span><br><p id=ja505:23.3><span class=root>Mātuñca aṅkasmimahaṁ nisinno, </span><br><p id=ja505:23.4><span class=root>Ākaḍḍhito sahasā tehi deva. </span><br><p id=ja505:24.1><span class=root>Kaṭukañhi sambādhaṁ sukicchaṁ patto, </span><br><p id=ja505:24.2><span class=root>Madhurampi yaṁ jīvitaṁ laddha rāja; </span><br><p id=ja505:24.3><span class=root>Kicchenahaṁ ajja vadhā pamutto, </span><br><p id=ja505:24.4><span class=root>Pabbajjamevābhimanohamasmi”. </span><br><p id=ja505:25.1><span class=root>“Putto tavāyaṁ taruṇo sudhamme, </span><br><p id=ja505:25.2><span class=root>Anukampako somanasso kumāro; </span><br><p id=ja505:25.3><span class=root>Taṁ yācamāno na labhāmi svajja, </span><br><p id=ja505:25.4><span class=root>Arahasi naṁ yācitave tuvampi”. </span><br><p id=ja505:26.1><span class=root>“Ramassu bhikkhācariyāya putta, </span><br><p id=ja505:26.2><span class=root>Nisamma dhammesu paribbajassu; </span><br><p id=ja505:26.3><span class=root>Sabbesu bhūtesu nidhāya daṇḍaṁ, </span><br><p id=ja505:26.4><span class=root>Anindito brahmamupehi ṭhānaṁ”. </span><br><p id=ja505:27.1><span class=root>“Acchera rūpaṁ vata yādisañca, </span><br><p id=ja505:27.2><span class=root>Dukkhitaṁ maṁ dukkhāpayase sudhamme; </span><br><p id=ja505:27.3><span class=root>Yācassu puttaṁ iti vuccamānā, </span><br><p id=ja505:27.4><span class=root>Bhiyyova ussāhayase kumāraṁ”. </span><br><p id=ja505:28.1><span class=root>“Ye vippamuttā anavajjabhogino, </span><br><p id=ja505:28.2><span class=root>Parinibbutā lokamimaṁ caranti; </span><br><p id=ja505:28.3><span class=root>Tamariyamaggaṁ paṭipajjamānaṁ, </span><br><p id=ja505:28.4><span class=root>Na ussahe vārayituṁ kumāraṁ”. </span><br><p id=ja505:29.1><span class=root>“Addhā have sevitabbā sapaññā, </span><br><p id=ja505:29.2><span class=root>Bahussutā ye bahuṭhānacintino; </span><br><p id=ja505:29.3><span class=root>Yesāyaṁ sutvāna subhāsitāni, </span><br><p id=ja505:29.4><span class=root>Appossukkā vītasokā sudhammā”ti. </span><br><p id=ja505:30.1><span class=root>Somanassajātakaṁ navamaṁ. </span><br></main><footer class="container footer"><small><a href=/about>Contact info</a></small></footer>