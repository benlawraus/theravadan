<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0497.html>Previous</a><a href=/canon/en/pli/ms/sutta/kn/ja/ja0499.html>Next</a></div><p><div class=verse-container id=ja498:0.1><span>Jātaka </span></div><p><div class=verse-container id=ja498:0.2><span>Vīsatinipāta </span></div><p><div class=verse-container id=ja498:0.3><span>Mātaṅgavagga </span></div><p><div class=verse-container id=ja498:0.4><span class=big-bold>2. Cittasambhūtajātaka </span></div><p><div class=verse-container id=ja498:1.1><span>“Sabbaṁ narānaṁ saphalaṁ suciṇṇaṁ, </span></div><p><div class=verse-container id=ja498:1.2><span>Na kammunā kiñcana moghamatthi; </span></div><p><div class=verse-container id=ja498:1.3><span>Passāmi sambhūtaṁ mahānubhāvaṁ, </span></div><p><div class=verse-container id=ja498:1.4><span>Sakammunā puññaphalūpapannaṁ. </span></div><p><div class=verse-container id=ja498:2.1><span>Sabbaṁ narānaṁ saphalaṁ suciṇṇaṁ, </span></div><p><div class=verse-container id=ja498:2.2><span>Na kammunā kiñcana moghamatthi; </span></div><p><div class=verse-container id=ja498:2.3><span>Kaccinnu cittassapi evamevaṁ, </span></div><p><div class=verse-container id=ja498:2.4><span>Iddho mano tassa yathāpi mayhaṁ”. </span></div><p><div class=verse-container id=ja498:3.1><span>“Sabbaṁ narānaṁ saphalaṁ suciṇṇaṁ, </span></div><p><div class=verse-container id=ja498:3.2><span>Na kammunā kiñcana moghamatthi; </span></div><p><div class=verse-container id=ja498:3.3><span>Cittampi jānāhi tatheva deva, </span></div><p><div class=verse-container id=ja498:3.4><span>Iddho mano tassa yathāpi tuyhaṁ”. </span></div><p><div class=verse-container id=ja498:4.1><span>“Bhavaṁ nu citto sutamaññato te, </span></div><p><div class=verse-container id=ja498:4.2><span>Udāhu te koci naṁ etadakkhā; </span></div><p><div class=verse-container id=ja498:4.3><span>Gāthā sugītā na mamatthi kaṅkhā, </span></div><p><div class=verse-container id=ja498:4.4><span>Dadāmi te gāmavaraṁ satañca”. </span></div><p><div class=verse-container id=ja498:5.1><span>“Na cāhaṁ citto sutamaññato me, </span></div><p><div class=verse-container id=ja498:5.2><span>Isī ca me etamatthaṁ asaṁsi; </span></div><p><div class=verse-container id=ja498:5.3><span>‘Gantvāna rañño paṭigāhi gāthaṁ, </span></div><p><div class=verse-container id=ja498:5.4><span>Api te varaṁ attamano dadeyya’”. </span></div><p><div class=verse-container id=ja498:6.1><span>“Yojentu ve rājarathe, </span></div><p><div class=verse-container id=ja498:6.2><span>sukate cittasibbane; </span></div><p><div class=verse-container id=ja498:6.3><span>Kacchaṁ nāgānaṁ bandhatha, </span></div><p><div class=verse-container id=ja498:6.4><span>gīveyyaṁ paṭimuñcatha. </span></div><p><div class=verse-container id=ja498:7.1><span>Āhaññantu bherimudiṅgasaṅkhe, </span></div><p><div class=verse-container id=ja498:7.2><span>Sīghāni yānāni ca yojayantu; </span></div><p><div class=verse-container id=ja498:7.3><span>Ajjevahaṁ assamaṁ taṁ gamissaṁ, </span></div><p><div class=verse-container id=ja498:7.4><span>Yattheva dakkhissamisiṁ nisinnaṁ”. </span></div><p><div class=verse-container id=ja498:8.1><span>“Suladdhalābho vata me ahosi, </span></div><p><div class=verse-container id=ja498:8.2><span>Gāthā sugītā parisāya majjhe; </span></div><p><div class=verse-container id=ja498:8.3><span>Svāhaṁ isiṁ sīlavatūpapannaṁ, </span></div><p><div class=verse-container id=ja498:8.4><span>Disvā patīto sumanohamasmi”. </span></div><p><div class=verse-container id=ja498:9.1><span>“Āsanaṁ udakaṁ pajjaṁ, </span></div><p><div class=verse-container id=ja498:9.2><span>paṭiggaṇhātu no bhavaṁ; </span></div><p><div class=verse-container id=ja498:9.3><span>Agghe bhavantaṁ pucchāma, </span></div><p><div class=verse-container id=ja498:9.4><span>agghaṁ kurutu no bhavaṁ”. </span></div><p><div class=verse-container id=ja498:10.1><span>“Rammañca te āvasathaṁ karontu, </span></div><p><div class=verse-container id=ja498:10.2><span>Nārīgaṇehi paricārayassu; </span></div><p><div class=verse-container id=ja498:10.3><span>Karohi okāsamanuggahāya, </span></div><p><div class=verse-container id=ja498:10.4><span>Ubhopimaṁ issariyaṁ karoma”. </span></div><p><div class=verse-container id=ja498:11.1><span>“Disvā phalaṁ duccaritassa rāja, </span></div><p><div class=verse-container id=ja498:11.2><span>Atho suciṇṇassa mahāvipākaṁ; </span></div><p><div class=verse-container id=ja498:11.3><span>Attānameva paṭisaṁyamissaṁ, </span></div><p><div class=verse-container id=ja498:11.4><span>Na patthaye putta pasuṁ dhanaṁ vā. </span></div><p><div class=verse-container id=ja498:12.1><span>Dasevimā vassadasā, </span></div><p><div class=verse-container id=ja498:12.2><span>maccānaṁ idha jīvitaṁ; </span></div><p><div class=verse-container id=ja498:12.3><span>Apattaññeva taṁ odhiṁ, </span></div><p><div class=verse-container id=ja498:12.4><span>naḷo chinnova sussati. </span></div><p><div class=verse-container id=ja498:13.1><span>Tattha kā nandi kā khiḍḍā, </span></div><p><div class=verse-container id=ja498:13.2><span>kā ratī kā dhanesanā; </span></div><p><div class=verse-container id=ja498:13.3><span>Kiṁ me puttehi dārehi, </span></div><p><div class=verse-container id=ja498:13.4><span>rāja muttosmi bandhanā. </span></div><p><div class=verse-container id=ja498:14.1><span>Sohaṁ evaṁ pajānāmi, </span></div><p><div class=verse-container id=ja498:14.2><span>maccu me nappamajjati; </span></div><p><div class=verse-container id=ja498:14.3><span>Antakenādhipannassa, </span></div><p><div class=verse-container id=ja498:14.4><span>kā ratī kā dhanesanā. </span></div><p><div class=verse-container id=ja498:15.1><span>Jāti narānaṁ adhamā janinda, </span></div><p><div class=verse-container id=ja498:15.2><span>Caṇḍālayoni dvipadākaniṭṭhā; </span></div><p><div class=verse-container id=ja498:15.3><span>Sakehi kammehi supāpakehi, </span></div><p><div class=verse-container id=ja498:15.4><span>Caṇḍālagabbhe avasimha pubbe. </span></div><p><div class=verse-container id=ja498:16.1><span>Caṇḍālāhumha avantīsu, </span></div><p><div class=verse-container id=ja498:16.2><span>migā nerañjaraṁ pati; </span></div><p><div class=verse-container id=ja498:16.3><span>Ukkusā nammadātīre, </span></div><p><div class=verse-container id=ja498:16.4><span>tyajja brāhmaṇakhattiyā. </span></div><p><div class=verse-container id=ja498:17.1><span>Upanīyati jīvitamappamāyu, </span></div><p><div class=verse-container id=ja498:17.2><span>Jarūpanītassa na santi tāṇā; </span></div><p><div class=verse-container id=ja498:17.3><span>Karohi pañcāla mameta vākyaṁ, </span></div><p><div class=verse-container id=ja498:17.4><span>Mākāsi kammāni dukkhudrayāni. </span></div><p><div class=verse-container id=ja498:18.1><span>Upanīyati jīvitamappamāyu, </span></div><p><div class=verse-container id=ja498:18.2><span>Jarūpanītassa na santi tāṇā; </span></div><p><div class=verse-container id=ja498:18.3><span>Karohi pañcāla mameta vākyaṁ, </span></div><p><div class=verse-container id=ja498:18.4><span>Mākāsi kammāni dukkhapphalāni. </span></div><p><div class=verse-container id=ja498:19.1><span>Upanīyati jīvitamappamāyu, </span></div><p><div class=verse-container id=ja498:19.2><span>Jarūpanītassa na santi tāṇā; </span></div><p><div class=verse-container id=ja498:19.3><span>Karohi pañcāla mameta vākyaṁ, </span></div><p><div class=verse-container id=ja498:19.4><span>Mākāsi kammāni rajassirāni. </span></div><p><div class=verse-container id=ja498:20.1><span>Upanīyati jīvitamappamāyu, </span></div><p><div class=verse-container id=ja498:20.2><span>Vaṇṇaṁ jarā hanti narassa jiyyato; </span></div><p><div class=verse-container id=ja498:20.3><span>Karohi pañcāla mameta vākyaṁ, </span></div><p><div class=verse-container id=ja498:20.4><span>Mākāsi kammaṁ nirayūpapattiyā”. </span></div><p><div class=verse-container id=ja498:21.1><span>“Addhā hi saccaṁ vacanaṁ tavetaṁ, </span></div><p><div class=verse-container id=ja498:21.2><span>Yathā isī bhāsasi evametaṁ; </span></div><p><div class=verse-container id=ja498:21.3><span>Kāmā ca me santi anapparūpā, </span></div><p><div class=verse-container id=ja498:21.4><span>Te duccajā mādisakena bhikkhu. </span></div><p><div class=verse-container id=ja498:22.1><span>Nāgo yathā paṅkamajjhe byasanno, </span></div><p><div class=verse-container id=ja498:22.2><span>Passaṁ thalaṁ nābhisambhoti gantuṁ; </span></div><p><div class=verse-container id=ja498:22.3><span>Evampahaṁ kāmapaṅke byasanno, </span></div><p><div class=verse-container id=ja498:22.4><span>Na bhikkhuno maggamanubbajāmi. </span></div><p><div class=verse-container id=ja498:23.1><span>Yathāpi mātā ca pitā ca puttaṁ, </span></div><p><div class=verse-container id=ja498:23.2><span>Anusāsare kinti sukhī bhaveyya; </span></div><p><div class=verse-container id=ja498:23.3><span>Evampi maṁ tvaṁ anusāsa bhante, </span></div><p><div class=verse-container id=ja498:23.4><span>Yathā ciraṁ pecca sukhī bhaveyyaṁ”. </span></div><p><div class=verse-container id=ja498:24.1><span>“No ce tuvaṁ ussahase janinda, </span></div><p><div class=verse-container id=ja498:24.2><span>Kāme ime mānusake pahātuṁ; </span></div><p><div class=verse-container id=ja498:24.3><span>Dhammiṁ baliṁ paṭṭhapayassu rāja, </span></div><p><div class=verse-container id=ja498:24.4><span>Adhammakāro tava māhu raṭṭhe. </span></div><p><div class=verse-container id=ja498:25.1><span>Dūtā vidhāvantu disā catasso, </span></div><p><div class=verse-container id=ja498:25.2><span>Nimantakā samaṇabrāhmaṇānaṁ; </span></div><p><div class=verse-container id=ja498:25.3><span>Te annapānena upaṭṭhahassu, </span></div><p><div class=verse-container id=ja498:25.4><span>Vatthena senāsanapaccayena ca. </span></div><p><div class=verse-container id=ja498:26.1><span>Annena pānena pasannacitto, </span></div><p><div class=verse-container id=ja498:26.2><span>Santappaya samaṇabrāhmaṇe ca; </span></div><p><div class=verse-container id=ja498:26.3><span>Datvā ca bhutvā ca yathānubhāvaṁ, </span></div><p><div class=verse-container id=ja498:26.4><span>Anindito saggamupehi ṭhānaṁ. </span></div><p><div class=verse-container id=ja498:27.1><span>Sace ca taṁ rāja mado saheyya, </span></div><p><div class=verse-container id=ja498:27.2><span>Nārīgaṇehi paricārayantaṁ; </span></div><p><div class=verse-container id=ja498:27.3><span>Imameva gāthaṁ manasī karohi, </span></div><p><div class=verse-container id=ja498:27.4><span>Bhāsesi cenaṁ parisāya majjhe. </span></div><p><div class=verse-container id=ja498:28.1><span>Abbhokāsasayo jantu, </span></div><p><div class=verse-container id=ja498:28.2><span>vajantyā khīrapāyito; </span></div><p><div class=verse-container id=ja498:28.3><span>Parikiṇṇo suvānehi, </span></div><p><div class=verse-container id=ja498:28.4><span>svājja rājāti vuccatī”ti. </span></div><p><div class=verse-container id=ja498:29.1><span>Cittasambhūtajātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0497.html>Previous</a><a href=/canon/en/pli/ms/sutta/kn/ja/ja0499.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>