<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0497.html>Previous</a><a href=/canon/en/pli/ms/sutta/kn/ja/ja0499.html>Next</a></div><p id=ja498:0.1><span class=root>Jātaka </span><br><p id=ja498:0.2><span class=root>Vīsatinipāta </span><br><p id=ja498:0.3><span class=root>Mātaṅgavagga </span><br><p id=ja498:0.4><span class="root big-bold">2. Cittasambhūtajātaka </span><br><p id=ja498:1.1><span class=root>“Sabbaṁ narānaṁ saphalaṁ suciṇṇaṁ, </span><br><p id=ja498:1.2><span class=root>Na kammunā kiñcana moghamatthi; </span><br><p id=ja498:1.3><span class=root>Passāmi sambhūtaṁ mahānubhāvaṁ, </span><br><p id=ja498:1.4><span class=root>Sakammunā puññaphalūpapannaṁ. </span><br><p id=ja498:2.1><span class=root>Sabbaṁ narānaṁ saphalaṁ suciṇṇaṁ, </span><br><p id=ja498:2.2><span class=root>Na kammunā kiñcana moghamatthi; </span><br><p id=ja498:2.3><span class=root>Kaccinnu cittassapi evamevaṁ, </span><br><p id=ja498:2.4><span class=root>Iddho mano tassa yathāpi mayhaṁ”. </span><br><p id=ja498:3.1><span class=root>“Sabbaṁ narānaṁ saphalaṁ suciṇṇaṁ, </span><br><p id=ja498:3.2><span class=root>Na kammunā kiñcana moghamatthi; </span><br><p id=ja498:3.3><span class=root>Cittampi jānāhi tatheva deva, </span><br><p id=ja498:3.4><span class=root>Iddho mano tassa yathāpi tuyhaṁ”. </span><br><p id=ja498:4.1><span class=root>“Bhavaṁ nu citto sutamaññato te, </span><br><p id=ja498:4.2><span class=root>Udāhu te koci naṁ etadakkhā; </span><br><p id=ja498:4.3><span class=root>Gāthā sugītā na mamatthi kaṅkhā, </span><br><p id=ja498:4.4><span class=root>Dadāmi te gāmavaraṁ satañca”. </span><br><p id=ja498:5.1><span class=root>“Na cāhaṁ citto sutamaññato me, </span><br><p id=ja498:5.2><span class=root>Isī ca me etamatthaṁ asaṁsi; </span><br><p id=ja498:5.3><span class=root>‘Gantvāna rañño paṭigāhi gāthaṁ, </span><br><p id=ja498:5.4><span class=root>Api te varaṁ attamano dadeyya’”. </span><br><p id=ja498:6.1><span class=root>“Yojentu ve rājarathe, </span><br><p id=ja498:6.2><span class=root>sukate cittasibbane; </span><br><p id=ja498:6.3><span class=root>Kacchaṁ nāgānaṁ bandhatha, </span><br><p id=ja498:6.4><span class=root>gīveyyaṁ paṭimuñcatha. </span><br><p id=ja498:7.1><span class=root>Āhaññantu bherimudiṅgasaṅkhe, </span><br><p id=ja498:7.2><span class=root>Sīghāni yānāni ca yojayantu; </span><br><p id=ja498:7.3><span class=root>Ajjevahaṁ assamaṁ taṁ gamissaṁ, </span><br><p id=ja498:7.4><span class=root>Yattheva dakkhissamisiṁ nisinnaṁ”. </span><br><p id=ja498:8.1><span class=root>“Suladdhalābho vata me ahosi, </span><br><p id=ja498:8.2><span class=root>Gāthā sugītā parisāya majjhe; </span><br><p id=ja498:8.3><span class=root>Svāhaṁ isiṁ sīlavatūpapannaṁ, </span><br><p id=ja498:8.4><span class=root>Disvā patīto sumanohamasmi”. </span><br><p id=ja498:9.1><span class=root>“Āsanaṁ udakaṁ pajjaṁ, </span><br><p id=ja498:9.2><span class=root>paṭiggaṇhātu no bhavaṁ; </span><br><p id=ja498:9.3><span class=root>Agghe bhavantaṁ pucchāma, </span><br><p id=ja498:9.4><span class=root>agghaṁ kurutu no bhavaṁ”. </span><br><p id=ja498:10.1><span class=root>“Rammañca te āvasathaṁ karontu, </span><br><p id=ja498:10.2><span class=root>Nārīgaṇehi paricārayassu; </span><br><p id=ja498:10.3><span class=root>Karohi okāsamanuggahāya, </span><br><p id=ja498:10.4><span class=root>Ubhopimaṁ issariyaṁ karoma”. </span><br><p id=ja498:11.1><span class=root>“Disvā phalaṁ duccaritassa rāja, </span><br><p id=ja498:11.2><span class=root>Atho suciṇṇassa mahāvipākaṁ; </span><br><p id=ja498:11.3><span class=root>Attānameva paṭisaṁyamissaṁ, </span><br><p id=ja498:11.4><span class=root>Na patthaye putta pasuṁ dhanaṁ vā. </span><br><p id=ja498:12.1><span class=root>Dasevimā vassadasā, </span><br><p id=ja498:12.2><span class=root>maccānaṁ idha jīvitaṁ; </span><br><p id=ja498:12.3><span class=root>Apattaññeva taṁ odhiṁ, </span><br><p id=ja498:12.4><span class=root>naḷo chinnova sussati. </span><br><p id=ja498:13.1><span class=root>Tattha kā nandi kā khiḍḍā, </span><br><p id=ja498:13.2><span class=root>kā ratī kā dhanesanā; </span><br><p id=ja498:13.3><span class=root>Kiṁ me puttehi dārehi, </span><br><p id=ja498:13.4><span class=root>rāja muttosmi bandhanā. </span><br><p id=ja498:14.1><span class=root>Sohaṁ evaṁ pajānāmi, </span><br><p id=ja498:14.2><span class=root>maccu me nappamajjati; </span><br><p id=ja498:14.3><span class=root>Antakenādhipannassa, </span><br><p id=ja498:14.4><span class=root>kā ratī kā dhanesanā. </span><br><p id=ja498:15.1><span class=root>Jāti narānaṁ adhamā janinda, </span><br><p id=ja498:15.2><span class=root>Caṇḍālayoni dvipadākaniṭṭhā; </span><br><p id=ja498:15.3><span class=root>Sakehi kammehi supāpakehi, </span><br><p id=ja498:15.4><span class=root>Caṇḍālagabbhe avasimha pubbe. </span><br><p id=ja498:16.1><span class=root>Caṇḍālāhumha avantīsu, </span><br><p id=ja498:16.2><span class=root>migā nerañjaraṁ pati; </span><br><p id=ja498:16.3><span class=root>Ukkusā nammadātīre, </span><br><p id=ja498:16.4><span class=root>tyajja brāhmaṇakhattiyā. </span><br><p id=ja498:17.1><span class=root>Upanīyati jīvitamappamāyu, </span><br><p id=ja498:17.2><span class=root>Jarūpanītassa na santi tāṇā; </span><br><p id=ja498:17.3><span class=root>Karohi pañcāla mameta vākyaṁ, </span><br><p id=ja498:17.4><span class=root>Mākāsi kammāni dukkhudrayāni. </span><br><p id=ja498:18.1><span class=root>Upanīyati jīvitamappamāyu, </span><br><p id=ja498:18.2><span class=root>Jarūpanītassa na santi tāṇā; </span><br><p id=ja498:18.3><span class=root>Karohi pañcāla mameta vākyaṁ, </span><br><p id=ja498:18.4><span class=root>Mākāsi kammāni dukkhapphalāni. </span><br><p id=ja498:19.1><span class=root>Upanīyati jīvitamappamāyu, </span><br><p id=ja498:19.2><span class=root>Jarūpanītassa na santi tāṇā; </span><br><p id=ja498:19.3><span class=root>Karohi pañcāla mameta vākyaṁ, </span><br><p id=ja498:19.4><span class=root>Mākāsi kammāni rajassirāni. </span><br><p id=ja498:20.1><span class=root>Upanīyati jīvitamappamāyu, </span><br><p id=ja498:20.2><span class=root>Vaṇṇaṁ jarā hanti narassa jiyyato; </span><br><p id=ja498:20.3><span class=root>Karohi pañcāla mameta vākyaṁ, </span><br><p id=ja498:20.4><span class=root>Mākāsi kammaṁ nirayūpapattiyā”. </span><br><p id=ja498:21.1><span class=root>“Addhā hi saccaṁ vacanaṁ tavetaṁ, </span><br><p id=ja498:21.2><span class=root>Yathā isī bhāsasi evametaṁ; </span><br><p id=ja498:21.3><span class=root>Kāmā ca me santi anapparūpā, </span><br><p id=ja498:21.4><span class=root>Te duccajā mādisakena bhikkhu. </span><br><p id=ja498:22.1><span class=root>Nāgo yathā paṅkamajjhe byasanno, </span><br><p id=ja498:22.2><span class=root>Passaṁ thalaṁ nābhisambhoti gantuṁ; </span><br><p id=ja498:22.3><span class=root>Evampahaṁ kāmapaṅke byasanno, </span><br><p id=ja498:22.4><span class=root>Na bhikkhuno maggamanubbajāmi. </span><br><p id=ja498:23.1><span class=root>Yathāpi mātā ca pitā ca puttaṁ, </span><br><p id=ja498:23.2><span class=root>Anusāsare kinti sukhī bhaveyya; </span><br><p id=ja498:23.3><span class=root>Evampi maṁ tvaṁ anusāsa bhante, </span><br><p id=ja498:23.4><span class=root>Yathā ciraṁ pecca sukhī bhaveyyaṁ”. </span><br><p id=ja498:24.1><span class=root>“No ce tuvaṁ ussahase janinda, </span><br><p id=ja498:24.2><span class=root>Kāme ime mānusake pahātuṁ; </span><br><p id=ja498:24.3><span class=root>Dhammiṁ baliṁ paṭṭhapayassu rāja, </span><br><p id=ja498:24.4><span class=root>Adhammakāro tava māhu raṭṭhe. </span><br><p id=ja498:25.1><span class=root>Dūtā vidhāvantu disā catasso, </span><br><p id=ja498:25.2><span class=root>Nimantakā samaṇabrāhmaṇānaṁ; </span><br><p id=ja498:25.3><span class=root>Te annapānena upaṭṭhahassu, </span><br><p id=ja498:25.4><span class=root>Vatthena senāsanapaccayena ca. </span><br><p id=ja498:26.1><span class=root>Annena pānena pasannacitto, </span><br><p id=ja498:26.2><span class=root>Santappaya samaṇabrāhmaṇe ca; </span><br><p id=ja498:26.3><span class=root>Datvā ca bhutvā ca yathānubhāvaṁ, </span><br><p id=ja498:26.4><span class=root>Anindito saggamupehi ṭhānaṁ. </span><br><p id=ja498:27.1><span class=root>Sace ca taṁ rāja mado saheyya, </span><br><p id=ja498:27.2><span class=root>Nārīgaṇehi paricārayantaṁ; </span><br><p id=ja498:27.3><span class=root>Imameva gāthaṁ manasī karohi, </span><br><p id=ja498:27.4><span class=root>Bhāsesi cenaṁ parisāya majjhe. </span><br><p id=ja498:28.1><span class=root>Abbhokāsasayo jantu, </span><br><p id=ja498:28.2><span class=root>vajantyā khīrapāyito; </span><br><p id=ja498:28.3><span class=root>Parikiṇṇo suvānehi, </span><br><p id=ja498:28.4><span class=root>svājja rājāti vuccatī”ti. </span><br><p id=ja498:29.1><span class=root>Cittasambhūtajātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>