<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0510.html>Previous</a><a href=/canon/en/pli/ms/sutta/kn/ja/ja0512.html>Next</a></div><p id=ja511:0.1><span class=root>Jātaka </span><br><p id=ja511:0.2><span class=root>Tiṁsanipāta </span><br><p id=ja511:0.3><span class=root>Kiṁchandavagga </span><br><p id=ja511:0.4><span class="root big-bold">1. Kiṁchandajātaka </span><br><p id=ja511:1.1><span class=root>“Kiṁchando kimadhippāyo, </span><br><p id=ja511:1.2><span class=root>eko sammasi ghammani; </span><br><p id=ja511:1.3><span class=root>Kiṁ patthayāno kiṁ esaṁ, </span><br><p id=ja511:1.4><span class=root>kena atthena brāhmaṇa”. </span><br><p id=ja511:2.1><span class=root>“Yathā mahā vāridharo, </span><br><p id=ja511:2.2><span class=root>kumbho supariṇāhavā; </span><br><p id=ja511:2.3><span class=root>Tathūpamaṁ ambapakkaṁ, </span><br><p id=ja511:2.4><span class=root>vaṇṇagandharasuttamaṁ. </span><br><p id=ja511:3.1><span class=root>Taṁ vuyhamānaṁ sotena, </span><br><p id=ja511:3.2><span class=root>disvānāmalamajjhime; </span><br><p id=ja511:3.3><span class=root>Pāṇīhi naṁ gahetvāna, </span><br><p id=ja511:3.4><span class=root>agyāyatanamāhariṁ. </span><br><p id=ja511:4.1><span class=root>Tato kadalipattesu, </span><br><p id=ja511:4.2><span class=root>nikkhipitvā sayaṁ ahaṁ; </span><br><p id=ja511:4.3><span class=root>Satthena naṁ vikappetvā, </span><br><p id=ja511:4.4><span class=root>khuppipāsaṁ ahāsi me. </span><br><p id=ja511:5.1><span class=root>Sohaṁ apetadaratho, </span><br><p id=ja511:5.2><span class=root>Byantībhūto dukhakkhamo; </span><br><p id=ja511:5.3><span class=root>Assādaṁ nādhigacchāmi, </span><br><p id=ja511:5.4><span class=root>Phalesvaññesu kesuci. </span><br><p id=ja511:6.1><span class=root>Sosetvā nūna maraṇaṁ, </span><br><p id=ja511:6.2><span class=root>taṁ mamaṁ āvahissati; </span><br><p id=ja511:6.3><span class=root>Ambaṁ yassa phalaṁ sādu, </span><br><p id=ja511:6.4><span class=root>madhuraggaṁ manoramaṁ; </span><br><p id=ja511:6.5><span class=root>Yamuddhariṁ vuyhamānaṁ, </span><br><p id=ja511:6.6><span class=root>udadhismā mahaṇṇave. </span><br><p id=ja511:7.1><span class=root>Akkhātaṁ te mayā sabbaṁ, </span><br><p id=ja511:7.2><span class=root>yasmā upavasāmahaṁ; </span><br><p id=ja511:7.3><span class=root>Rammaṁ pati nisinnosmi, </span><br><p id=ja511:7.4><span class=root>puthulomāyutā puthu. </span><br><p id=ja511:8.1><span class=root>Tvañca kho meva akkhāhi, </span><br><p id=ja511:8.2><span class=root>attānamapalāyini; </span><br><p id=ja511:8.3><span class=root>Kā vā tvamasi kalyāṇi, </span><br><p id=ja511:8.4><span class=root>kissa vā tvaṁ sumajjhime. </span><br><p id=ja511:9.1><span class=root>Ruppapaṭṭapalimaṭṭhīva, </span><br><p id=ja511:9.2><span class=root>byagghīva girisānujā; </span><br><p id=ja511:9.3><span class=root>Yā santi nāriyo devesu, </span><br><p id=ja511:9.4><span class=root>devānaṁ paricārikā. </span><br><p id=ja511:10.1><span class=root>Yā ca manussalokasmiṁ, </span><br><p id=ja511:10.2><span class=root>Rūpenānvāgatitthiyo; </span><br><p id=ja511:10.3><span class=root>Rūpena te sadisī natthi, </span><br><p id=ja511:10.4><span class=root>Devesu gandhabbamanussaloke; </span><br><p id=ja511:10.5><span class=root>Puṭṭhāsi me cārupubbaṅgi, </span><br><p id=ja511:10.6><span class=root>Brūhi nāmañca bandhave”. </span><br><p id=ja511:11.1><span class=root>“Yaṁ tvaṁ pati nisinnosi, </span><br><p id=ja511:11.2><span class=root>rammaṁ brāhmaṇa kosikiṁ; </span><br><p id=ja511:11.3><span class=root>Sāhaṁ bhusālayāvutthā, </span><br><p id=ja511:11.4><span class=root>varavārivahoghasā. </span><br><p id=ja511:12.1><span class=root>Nānādumagaṇākiṇṇā, </span><br><p id=ja511:12.2><span class=root>bahukā girikandarā; </span><br><p id=ja511:12.3><span class=root>Mameva pamukhā honti, </span><br><p id=ja511:12.4><span class=root>abhisandanti pāvuse. </span><br><p id=ja511:13.1><span class=root>Atho bahū vanatodā, </span><br><p id=ja511:13.2><span class=root>nīlavārivahindharā; </span><br><p id=ja511:13.3><span class=root>Bahukā nāgavittodā, </span><br><p id=ja511:13.4><span class=root>abhisandanti vārinā. </span><br><p id=ja511:14.1><span class=root>Tā ambajambulabujā, </span><br><p id=ja511:14.2><span class=root>nīpā tālā cudumbarā; </span><br><p id=ja511:14.3><span class=root>Bahūni phalajātāni, </span><br><p id=ja511:14.4><span class=root>āvahanti abhiṇhaso. </span><br><p id=ja511:15.1><span class=root>Yaṁ kiñci ubhato tīre, </span><br><p id=ja511:15.2><span class=root>phalaṁ patati ambuni; </span><br><p id=ja511:15.3><span class=root>Asaṁsayaṁ taṁ sotassa, </span><br><p id=ja511:15.4><span class=root>phalaṁ hoti vasānugaṁ. </span><br><p id=ja511:16.1><span class=root>Etadaññāya medhāvi, </span><br><p id=ja511:16.2><span class=root>puthupañña suṇohi me; </span><br><p id=ja511:16.3><span class=root>Mā rocaya mabhisaṅgaṁ, </span><br><p id=ja511:16.4><span class=root>paṭisedha janādhipa. </span><br><p id=ja511:17.1><span class=root>Na vāhaṁ vaḍḍhavaṁ maññe, </span><br><p id=ja511:17.2><span class=root>Yaṁ tvaṁ raṭṭhābhivaḍḍhana; </span><br><p id=ja511:17.3><span class=root>Āceyyamāno rājisi, </span><br><p id=ja511:17.4><span class=root>Maraṇaṁ abhikaṅkhasi. </span><br><p id=ja511:18.1><span class=root>Tassa jānanti pitaro, </span><br><p id=ja511:18.2><span class=root>gandhabbā ca sadevakā; </span><br><p id=ja511:18.3><span class=root>Ye cāpi isayo loke, </span><br><p id=ja511:18.4><span class=root>saññatattā tapassino; </span><br><p id=ja511:18.5><span class=root>Asaṁsayaṁ tepi jānanti, </span><br><p id=ja511:18.6><span class=root>paṭṭhabhūtā yasassino”. </span><br><p id=ja511:19.1><span class=root>“Evaṁ viditvā vidū sabbadhammaṁ, </span><br><p id=ja511:19.2><span class=root>Viddhaṁsanaṁ cavanaṁ jīvitassa; </span><br><p id=ja511:19.3><span class=root>Na cīyatī tassa narassa pāpaṁ, </span><br><p id=ja511:19.4><span class=root>Sace na ceteti vadhāya tassa. </span><br><p id=ja511:20.1><span class=root>Isipūgasamaññāte, </span><br><p id=ja511:20.2><span class=root>evaṁ lokyā viditā sati; </span><br><p id=ja511:20.3><span class=root>Anariyaparisambhāse, </span><br><p id=ja511:20.4><span class=root>pāpakammaṁ jigīsasi. </span><br><p id=ja511:21.1><span class=root>Sace ahaṁ marissāmi, </span><br><p id=ja511:21.2><span class=root>tīre te puthusussoṇi; </span><br><p id=ja511:21.3><span class=root>Asaṁsayaṁ taṁ asiloko, </span><br><p id=ja511:21.4><span class=root>mayi pete āgamissati. </span><br><p id=ja511:22.1><span class=root>Tasmā hi pāpakaṁ kammaṁ, </span><br><p id=ja511:22.2><span class=root>rakkhasseva sumajjhime; </span><br><p id=ja511:22.3><span class=root>Mā taṁ sabbo jano pacchā, </span><br><p id=ja511:22.4><span class=root>pakuṭṭhāyi mayi mate”. </span><br><p id=ja511:23.1><span class=root>“Aññātametaṁ avisayhasāhi, </span><br><p id=ja511:23.2><span class=root>Attānamambañca dadāmi te taṁ; </span><br><p id=ja511:23.3><span class=root>So duccaje kāmaguṇe pahāya, </span><br><p id=ja511:23.4><span class=root>Santiñca dhammañca adhiṭṭhitosi. </span><br><p id=ja511:24.1><span class=root>Yo hitvā pubbasaññogaṁ, </span><br><p id=ja511:24.2><span class=root>pacchā saṁyojane ṭhito; </span><br><p id=ja511:24.3><span class=root>Adhammañceva carati, </span><br><p id=ja511:24.4><span class=root>pāpañcassa pavaḍḍhati. </span><br><p id=ja511:25.1><span class=root>Ehi taṁ pāpayissāmi, </span><br><p id=ja511:25.2><span class=root>kāmaṁ appossuko bhava; </span><br><p id=ja511:25.3><span class=root>Upānayāmi sītasmiṁ, </span><br><p id=ja511:25.4><span class=root>viharāhi anussuko. </span><br><p id=ja511:26.1><span class=root>Taṁ puppharasamattebhi, </span><br><p id=ja511:26.2><span class=root>vakkaṅgehi arindama; </span><br><p id=ja511:26.3><span class=root>Koñcā mayūrā diviyā, </span><br><p id=ja511:26.4><span class=root>kolaṭṭhimadhusāḷikā; </span><br><p id=ja511:26.5><span class=root>Kūjitā haṁsapūgehi, </span><br><p id=ja511:26.6><span class=root>kokilettha pabodhare. </span><br><p id=ja511:27.1><span class=root>Ambettha vippasākhaggā, </span><br><p id=ja511:27.2><span class=root>palālakhalasannibhā; </span><br><p id=ja511:27.3><span class=root>Kosambasaḷalā nīpā, </span><br><p id=ja511:27.4><span class=root>pakkatālavilambino”. </span><br><p id=ja511:28.1><span class=root>“Mālī tiriṭī kāyūrī, </span><br><p id=ja511:28.2><span class=root>aṅgadī candanussado; </span><br><p id=ja511:28.3><span class=root>Rattiṁ tvaṁ paricāresi, </span><br><p id=ja511:28.4><span class=root>divā vedesi vedanaṁ. </span><br><p id=ja511:29.1><span class=root>Soḷasitthisahassāni, </span><br><p id=ja511:29.2><span class=root>yā temā paricārikā; </span><br><p id=ja511:29.3><span class=root>Evaṁ mahānubhāvosi, </span><br><p id=ja511:29.4><span class=root>abbhuto lomahaṁsano. </span><br><p id=ja511:30.1><span class=root>Kiṁ kammamakarī pubbe, </span><br><p id=ja511:30.2><span class=root>pāpaṁ attadukhāvahaṁ; </span><br><p id=ja511:30.3><span class=root>Yaṁ karitvā manussesu, </span><br><p id=ja511:30.4><span class=root>piṭṭhimaṁsāni khādasi”. </span><br><p id=ja511:31.1><span class=root>“Ajjhenāni paṭiggayha, </span><br><p id=ja511:31.2><span class=root>kāmesu gadhito ahaṁ; </span><br><p id=ja511:31.3><span class=root>Acariṁ dīghamaddhānaṁ, </span><br><p id=ja511:31.4><span class=root>paresaṁ ahitāyahaṁ. </span><br><p id=ja511:32.1><span class=root>Yo piṭṭhimaṁsiko hoti, </span><br><p id=ja511:32.2><span class=root>evaṁ ukkacca khādati; </span><br><p id=ja511:32.3><span class=root>Yathāhaṁ ajja khādāmi, </span><br><p id=ja511:32.4><span class=root>piṭṭhimaṁsāni attano”ti. </span><br><p id=ja511:33.1><span class=root>Kiṁchandajātakaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>