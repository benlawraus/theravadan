<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0510.html>Previous</a><a href=/canon/en/pli/ms/sutta/kn/ja/ja0512.html>Next</a></div><p><div class=verse-container id=ja511:0.1><span>Jātaka </span></div><p><div class=verse-container id=ja511:0.2><span>Tiṁsanipāta </span></div><p><div class=verse-container id=ja511:0.3><span>Kiṁchandavagga </span></div><p><div class=verse-container id=ja511:0.4><span class=big-bold>1. Kiṁchandajātaka </span></div><p><div class=verse-container id=ja511:1.1><span>“Kiṁchando kimadhippāyo, </span></div><p><div class=verse-container id=ja511:1.2><span>eko sammasi ghammani; </span></div><p><div class=verse-container id=ja511:1.3><span>Kiṁ patthayāno kiṁ esaṁ, </span></div><p><div class=verse-container id=ja511:1.4><span>kena atthena brāhmaṇa”. </span></div><p><div class=verse-container id=ja511:2.1><span>“Yathā mahā vāridharo, </span></div><p><div class=verse-container id=ja511:2.2><span>kumbho supariṇāhavā; </span></div><p><div class=verse-container id=ja511:2.3><span>Tathūpamaṁ ambapakkaṁ, </span></div><p><div class=verse-container id=ja511:2.4><span>vaṇṇagandharasuttamaṁ. </span></div><p><div class=verse-container id=ja511:3.1><span>Taṁ vuyhamānaṁ sotena, </span></div><p><div class=verse-container id=ja511:3.2><span>disvānāmalamajjhime; </span></div><p><div class=verse-container id=ja511:3.3><span>Pāṇīhi naṁ gahetvāna, </span></div><p><div class=verse-container id=ja511:3.4><span>agyāyatanamāhariṁ. </span></div><p><div class=verse-container id=ja511:4.1><span>Tato kadalipattesu, </span></div><p><div class=verse-container id=ja511:4.2><span>nikkhipitvā sayaṁ ahaṁ; </span></div><p><div class=verse-container id=ja511:4.3><span>Satthena naṁ vikappetvā, </span></div><p><div class=verse-container id=ja511:4.4><span>khuppipāsaṁ ahāsi me. </span></div><p><div class=verse-container id=ja511:5.1><span>Sohaṁ apetadaratho, </span></div><p><div class=verse-container id=ja511:5.2><span>Byantībhūto dukhakkhamo; </span></div><p><div class=verse-container id=ja511:5.3><span>Assādaṁ nādhigacchāmi, </span></div><p><div class=verse-container id=ja511:5.4><span>Phalesvaññesu kesuci. </span></div><p><div class=verse-container id=ja511:6.1><span>Sosetvā nūna maraṇaṁ, </span></div><p><div class=verse-container id=ja511:6.2><span>taṁ mamaṁ āvahissati; </span></div><p><div class=verse-container id=ja511:6.3><span>Ambaṁ yassa phalaṁ sādu, </span></div><p><div class=verse-container id=ja511:6.4><span>madhuraggaṁ manoramaṁ; </span></div><p><div class=verse-container id=ja511:6.5><span>Yamuddhariṁ vuyhamānaṁ, </span></div><p><div class=verse-container id=ja511:6.6><span>udadhismā mahaṇṇave. </span></div><p><div class=verse-container id=ja511:7.1><span>Akkhātaṁ te mayā sabbaṁ, </span></div><p><div class=verse-container id=ja511:7.2><span>yasmā upavasāmahaṁ; </span></div><p><div class=verse-container id=ja511:7.3><span>Rammaṁ pati nisinnosmi, </span></div><p><div class=verse-container id=ja511:7.4><span>puthulomāyutā puthu. </span></div><p><div class=verse-container id=ja511:8.1><span>Tvañca kho meva akkhāhi, </span></div><p><div class=verse-container id=ja511:8.2><span>attānamapalāyini; </span></div><p><div class=verse-container id=ja511:8.3><span>Kā vā tvamasi kalyāṇi, </span></div><p><div class=verse-container id=ja511:8.4><span>kissa vā tvaṁ sumajjhime. </span></div><p><div class=verse-container id=ja511:9.1><span>Ruppapaṭṭapalimaṭṭhīva, </span></div><p><div class=verse-container id=ja511:9.2><span>byagghīva girisānujā; </span></div><p><div class=verse-container id=ja511:9.3><span>Yā santi nāriyo devesu, </span></div><p><div class=verse-container id=ja511:9.4><span>devānaṁ paricārikā. </span></div><p><div class=verse-container id=ja511:10.1><span>Yā ca manussalokasmiṁ, </span></div><p><div class=verse-container id=ja511:10.2><span>Rūpenānvāgatitthiyo; </span></div><p><div class=verse-container id=ja511:10.3><span>Rūpena te sadisī natthi, </span></div><p><div class=verse-container id=ja511:10.4><span>Devesu gandhabbamanussaloke; </span></div><p><div class=verse-container id=ja511:10.5><span>Puṭṭhāsi me cārupubbaṅgi, </span></div><p><div class=verse-container id=ja511:10.6><span>Brūhi nāmañca bandhave”. </span></div><p><div class=verse-container id=ja511:11.1><span>“Yaṁ tvaṁ pati nisinnosi, </span></div><p><div class=verse-container id=ja511:11.2><span>rammaṁ brāhmaṇa kosikiṁ; </span></div><p><div class=verse-container id=ja511:11.3><span>Sāhaṁ bhusālayāvutthā, </span></div><p><div class=verse-container id=ja511:11.4><span>varavārivahoghasā. </span></div><p><div class=verse-container id=ja511:12.1><span>Nānādumagaṇākiṇṇā, </span></div><p><div class=verse-container id=ja511:12.2><span>bahukā girikandarā; </span></div><p><div class=verse-container id=ja511:12.3><span>Mameva pamukhā honti, </span></div><p><div class=verse-container id=ja511:12.4><span>abhisandanti pāvuse. </span></div><p><div class=verse-container id=ja511:13.1><span>Atho bahū vanatodā, </span></div><p><div class=verse-container id=ja511:13.2><span>nīlavārivahindharā; </span></div><p><div class=verse-container id=ja511:13.3><span>Bahukā nāgavittodā, </span></div><p><div class=verse-container id=ja511:13.4><span>abhisandanti vārinā. </span></div><p><div class=verse-container id=ja511:14.1><span>Tā ambajambulabujā, </span></div><p><div class=verse-container id=ja511:14.2><span>nīpā tālā cudumbarā; </span></div><p><div class=verse-container id=ja511:14.3><span>Bahūni phalajātāni, </span></div><p><div class=verse-container id=ja511:14.4><span>āvahanti abhiṇhaso. </span></div><p><div class=verse-container id=ja511:15.1><span>Yaṁ kiñci ubhato tīre, </span></div><p><div class=verse-container id=ja511:15.2><span>phalaṁ patati ambuni; </span></div><p><div class=verse-container id=ja511:15.3><span>Asaṁsayaṁ taṁ sotassa, </span></div><p><div class=verse-container id=ja511:15.4><span>phalaṁ hoti vasānugaṁ. </span></div><p><div class=verse-container id=ja511:16.1><span>Etadaññāya medhāvi, </span></div><p><div class=verse-container id=ja511:16.2><span>puthupañña suṇohi me; </span></div><p><div class=verse-container id=ja511:16.3><span>Mā rocaya mabhisaṅgaṁ, </span></div><p><div class=verse-container id=ja511:16.4><span>paṭisedha janādhipa. </span></div><p><div class=verse-container id=ja511:17.1><span>Na vāhaṁ vaḍḍhavaṁ maññe, </span></div><p><div class=verse-container id=ja511:17.2><span>Yaṁ tvaṁ raṭṭhābhivaḍḍhana; </span></div><p><div class=verse-container id=ja511:17.3><span>Āceyyamāno rājisi, </span></div><p><div class=verse-container id=ja511:17.4><span>Maraṇaṁ abhikaṅkhasi. </span></div><p><div class=verse-container id=ja511:18.1><span>Tassa jānanti pitaro, </span></div><p><div class=verse-container id=ja511:18.2><span>gandhabbā ca sadevakā; </span></div><p><div class=verse-container id=ja511:18.3><span>Ye cāpi isayo loke, </span></div><p><div class=verse-container id=ja511:18.4><span>saññatattā tapassino; </span></div><p><div class=verse-container id=ja511:18.5><span>Asaṁsayaṁ tepi jānanti, </span></div><p><div class=verse-container id=ja511:18.6><span>paṭṭhabhūtā yasassino”. </span></div><p><div class=verse-container id=ja511:19.1><span>“Evaṁ viditvā vidū sabbadhammaṁ, </span></div><p><div class=verse-container id=ja511:19.2><span>Viddhaṁsanaṁ cavanaṁ jīvitassa; </span></div><p><div class=verse-container id=ja511:19.3><span>Na cīyatī tassa narassa pāpaṁ, </span></div><p><div class=verse-container id=ja511:19.4><span>Sace na ceteti vadhāya tassa. </span></div><p><div class=verse-container id=ja511:20.1><span>Isipūgasamaññāte, </span></div><p><div class=verse-container id=ja511:20.2><span>evaṁ lokyā viditā sati; </span></div><p><div class=verse-container id=ja511:20.3><span>Anariyaparisambhāse, </span></div><p><div class=verse-container id=ja511:20.4><span>pāpakammaṁ jigīsasi. </span></div><p><div class=verse-container id=ja511:21.1><span>Sace ahaṁ marissāmi, </span></div><p><div class=verse-container id=ja511:21.2><span>tīre te puthusussoṇi; </span></div><p><div class=verse-container id=ja511:21.3><span>Asaṁsayaṁ taṁ asiloko, </span></div><p><div class=verse-container id=ja511:21.4><span>mayi pete āgamissati. </span></div><p><div class=verse-container id=ja511:22.1><span>Tasmā hi pāpakaṁ kammaṁ, </span></div><p><div class=verse-container id=ja511:22.2><span>rakkhasseva sumajjhime; </span></div><p><div class=verse-container id=ja511:22.3><span>Mā taṁ sabbo jano pacchā, </span></div><p><div class=verse-container id=ja511:22.4><span>pakuṭṭhāyi mayi mate”. </span></div><p><div class=verse-container id=ja511:23.1><span>“Aññātametaṁ avisayhasāhi, </span></div><p><div class=verse-container id=ja511:23.2><span>Attānamambañca dadāmi te taṁ; </span></div><p><div class=verse-container id=ja511:23.3><span>So duccaje kāmaguṇe pahāya, </span></div><p><div class=verse-container id=ja511:23.4><span>Santiñca dhammañca adhiṭṭhitosi. </span></div><p><div class=verse-container id=ja511:24.1><span>Yo hitvā pubbasaññogaṁ, </span></div><p><div class=verse-container id=ja511:24.2><span>pacchā saṁyojane ṭhito; </span></div><p><div class=verse-container id=ja511:24.3><span>Adhammañceva carati, </span></div><p><div class=verse-container id=ja511:24.4><span>pāpañcassa pavaḍḍhati. </span></div><p><div class=verse-container id=ja511:25.1><span>Ehi taṁ pāpayissāmi, </span></div><p><div class=verse-container id=ja511:25.2><span>kāmaṁ appossuko bhava; </span></div><p><div class=verse-container id=ja511:25.3><span>Upānayāmi sītasmiṁ, </span></div><p><div class=verse-container id=ja511:25.4><span>viharāhi anussuko. </span></div><p><div class=verse-container id=ja511:26.1><span>Taṁ puppharasamattebhi, </span></div><p><div class=verse-container id=ja511:26.2><span>vakkaṅgehi arindama; </span></div><p><div class=verse-container id=ja511:26.3><span>Koñcā mayūrā diviyā, </span></div><p><div class=verse-container id=ja511:26.4><span>kolaṭṭhimadhusāḷikā; </span></div><p><div class=verse-container id=ja511:26.5><span>Kūjitā haṁsapūgehi, </span></div><p><div class=verse-container id=ja511:26.6><span>kokilettha pabodhare. </span></div><p><div class=verse-container id=ja511:27.1><span>Ambettha vippasākhaggā, </span></div><p><div class=verse-container id=ja511:27.2><span>palālakhalasannibhā; </span></div><p><div class=verse-container id=ja511:27.3><span>Kosambasaḷalā nīpā, </span></div><p><div class=verse-container id=ja511:27.4><span>pakkatālavilambino”. </span></div><p><div class=verse-container id=ja511:28.1><span>“Mālī tiriṭī kāyūrī, </span></div><p><div class=verse-container id=ja511:28.2><span>aṅgadī candanussado; </span></div><p><div class=verse-container id=ja511:28.3><span>Rattiṁ tvaṁ paricāresi, </span></div><p><div class=verse-container id=ja511:28.4><span>divā vedesi vedanaṁ. </span></div><p><div class=verse-container id=ja511:29.1><span>Soḷasitthisahassāni, </span></div><p><div class=verse-container id=ja511:29.2><span>yā temā paricārikā; </span></div><p><div class=verse-container id=ja511:29.3><span>Evaṁ mahānubhāvosi, </span></div><p><div class=verse-container id=ja511:29.4><span>abbhuto lomahaṁsano. </span></div><p><div class=verse-container id=ja511:30.1><span>Kiṁ kammamakarī pubbe, </span></div><p><div class=verse-container id=ja511:30.2><span>pāpaṁ attadukhāvahaṁ; </span></div><p><div class=verse-container id=ja511:30.3><span>Yaṁ karitvā manussesu, </span></div><p><div class=verse-container id=ja511:30.4><span>piṭṭhimaṁsāni khādasi”. </span></div><p><div class=verse-container id=ja511:31.1><span>“Ajjhenāni paṭiggayha, </span></div><p><div class=verse-container id=ja511:31.2><span>kāmesu gadhito ahaṁ; </span></div><p><div class=verse-container id=ja511:31.3><span>Acariṁ dīghamaddhānaṁ, </span></div><p><div class=verse-container id=ja511:31.4><span>paresaṁ ahitāyahaṁ. </span></div><p><div class=verse-container id=ja511:32.1><span>Yo piṭṭhimaṁsiko hoti, </span></div><p><div class=verse-container id=ja511:32.2><span>evaṁ ukkacca khādati; </span></div><p><div class=verse-container id=ja511:32.3><span>Yathāhaṁ ajja khādāmi, </span></div><p><div class=verse-container id=ja511:32.4><span>piṭṭhimaṁsāni attano”ti. </span></div><p><div class=verse-container id=ja511:33.1><span>Kiṁchandajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0510.html>Previous</a><a href=/canon/en/pli/ms/sutta/kn/ja/ja0512.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>