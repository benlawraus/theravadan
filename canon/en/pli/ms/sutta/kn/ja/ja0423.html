<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0422.html>Previous</a><a href=/canon/en/pli/ms/sutta/kn/ja/ja0424.html>Next</a></div><p id=ja423:0.1><span class=root>Jātaka </span><br><p id=ja423:0.2><span class=root>Aṭṭhakanipāta </span><br><p id=ja423:0.3><span class=root>Kaccānivagga </span><br><p id=ja423:0.4><span class="root big-bold">7. Indriyajātaka </span><br><p id=ja423:1.1><span class=root>“Yo indriyānaṁ kāmena, </span><br><p id=ja423:1.2><span class=root>vasaṁ nārada gacchati; </span><br><p id=ja423:1.3><span class=root>So pariccajjubho loke, </span><br><p id=ja423:1.4><span class=root>jīvantova visussati. </span><br><p id=ja423:2.1><span class=root>Sukhassānantaraṁ dukkhaṁ, </span><br><p id=ja423:2.2><span class=root>dukkhassānantaraṁ sukhaṁ; </span><br><p id=ja423:2.3><span class=root>Sosi patto sukhā dukkhaṁ, </span><br><p id=ja423:2.4><span class=root>pāṭikaṅkha varaṁ sukhaṁ. </span><br><p id=ja423:3.1><span class=root>Kicchakāle kicchasaho, </span><br><p id=ja423:3.2><span class=root>yo kicchaṁ nātivattati; </span><br><p id=ja423:3.3><span class=root>Sa kicchantaṁ sukhaṁ dhīro, </span><br><p id=ja423:3.4><span class=root>yogaṁ samadhigacchati. </span><br><p id=ja423:4.1><span class=root>Na heva kāmāna kāmā, </span><br><p id=ja423:4.2><span class=root>nānatthā nātthakāraṇā; </span><br><p id=ja423:4.3><span class=root>Na katañca niraṅkatvā, </span><br><p id=ja423:4.4><span class=root>dhammā cavitumarahasi”. </span><br><p id=ja423:5.1><span class=root>“Dakkhaṁ gahapatī sādhu, </span><br><p id=ja423:5.2><span class=root>saṁvibhajjañca bhojanaṁ; </span><br><p id=ja423:5.3><span class=root>Ahāso atthalābhesu, </span><br><p id=ja423:5.4><span class=root>atthabyāpatti abyatho”. </span><br><p id=ja423:6.1><span class=root>“Ettāvatetaṁ paṇḍiccaṁ, </span><br><p id=ja423:6.2><span class=root>api so devilo bravi; </span><br><p id=ja423:6.3><span class=root>Na yito kiñci pāpiyo, </span><br><p id=ja423:6.4><span class=root>yo indriyānaṁ vasaṁ vaje”. </span><br><p id=ja423:7.1><span class=root>“Amittānaṁva hatthatthaṁ, </span><br><p id=ja423:7.2><span class=root>sivi pappoti māmiva; </span><br><p id=ja423:7.3><span class=root>Kammaṁ vijjañca dakkheyyaṁ, </span><br><p id=ja423:7.4><span class=root>vivāhaṁ sīlamaddavaṁ; </span><br><p id=ja423:7.5><span class=root>Ete ca yase hāpetvā, </span><br><p id=ja423:7.6><span class=root>nibbatto sehi kammehi. </span><br><p id=ja423:8.1><span class=root>Sohaṁ sahassajīnova, </span><br><p id=ja423:8.2><span class=root>abandhu aparāyaṇo; </span><br><p id=ja423:8.3><span class=root>Ariyadhammā apakkanto, </span><br><p id=ja423:8.4><span class=root>yathā peto tathevahaṁ. </span><br><p id=ja423:9.1><span class=root>Sukhakāme dukkhāpetvā, </span><br><p id=ja423:9.2><span class=root>āpannosmi padaṁ imaṁ; </span><br><p id=ja423:9.3><span class=root>So sukhaṁ nādhigacchāmi, </span><br><p id=ja423:9.4><span class=root>ṭhito bhāṇumatāmivā”ti. </span><br><p id=ja423:10.1><span class=root>Indriyajātakaṁ sattamaṁ. </span><br></main><footer class="container footer"><small><a href=/about>Contact info</a></small></footer>