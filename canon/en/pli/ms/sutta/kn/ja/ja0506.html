<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0505.html>Previous</a><a href=/canon/en/pli/ms/sutta/kn/ja/ja0507.html>Next</a></div><p><div class=verse-container id=ja506:0.1><span>Jātaka </span></div><p><div class=verse-container id=ja506:0.2><span>Vīsatinipāta </span></div><p><div class=verse-container id=ja506:0.3><span>Mātaṅgavagga </span></div><p><div class=verse-container id=ja506:0.4><span class=big-bold>10. Campeyyajātaka </span></div><p><div class=verse-container id=ja506:1.1><span>“Kā nu vijjurivābhāsi, </span></div><p><div class=verse-container id=ja506:1.2><span>Osadhī viya tārakā; </span></div><p><div class=verse-container id=ja506:1.3><span>Devatā nusi gandhabbī, </span></div><p><div class=verse-container id=ja506:1.4><span>Na taṁ maññāmi mānusiṁ”. </span></div><p><div class=verse-container id=ja506:2.1><span>“Namhi devī na gandhabbī, </span></div><p><div class=verse-container id=ja506:2.2><span>na mahārāja mānusī; </span></div><p><div class=verse-container id=ja506:2.3><span>Nāgakaññāsmi bhaddante, </span></div><p><div class=verse-container id=ja506:2.4><span>atthenamhi idhāgatā”. </span></div><p><div class=verse-container id=ja506:3.1><span>“Vibbhantacittā kupitindriyāsi, </span></div><p><div class=verse-container id=ja506:3.2><span>Nettehi te vārigaṇā savanti; </span></div><p><div class=verse-container id=ja506:3.3><span>Kiṁ te naṭṭhaṁ kiṁ pana patthayānā, </span></div><p><div class=verse-container id=ja506:3.4><span>Idhāgatā nāri tadiṅgha brūhi”. </span></div><p><div class=verse-container id=ja506:4.1><span>“Yamuggatejo uragoti cāhu, </span></div><p><div class=verse-container id=ja506:4.2><span>Nāgoti naṁ āhu janā janinda; </span></div><p><div class=verse-container id=ja506:4.3><span>Tamaggahī puriso jīvikattho, </span></div><p><div class=verse-container id=ja506:4.4><span>Taṁ bandhanā muñca patī mameso”. </span></div><p><div class=verse-container id=ja506:5.1><span>“Kathaṁ nvayaṁ balaviriyūpapanno, </span></div><p><div class=verse-container id=ja506:5.2><span>Hatthattamāgacchi vanibbakassa; </span></div><p><div class=verse-container id=ja506:5.3><span>Akkhāhi me nāgakaññe tamatthaṁ, </span></div><p><div class=verse-container id=ja506:5.4><span>Kathaṁ vijānemu gahītanāgaṁ”. </span></div><p><div class=verse-container id=ja506:6.1><span>“Nagarampi nāgo bhasmaṁ kareyya, </span></div><p><div class=verse-container id=ja506:6.2><span>Tathā hi so balaviriyūpapanno; </span></div><p><div class=verse-container id=ja506:6.3><span>Dhammañca nāgo apacāyamāno, </span></div><p><div class=verse-container id=ja506:6.4><span>Tasmā parakkamma tapo karoti. </span></div><p><div class=verse-container id=ja506:7.1><span>Cātuddasiṁ pañcadasiñca rāja, </span></div><p><div class=verse-container id=ja506:7.2><span>Catuppathe sammati nāgarājā; </span></div><p><div class=verse-container id=ja506:7.3><span>Tamaggahī puriso jīvikattho, </span></div><p><div class=verse-container id=ja506:7.4><span>Taṁ bandhanā muñca patī mameso”. </span></div><p><div class=verse-container id=ja506:8.1><span>“Soḷasitthisahassāni, </span></div><p><div class=verse-container id=ja506:8.2><span>āmuttamaṇikuṇḍalā; </span></div><p><div class=verse-container id=ja506:8.3><span>Vārigehasayā nārī, </span></div><p><div class=verse-container id=ja506:8.4><span>tāpi taṁ saraṇaṁ gatā. </span></div><p><div class=verse-container id=ja506:9.1><span>Dhammena mocehi asāhasena, </span></div><p><div class=verse-container id=ja506:9.2><span>Gāmena nikkhena gavaṁ satena; </span></div><p><div class=verse-container id=ja506:9.3><span>Ossaṭṭhakāyo urago carātu, </span></div><p><div class=verse-container id=ja506:9.4><span>Puññatthiko muñcatu bandhanasmā”. </span></div><p><div class=verse-container id=ja506:10.1><span>“Dhammena mocemi asāhasena, </span></div><p><div class=verse-container id=ja506:10.2><span>Gāmena nikkhena gavaṁ satena; </span></div><p><div class=verse-container id=ja506:10.3><span>Ossaṭṭhakāyo urago carātu, </span></div><p><div class=verse-container id=ja506:10.4><span>Puññatthiko muñcatu bandhanasmā. </span></div><p><div class=verse-container id=ja506:11.1><span>Dammi nikkhasataṁ ludda, </span></div><p><div class=verse-container id=ja506:11.2><span>thūlañca maṇikuṇḍalaṁ; </span></div><p><div class=verse-container id=ja506:11.3><span>Catussadañca pallaṅkaṁ, </span></div><p><div class=verse-container id=ja506:11.4><span>umāpupphasarinnibhaṁ. </span></div><p><div class=verse-container id=ja506:12.1><span>Dve ca sādisiyo bhariyā, </span></div><p><div class=verse-container id=ja506:12.2><span>Usabhañca gavaṁ sataṁ; </span></div><p><div class=verse-container id=ja506:12.3><span>Ossaṭṭhakāyo urago carātu, </span></div><p><div class=verse-container id=ja506:12.4><span>Puññatthiko muñcatu bandhanasmā”. </span></div><p><div class=verse-container id=ja506:13.1><span>“Vināpi dānā tava vacanaṁ janinda, </span></div><p><div class=verse-container id=ja506:13.2><span>Muñcemu naṁ uragaṁ bandhanasmā; </span></div><p><div class=verse-container id=ja506:13.3><span>Ossaṭṭhakāyo urago carātu, </span></div><p><div class=verse-container id=ja506:13.4><span>Puññatthiko muñcatu bandhanasmā”. </span></div><p><div class=verse-container id=ja506:14.1><span>Mutto campeyyako nāgo, </span></div><p><div class=verse-container id=ja506:14.2><span>rājānaṁ etadabravi; </span></div><p><div class=verse-container id=ja506:14.3><span>“Namo te kāsirājatthu, </span></div><p><div class=verse-container id=ja506:14.4><span>namo te kāsivaḍḍhana; </span></div><p><div class=verse-container id=ja506:14.5><span>Añjaliṁ te paggaṇhāmi, </span></div><p><div class=verse-container id=ja506:14.6><span>passeyyaṁ me nivesanaṁ”. </span></div><p><div class=verse-container id=ja506:15.1><span>“Addhā hi dubbissasametamāhu, </span></div><p><div class=verse-container id=ja506:15.2><span>Yaṁ mānuso vissase amānusamhi; </span></div><p><div class=verse-container id=ja506:15.3><span>Sace ca maṁ yācasi etamatthaṁ, </span></div><p><div class=verse-container id=ja506:15.4><span>Dakkhemu te nāga nivesanāni”. </span></div><p><div class=verse-container id=ja506:16.1><span>“Sacepi vāto girimāvaheyya, </span></div><p><div class=verse-container id=ja506:16.2><span>Cando ca suriyo ca chamā pateyyuṁ; </span></div><p><div class=verse-container id=ja506:16.3><span>Sabbā ca najjo paṭisotaṁ vajeyyuṁ, </span></div><p><div class=verse-container id=ja506:16.4><span>Na tvevahaṁ rāja musā bhaṇeyyaṁ. </span></div><p><div class=verse-container id=ja506:17.1><span>Nabhaṁ phaleyya udadhīpi susse, </span></div><p><div class=verse-container id=ja506:17.2><span>Saṁvaṭṭaye bhūtadharā vasundharā; </span></div><p><div class=verse-container id=ja506:17.3><span>Siluccayo meru samūlamuppate, </span></div><p><div class=verse-container id=ja506:17.4><span>Na tvevahaṁ rāja musā bhaṇeyyaṁ”. </span></div><p><div class=verse-container id=ja506:18.1><span>“Addhā hi dubbissasametamāhu, </span></div><p><div class=verse-container id=ja506:18.2><span>Yaṁ mānuso vissase amānusamhi; </span></div><p><div class=verse-container id=ja506:18.3><span>Sace ca maṁ yācasi etamatthaṁ, </span></div><p><div class=verse-container id=ja506:18.4><span>Dakkhemu te nāga nivesanāni. </span></div><p><div class=verse-container id=ja506:19.1><span>Tumhe khottha ghoravisā uḷārā, </span></div><p><div class=verse-container id=ja506:19.2><span>Mahātejā khippakopī ca hotha; </span></div><p><div class=verse-container id=ja506:19.3><span>Maṅkāraṇā bandhanasmā pamutto, </span></div><p><div class=verse-container id=ja506:19.4><span>Arahasi no jānituye katāni”. </span></div><p><div class=verse-container id=ja506:20.1><span>“So paccataṁ niraye ghorarūpe, </span></div><p><div class=verse-container id=ja506:20.2><span>Mā kāyikaṁ sātamalattha kiñci; </span></div><p><div class=verse-container id=ja506:20.3><span>Peḷāya baddho maraṇaṁ upetu, </span></div><p><div class=verse-container id=ja506:20.4><span>Yo tādisaṁ kammakataṁ na jāne”. </span></div><p><div class=verse-container id=ja506:21.1><span>“Saccappaṭiññā tava mesa hotu, </span></div><p><div class=verse-container id=ja506:21.2><span>Akkodhano hohi anupanāhī; </span></div><p><div class=verse-container id=ja506:21.3><span>Sabbañca te nāgakulaṁ supaṇṇā, </span></div><p><div class=verse-container id=ja506:21.4><span>Aggiṁva gimhesu vivajjayantu”. </span></div><p><div class=verse-container id=ja506:22.1><span>“Anukampasī nāgakulaṁ janinda, </span></div><p><div class=verse-container id=ja506:22.2><span>Mātā yathā suppiyaṁ ekaputtaṁ; </span></div><p><div class=verse-container id=ja506:22.3><span>Ahañca te nāgakulena saddhiṁ, </span></div><p><div class=verse-container id=ja506:22.4><span>Kāhāmi veyyāvaṭikaṁ uḷāraṁ”. </span></div><p><div class=verse-container id=ja506:23.1><span>“Yojentu ve rājarathe sucitte, </span></div><p><div class=verse-container id=ja506:23.2><span>Kambojake assatare sudante; </span></div><p><div class=verse-container id=ja506:23.3><span>Nāge ca yojentu suvaṇṇakappane, </span></div><p><div class=verse-container id=ja506:23.4><span>Dakkhemu nāgassa nivesanāni”. </span></div><p><div class=verse-container id=ja506:24.1><span>Bherī mudiṅgā paṇavā ca saṅkhā, </span></div><p><div class=verse-container id=ja506:24.2><span>Avajjayiṁsu uggasenassa rañño; </span></div><p><div class=verse-container id=ja506:24.3><span>Pāyāsi rājā bahusobhamāno, </span></div><p><div class=verse-container id=ja506:24.4><span>Purakkhato nārigaṇassa majjhe. </span></div><p><div class=verse-container id=ja506:25.1><span>Suvaṇṇacitakaṁ bhūmiṁ, </span></div><p><div class=verse-container id=ja506:25.2><span>addakkhi kāsivaḍḍhano; </span></div><p><div class=verse-container id=ja506:25.3><span>Sovaṇṇamayapāsāde, </span></div><p><div class=verse-container id=ja506:25.4><span>veḷuriyaphalakatthate. </span></div><p><div class=verse-container id=ja506:26.1><span>Sa rājā pāvisi byamhaṁ, </span></div><p><div class=verse-container id=ja506:26.2><span>campeyyassa nivesanaṁ; </span></div><p><div class=verse-container id=ja506:26.3><span>Ādiccavaṇṇasannibhaṁ, </span></div><p><div class=verse-container id=ja506:26.4><span>kaṁsavijju pabhassaraṁ. </span></div><p><div class=verse-container id=ja506:27.1><span>Nānārukkhehi sañchannaṁ, </span></div><p><div class=verse-container id=ja506:27.2><span>nānāgandhasamīritaṁ; </span></div><p><div class=verse-container id=ja506:27.3><span>So pāvekkhi kāsirājā, </span></div><p><div class=verse-container id=ja506:27.4><span>campeyyassa nivesanaṁ. </span></div><p><div class=verse-container id=ja506:28.1><span>Paviṭṭhasmiṁ kāsiraññe, </span></div><p><div class=verse-container id=ja506:28.2><span>campeyyassa nivesanaṁ; </span></div><p><div class=verse-container id=ja506:28.3><span>Dibbā tūriyā pavajjiṁsu, </span></div><p><div class=verse-container id=ja506:28.4><span>nāgakaññā ca naccisuṁ. </span></div><p><div class=verse-container id=ja506:29.1><span>Taṁ nāgakaññā caritaṁ gaṇena, </span></div><p><div class=verse-container id=ja506:29.2><span>Anvāruhī kāsirājā pasanno; </span></div><p><div class=verse-container id=ja506:29.3><span>Nisīdi sovaṇṇamayamhi pīṭhe, </span></div><p><div class=verse-container id=ja506:29.4><span>Sāpassaye candanasāralitte. </span></div><p><div class=verse-container id=ja506:30.1><span>So tattha bhutvā ca atho ramitvā, </span></div><p><div class=verse-container id=ja506:30.2><span>Campeyyakaṁ kāsirājā avoca; </span></div><p><div class=verse-container id=ja506:30.3><span>“Vimānaseṭṭhāni imāni tuyhaṁ, </span></div><p><div class=verse-container id=ja506:30.4><span>Ādiccavaṇṇāni pabhassarāni; </span></div><p><div class=verse-container id=ja506:30.5><span>Netādisaṁ atthi manussaloke, </span></div><p><div class=verse-container id=ja506:30.6><span>Kiṁ patthayaṁ nāga tapo karosi. </span></div><p><div class=verse-container id=ja506:31.1><span>Tā kambukāyūradharā suvatthā, </span></div><p><div class=verse-container id=ja506:31.2><span>Vaṭṭaṅgulī tambatalūpapannā; </span></div><p><div class=verse-container id=ja506:31.3><span>Paggayha pāyenti anomavaṇṇā, </span></div><p><div class=verse-container id=ja506:31.4><span>Netādisaṁ atthi manussaloke; </span></div><p><div class=verse-container id=ja506:31.5><span>Kiṁ patthayaṁ nāga tapo karosi. </span></div><p><div class=verse-container id=ja506:32.1><span>Najjo ca temā puthulomamacchā, </span></div><p><div class=verse-container id=ja506:32.2><span>Āṭā sakuntābhirudā sutitthā; </span></div><p><div class=verse-container id=ja506:32.3><span>Netādisaṁ atthi manussaloke, </span></div><p><div class=verse-container id=ja506:32.4><span>Kiṁ patthayaṁ nāga tapo karosi. </span></div><p><div class=verse-container id=ja506:33.1><span>Koñcā mayūrā diviyā ca haṁsā, </span></div><p><div class=verse-container id=ja506:33.2><span>Vaggussarā kokilā sampatanti; </span></div><p><div class=verse-container id=ja506:33.3><span>Netādisaṁ atthi manussaloke, </span></div><p><div class=verse-container id=ja506:33.4><span>Kiṁ patthayaṁ nāga tapo karosi. </span></div><p><div class=verse-container id=ja506:34.1><span>Ambā ca sālā tilakā ca jambuyo, </span></div><p><div class=verse-container id=ja506:34.2><span>Uddālakā pāṭaliyo ca phullā; </span></div><p><div class=verse-container id=ja506:34.3><span>Netādisaṁ atthi manussaloke, </span></div><p><div class=verse-container id=ja506:34.4><span>Kiṁ patthayaṁ nāga tapo karosi. </span></div><p><div class=verse-container id=ja506:35.1><span>Imā ca te pokkharañño samantato, </span></div><p><div class=verse-container id=ja506:35.2><span>Dibbā ca gandhā satataṁ pavāyanti; </span></div><p><div class=verse-container id=ja506:35.3><span>Netādisaṁ atthi manussaloke, </span></div><p><div class=verse-container id=ja506:35.4><span>Kiṁ patthayaṁ nāga tapo karosi”. </span></div><p><div class=verse-container id=ja506:36.1><span>“Na puttahetu na dhanassa hetu, </span></div><p><div class=verse-container id=ja506:36.2><span>Na āyuno cāpi janinda hetu; </span></div><p><div class=verse-container id=ja506:36.3><span>Manussayoniṁ abhipatthayāno, </span></div><p><div class=verse-container id=ja506:36.4><span>Tasmā parakkamma tapo karomi”. </span></div><p><div class=verse-container id=ja506:37.1><span>“Tvaṁ lohitakkho vihatantaraṁso, </span></div><p><div class=verse-container id=ja506:37.2><span>Alaṅkato kappitakesamassu; </span></div><p><div class=verse-container id=ja506:37.3><span>Surosito lohitacandanena, </span></div><p><div class=verse-container id=ja506:37.4><span>Gandhabbarājāva disā pabhāsasi. </span></div><p><div class=verse-container id=ja506:38.1><span>Deviddhipattosi mahānubhāvo, </span></div><p><div class=verse-container id=ja506:38.2><span>Sabbehi kāmehi samaṅgibhūto; </span></div><p><div class=verse-container id=ja506:38.3><span>Pucchāmi taṁ nāgarājetamatthaṁ, </span></div><p><div class=verse-container id=ja506:38.4><span>Seyyo ito kena manussaloko”. </span></div><p><div class=verse-container id=ja506:39.1><span>“Janinda nāññatra manussalokā, </span></div><p><div class=verse-container id=ja506:39.2><span>Suddhī va saṁvijjati saṁyamo vā; </span></div><p><div class=verse-container id=ja506:39.3><span>Ahañca laddhāna manussayoniṁ, </span></div><p><div class=verse-container id=ja506:39.4><span>Kāhāmi jātimaraṇassa antaṁ”. </span></div><p><div class=verse-container id=ja506:40.1><span>“Addhā have sevitabbā sapaññā, </span></div><p><div class=verse-container id=ja506:40.2><span>Bahussutā ye bahuṭhānacintino; </span></div><p><div class=verse-container id=ja506:40.3><span>Nāriyo ca disvāna tuvañca nāga, </span></div><p><div class=verse-container id=ja506:40.4><span>Kāhāmi puññāni anappakāni”. </span></div><p><div class=verse-container id=ja506:41.1><span>“Addhā have sevitabbā sapaññā, </span></div><p><div class=verse-container id=ja506:41.2><span>Bahussutā ye bahuṭhānacintino; </span></div><p><div class=verse-container id=ja506:41.3><span>Nāriyo ca disvāna mamañca rāja, </span></div><p><div class=verse-container id=ja506:41.4><span>Karohi puññāni anappakāni”. </span></div><p><div class=verse-container id=ja506:42.1><span>“Idañca me jātarūpaṁ pahūtaṁ, </span></div><p><div class=verse-container id=ja506:42.2><span>Rāsī suvaṇṇassa ca tālamattā; </span></div><p><div class=verse-container id=ja506:42.3><span>Ito haritvāna suvaṇṇagharāni, </span></div><p><div class=verse-container id=ja506:42.4><span>Karassu rūpiyapākāraṁ karontu. </span></div><p><div class=verse-container id=ja506:43.1><span>Muttā ca vāhasahassāni pañca, </span></div><p><div class=verse-container id=ja506:43.2><span>Veḷuriyamissāni ito haritvā; </span></div><p><div class=verse-container id=ja506:43.3><span>Antepure bhūmiyaṁ santharantu, </span></div><p><div class=verse-container id=ja506:43.4><span>Nikkaddamā hehiti nīrajā ca. </span></div><p><div class=verse-container id=ja506:44.1><span>Etādisaṁ āvasa rājaseṭṭha, </span></div><p><div class=verse-container id=ja506:44.2><span>Vimānaseṭṭhaṁ bahu sobhamānaṁ; </span></div><p><div class=verse-container id=ja506:44.3><span>Bārāṇasiṁ nagaraṁ iddhaṁ phītaṁ, </span></div><p><div class=verse-container id=ja506:44.4><span>Rajjañca kārehi anomapaññā”ti. </span></div><p><div class=verse-container id=ja506:45.1><span>Campeyyajātakaṁ dasamaṁ. </span></div><div class=flex-between><a href=/canon/en/pli/ms/sutta/kn/ja/ja0505.html>Previous</a><a href=/canon/en/pli/ms/sutta/kn/ja/ja0507.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>