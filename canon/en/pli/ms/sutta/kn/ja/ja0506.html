<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0505.html>Previous</a><a href=/canon/en/pli/ms/sutta/kn/ja/ja0507.html>Next</a></div><p id=ja506:0.1><span class=root>Jātaka </span><br><p id=ja506:0.2><span class=root>Vīsatinipāta </span><br><p id=ja506:0.3><span class=root>Mātaṅgavagga </span><br><p id=ja506:0.4><span class="root big-bold">10. Campeyyajātaka </span><br><p id=ja506:1.1><span class=root>“Kā nu vijjurivābhāsi, </span><br><p id=ja506:1.2><span class=root>Osadhī viya tārakā; </span><br><p id=ja506:1.3><span class=root>Devatā nusi gandhabbī, </span><br><p id=ja506:1.4><span class=root>Na taṁ maññāmi mānusiṁ”. </span><br><p id=ja506:2.1><span class=root>“Namhi devī na gandhabbī, </span><br><p id=ja506:2.2><span class=root>na mahārāja mānusī; </span><br><p id=ja506:2.3><span class=root>Nāgakaññāsmi bhaddante, </span><br><p id=ja506:2.4><span class=root>atthenamhi idhāgatā”. </span><br><p id=ja506:3.1><span class=root>“Vibbhantacittā kupitindriyāsi, </span><br><p id=ja506:3.2><span class=root>Nettehi te vārigaṇā savanti; </span><br><p id=ja506:3.3><span class=root>Kiṁ te naṭṭhaṁ kiṁ pana patthayānā, </span><br><p id=ja506:3.4><span class=root>Idhāgatā nāri tadiṅgha brūhi”. </span><br><p id=ja506:4.1><span class=root>“Yamuggatejo uragoti cāhu, </span><br><p id=ja506:4.2><span class=root>Nāgoti naṁ āhu janā janinda; </span><br><p id=ja506:4.3><span class=root>Tamaggahī puriso jīvikattho, </span><br><p id=ja506:4.4><span class=root>Taṁ bandhanā muñca patī mameso”. </span><br><p id=ja506:5.1><span class=root>“Kathaṁ nvayaṁ balaviriyūpapanno, </span><br><p id=ja506:5.2><span class=root>Hatthattamāgacchi vanibbakassa; </span><br><p id=ja506:5.3><span class=root>Akkhāhi me nāgakaññe tamatthaṁ, </span><br><p id=ja506:5.4><span class=root>Kathaṁ vijānemu gahītanāgaṁ”. </span><br><p id=ja506:6.1><span class=root>“Nagarampi nāgo bhasmaṁ kareyya, </span><br><p id=ja506:6.2><span class=root>Tathā hi so balaviriyūpapanno; </span><br><p id=ja506:6.3><span class=root>Dhammañca nāgo apacāyamāno, </span><br><p id=ja506:6.4><span class=root>Tasmā parakkamma tapo karoti. </span><br><p id=ja506:7.1><span class=root>Cātuddasiṁ pañcadasiñca rāja, </span><br><p id=ja506:7.2><span class=root>Catuppathe sammati nāgarājā; </span><br><p id=ja506:7.3><span class=root>Tamaggahī puriso jīvikattho, </span><br><p id=ja506:7.4><span class=root>Taṁ bandhanā muñca patī mameso”. </span><br><p id=ja506:8.1><span class=root>“Soḷasitthisahassāni, </span><br><p id=ja506:8.2><span class=root>āmuttamaṇikuṇḍalā; </span><br><p id=ja506:8.3><span class=root>Vārigehasayā nārī, </span><br><p id=ja506:8.4><span class=root>tāpi taṁ saraṇaṁ gatā. </span><br><p id=ja506:9.1><span class=root>Dhammena mocehi asāhasena, </span><br><p id=ja506:9.2><span class=root>Gāmena nikkhena gavaṁ satena; </span><br><p id=ja506:9.3><span class=root>Ossaṭṭhakāyo urago carātu, </span><br><p id=ja506:9.4><span class=root>Puññatthiko muñcatu bandhanasmā”. </span><br><p id=ja506:10.1><span class=root>“Dhammena mocemi asāhasena, </span><br><p id=ja506:10.2><span class=root>Gāmena nikkhena gavaṁ satena; </span><br><p id=ja506:10.3><span class=root>Ossaṭṭhakāyo urago carātu, </span><br><p id=ja506:10.4><span class=root>Puññatthiko muñcatu bandhanasmā. </span><br><p id=ja506:11.1><span class=root>Dammi nikkhasataṁ ludda, </span><br><p id=ja506:11.2><span class=root>thūlañca maṇikuṇḍalaṁ; </span><br><p id=ja506:11.3><span class=root>Catussadañca pallaṅkaṁ, </span><br><p id=ja506:11.4><span class=root>umāpupphasarinnibhaṁ. </span><br><p id=ja506:12.1><span class=root>Dve ca sādisiyo bhariyā, </span><br><p id=ja506:12.2><span class=root>Usabhañca gavaṁ sataṁ; </span><br><p id=ja506:12.3><span class=root>Ossaṭṭhakāyo urago carātu, </span><br><p id=ja506:12.4><span class=root>Puññatthiko muñcatu bandhanasmā”. </span><br><p id=ja506:13.1><span class=root>“Vināpi dānā tava vacanaṁ janinda, </span><br><p id=ja506:13.2><span class=root>Muñcemu naṁ uragaṁ bandhanasmā; </span><br><p id=ja506:13.3><span class=root>Ossaṭṭhakāyo urago carātu, </span><br><p id=ja506:13.4><span class=root>Puññatthiko muñcatu bandhanasmā”. </span><br><p id=ja506:14.1><span class=root>Mutto campeyyako nāgo, </span><br><p id=ja506:14.2><span class=root>rājānaṁ etadabravi; </span><br><p id=ja506:14.3><span class=root>“Namo te kāsirājatthu, </span><br><p id=ja506:14.4><span class=root>namo te kāsivaḍḍhana; </span><br><p id=ja506:14.5><span class=root>Añjaliṁ te paggaṇhāmi, </span><br><p id=ja506:14.6><span class=root>passeyyaṁ me nivesanaṁ”. </span><br><p id=ja506:15.1><span class=root>“Addhā hi dubbissasametamāhu, </span><br><p id=ja506:15.2><span class=root>Yaṁ mānuso vissase amānusamhi; </span><br><p id=ja506:15.3><span class=root>Sace ca maṁ yācasi etamatthaṁ, </span><br><p id=ja506:15.4><span class=root>Dakkhemu te nāga nivesanāni”. </span><br><p id=ja506:16.1><span class=root>“Sacepi vāto girimāvaheyya, </span><br><p id=ja506:16.2><span class=root>Cando ca suriyo ca chamā pateyyuṁ; </span><br><p id=ja506:16.3><span class=root>Sabbā ca najjo paṭisotaṁ vajeyyuṁ, </span><br><p id=ja506:16.4><span class=root>Na tvevahaṁ rāja musā bhaṇeyyaṁ. </span><br><p id=ja506:17.1><span class=root>Nabhaṁ phaleyya udadhīpi susse, </span><br><p id=ja506:17.2><span class=root>Saṁvaṭṭaye bhūtadharā vasundharā; </span><br><p id=ja506:17.3><span class=root>Siluccayo meru samūlamuppate, </span><br><p id=ja506:17.4><span class=root>Na tvevahaṁ rāja musā bhaṇeyyaṁ”. </span><br><p id=ja506:18.1><span class=root>“Addhā hi dubbissasametamāhu, </span><br><p id=ja506:18.2><span class=root>Yaṁ mānuso vissase amānusamhi; </span><br><p id=ja506:18.3><span class=root>Sace ca maṁ yācasi etamatthaṁ, </span><br><p id=ja506:18.4><span class=root>Dakkhemu te nāga nivesanāni. </span><br><p id=ja506:19.1><span class=root>Tumhe khottha ghoravisā uḷārā, </span><br><p id=ja506:19.2><span class=root>Mahātejā khippakopī ca hotha; </span><br><p id=ja506:19.3><span class=root>Maṅkāraṇā bandhanasmā pamutto, </span><br><p id=ja506:19.4><span class=root>Arahasi no jānituye katāni”. </span><br><p id=ja506:20.1><span class=root>“So paccataṁ niraye ghorarūpe, </span><br><p id=ja506:20.2><span class=root>Mā kāyikaṁ sātamalattha kiñci; </span><br><p id=ja506:20.3><span class=root>Peḷāya baddho maraṇaṁ upetu, </span><br><p id=ja506:20.4><span class=root>Yo tādisaṁ kammakataṁ na jāne”. </span><br><p id=ja506:21.1><span class=root>“Saccappaṭiññā tava mesa hotu, </span><br><p id=ja506:21.2><span class=root>Akkodhano hohi anupanāhī; </span><br><p id=ja506:21.3><span class=root>Sabbañca te nāgakulaṁ supaṇṇā, </span><br><p id=ja506:21.4><span class=root>Aggiṁva gimhesu vivajjayantu”. </span><br><p id=ja506:22.1><span class=root>“Anukampasī nāgakulaṁ janinda, </span><br><p id=ja506:22.2><span class=root>Mātā yathā suppiyaṁ ekaputtaṁ; </span><br><p id=ja506:22.3><span class=root>Ahañca te nāgakulena saddhiṁ, </span><br><p id=ja506:22.4><span class=root>Kāhāmi veyyāvaṭikaṁ uḷāraṁ”. </span><br><p id=ja506:23.1><span class=root>“Yojentu ve rājarathe sucitte, </span><br><p id=ja506:23.2><span class=root>Kambojake assatare sudante; </span><br><p id=ja506:23.3><span class=root>Nāge ca yojentu suvaṇṇakappane, </span><br><p id=ja506:23.4><span class=root>Dakkhemu nāgassa nivesanāni”. </span><br><p id=ja506:24.1><span class=root>Bherī mudiṅgā paṇavā ca saṅkhā, </span><br><p id=ja506:24.2><span class=root>Avajjayiṁsu uggasenassa rañño; </span><br><p id=ja506:24.3><span class=root>Pāyāsi rājā bahusobhamāno, </span><br><p id=ja506:24.4><span class=root>Purakkhato nārigaṇassa majjhe. </span><br><p id=ja506:25.1><span class=root>Suvaṇṇacitakaṁ bhūmiṁ, </span><br><p id=ja506:25.2><span class=root>addakkhi kāsivaḍḍhano; </span><br><p id=ja506:25.3><span class=root>Sovaṇṇamayapāsāde, </span><br><p id=ja506:25.4><span class=root>veḷuriyaphalakatthate. </span><br><p id=ja506:26.1><span class=root>Sa rājā pāvisi byamhaṁ, </span><br><p id=ja506:26.2><span class=root>campeyyassa nivesanaṁ; </span><br><p id=ja506:26.3><span class=root>Ādiccavaṇṇasannibhaṁ, </span><br><p id=ja506:26.4><span class=root>kaṁsavijju pabhassaraṁ. </span><br><p id=ja506:27.1><span class=root>Nānārukkhehi sañchannaṁ, </span><br><p id=ja506:27.2><span class=root>nānāgandhasamīritaṁ; </span><br><p id=ja506:27.3><span class=root>So pāvekkhi kāsirājā, </span><br><p id=ja506:27.4><span class=root>campeyyassa nivesanaṁ. </span><br><p id=ja506:28.1><span class=root>Paviṭṭhasmiṁ kāsiraññe, </span><br><p id=ja506:28.2><span class=root>campeyyassa nivesanaṁ; </span><br><p id=ja506:28.3><span class=root>Dibbā tūriyā pavajjiṁsu, </span><br><p id=ja506:28.4><span class=root>nāgakaññā ca naccisuṁ. </span><br><p id=ja506:29.1><span class=root>Taṁ nāgakaññā caritaṁ gaṇena, </span><br><p id=ja506:29.2><span class=root>Anvāruhī kāsirājā pasanno; </span><br><p id=ja506:29.3><span class=root>Nisīdi sovaṇṇamayamhi pīṭhe, </span><br><p id=ja506:29.4><span class=root>Sāpassaye candanasāralitte. </span><br><p id=ja506:30.1><span class=root>So tattha bhutvā ca atho ramitvā, </span><br><p id=ja506:30.2><span class=root>Campeyyakaṁ kāsirājā avoca; </span><br><p id=ja506:30.3><span class=root>“Vimānaseṭṭhāni imāni tuyhaṁ, </span><br><p id=ja506:30.4><span class=root>Ādiccavaṇṇāni pabhassarāni; </span><br><p id=ja506:30.5><span class=root>Netādisaṁ atthi manussaloke, </span><br><p id=ja506:30.6><span class=root>Kiṁ patthayaṁ nāga tapo karosi. </span><br><p id=ja506:31.1><span class=root>Tā kambukāyūradharā suvatthā, </span><br><p id=ja506:31.2><span class=root>Vaṭṭaṅgulī tambatalūpapannā; </span><br><p id=ja506:31.3><span class=root>Paggayha pāyenti anomavaṇṇā, </span><br><p id=ja506:31.4><span class=root>Netādisaṁ atthi manussaloke; </span><br><p id=ja506:31.5><span class=root>Kiṁ patthayaṁ nāga tapo karosi. </span><br><p id=ja506:32.1><span class=root>Najjo ca temā puthulomamacchā, </span><br><p id=ja506:32.2><span class=root>Āṭā sakuntābhirudā sutitthā; </span><br><p id=ja506:32.3><span class=root>Netādisaṁ atthi manussaloke, </span><br><p id=ja506:32.4><span class=root>Kiṁ patthayaṁ nāga tapo karosi. </span><br><p id=ja506:33.1><span class=root>Koñcā mayūrā diviyā ca haṁsā, </span><br><p id=ja506:33.2><span class=root>Vaggussarā kokilā sampatanti; </span><br><p id=ja506:33.3><span class=root>Netādisaṁ atthi manussaloke, </span><br><p id=ja506:33.4><span class=root>Kiṁ patthayaṁ nāga tapo karosi. </span><br><p id=ja506:34.1><span class=root>Ambā ca sālā tilakā ca jambuyo, </span><br><p id=ja506:34.2><span class=root>Uddālakā pāṭaliyo ca phullā; </span><br><p id=ja506:34.3><span class=root>Netādisaṁ atthi manussaloke, </span><br><p id=ja506:34.4><span class=root>Kiṁ patthayaṁ nāga tapo karosi. </span><br><p id=ja506:35.1><span class=root>Imā ca te pokkharañño samantato, </span><br><p id=ja506:35.2><span class=root>Dibbā ca gandhā satataṁ pavāyanti; </span><br><p id=ja506:35.3><span class=root>Netādisaṁ atthi manussaloke, </span><br><p id=ja506:35.4><span class=root>Kiṁ patthayaṁ nāga tapo karosi”. </span><br><p id=ja506:36.1><span class=root>“Na puttahetu na dhanassa hetu, </span><br><p id=ja506:36.2><span class=root>Na āyuno cāpi janinda hetu; </span><br><p id=ja506:36.3><span class=root>Manussayoniṁ abhipatthayāno, </span><br><p id=ja506:36.4><span class=root>Tasmā parakkamma tapo karomi”. </span><br><p id=ja506:37.1><span class=root>“Tvaṁ lohitakkho vihatantaraṁso, </span><br><p id=ja506:37.2><span class=root>Alaṅkato kappitakesamassu; </span><br><p id=ja506:37.3><span class=root>Surosito lohitacandanena, </span><br><p id=ja506:37.4><span class=root>Gandhabbarājāva disā pabhāsasi. </span><br><p id=ja506:38.1><span class=root>Deviddhipattosi mahānubhāvo, </span><br><p id=ja506:38.2><span class=root>Sabbehi kāmehi samaṅgibhūto; </span><br><p id=ja506:38.3><span class=root>Pucchāmi taṁ nāgarājetamatthaṁ, </span><br><p id=ja506:38.4><span class=root>Seyyo ito kena manussaloko”. </span><br><p id=ja506:39.1><span class=root>“Janinda nāññatra manussalokā, </span><br><p id=ja506:39.2><span class=root>Suddhī va saṁvijjati saṁyamo vā; </span><br><p id=ja506:39.3><span class=root>Ahañca laddhāna manussayoniṁ, </span><br><p id=ja506:39.4><span class=root>Kāhāmi jātimaraṇassa antaṁ”. </span><br><p id=ja506:40.1><span class=root>“Addhā have sevitabbā sapaññā, </span><br><p id=ja506:40.2><span class=root>Bahussutā ye bahuṭhānacintino; </span><br><p id=ja506:40.3><span class=root>Nāriyo ca disvāna tuvañca nāga, </span><br><p id=ja506:40.4><span class=root>Kāhāmi puññāni anappakāni”. </span><br><p id=ja506:41.1><span class=root>“Addhā have sevitabbā sapaññā, </span><br><p id=ja506:41.2><span class=root>Bahussutā ye bahuṭhānacintino; </span><br><p id=ja506:41.3><span class=root>Nāriyo ca disvāna mamañca rāja, </span><br><p id=ja506:41.4><span class=root>Karohi puññāni anappakāni”. </span><br><p id=ja506:42.1><span class=root>“Idañca me jātarūpaṁ pahūtaṁ, </span><br><p id=ja506:42.2><span class=root>Rāsī suvaṇṇassa ca tālamattā; </span><br><p id=ja506:42.3><span class=root>Ito haritvāna suvaṇṇagharāni, </span><br><p id=ja506:42.4><span class=root>Karassu rūpiyapākāraṁ karontu. </span><br><p id=ja506:43.1><span class=root>Muttā ca vāhasahassāni pañca, </span><br><p id=ja506:43.2><span class=root>Veḷuriyamissāni ito haritvā; </span><br><p id=ja506:43.3><span class=root>Antepure bhūmiyaṁ santharantu, </span><br><p id=ja506:43.4><span class=root>Nikkaddamā hehiti nīrajā ca. </span><br><p id=ja506:44.1><span class=root>Etādisaṁ āvasa rājaseṭṭha, </span><br><p id=ja506:44.2><span class=root>Vimānaseṭṭhaṁ bahu sobhamānaṁ; </span><br><p id=ja506:44.3><span class=root>Bārāṇasiṁ nagaraṁ iddhaṁ phītaṁ, </span><br><p id=ja506:44.4><span class=root>Rajjañca kārehi anomapaññā”ti. </span><br><p id=ja506:45.1><span class=root>Campeyyajātakaṁ dasamaṁ. </span><br></main><footer class="container footer"><small><a href=/about>Contact info</a></small></footer>