<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0440.html>Previous</a><a href=/canon/en/pli/ms/sutta/kn/ja/ja0442.html>Next</a></div><p id=ja441:0.1><span class=root>Jātaka </span><br><p id=ja441:0.2><span class=root>Dasakanipāta </span><br><p id=ja441:0.3><span class=root>Catudvāravagga </span><br><p id=ja441:0.4><span class="root big-bold">3. Catuposathiyajātaka </span><br><p id=ja441:1.1><span class=root>“Yo kopaneyye na karoti kopaṁ, </span><br><p id=ja441:1.2><span class=root>Na kujjhati sappuriso kadāci; </span><br><p id=ja441:1.3><span class=root>Kuddhopi so nāvikaroti kopaṁ, </span><br><p id=ja441:1.4><span class=root>Taṁ ve naraṁ samaṇamāhu loke”. </span><br><p id=ja441:2.1><span class=root>“Ūnūdaro yo sahate jighacchaṁ, </span><br><p id=ja441:2.2><span class=root>Danto tapassī mitapānabhojano; </span><br><p id=ja441:2.3><span class=root>Āhārahetu na karoti pāpaṁ, </span><br><p id=ja441:2.4><span class=root>Taṁ ve naraṁ samaṇamāhu loke”. </span><br><p id=ja441:3.1><span class=root>“Khiḍḍaṁ ratiṁ vippajahitvāna sabbaṁ, </span><br><p id=ja441:3.2><span class=root>Na cālikaṁ bhāsasi kiñci loke; </span><br><p id=ja441:3.3><span class=root>Vibhūsaṭṭhānā virato methunasmā, </span><br><p id=ja441:3.4><span class=root>Taṁ ve naraṁ samaṇamāhu loke”. </span><br><p id=ja441:4.1><span class=root>“Pariggahaṁ lobhadhammañca sabbaṁ, </span><br><p id=ja441:4.2><span class=root>Yo ve pariññāya pariccajeti; </span><br><p id=ja441:4.3><span class=root>Dantaṁ ṭhitattaṁ amamaṁ nirāsaṁ, </span><br><p id=ja441:4.4><span class=root>Taṁ ve naraṁ samaṇamāhu loke”. </span><br><p id=ja441:5.1><span class=root>“Pucchāma kattāramanomapaññaṁ, </span><br><p id=ja441:5.2><span class=root>Kathāsu no viggaho atthi jāto; </span><br><p id=ja441:5.3><span class=root>Chindajja kaṅkhaṁ vicikicchitāni, </span><br><p id=ja441:5.4><span class=root>Tadajja kaṅkhaṁ vitaremu sabbe”. </span><br><p id=ja441:6.1><span class=root>“Ye paṇḍitā atthadasā bhavanti, </span><br><p id=ja441:6.2><span class=root>Bhāsanti te yoniso tattha kāle; </span><br><p id=ja441:6.3><span class=root>Kathaṁ nu kathānaṁ abhāsitānaṁ, </span><br><p id=ja441:6.4><span class=root>Atthaṁ nayeyyuṁ kusalā janindā. </span><br><p id=ja441:7.1><span class=root>Kathaṁ have bhāsati nāgarājā, </span><br><p id=ja441:7.2><span class=root>Garuḷo pana venateyyo kimāha; </span><br><p id=ja441:7.3><span class=root>Gandhabbarājā pana kiṁ vadesi, </span><br><p id=ja441:7.4><span class=root>Kathaṁ pana kurūnaṁ rājaseṭṭho”. </span><br><p id=ja441:8.1><span class=root>“Khantiṁ have bhāsati nāgarājā, </span><br><p id=ja441:8.2><span class=root>Appāhāraṁ garuḷo venateyyo; </span><br><p id=ja441:8.3><span class=root>Gandhabbarājā rativippahānaṁ, </span><br><p id=ja441:8.4><span class=root>Akiñcanaṁ kurūnaṁ rājaseṭṭho”. </span><br><p id=ja441:9.1><span class=root>“Sabbāni etāni subhāsitāni, </span><br><p id=ja441:9.2><span class=root>Na hettha dubbhāsitamatthi kiñci; </span><br><p id=ja441:9.3><span class=root>Yasmiñca etāni patiṭṭhitāni, </span><br><p id=ja441:9.4><span class=root>Arāva nābhyā susamohitāni; </span><br><p id=ja441:9.5><span class=root>Catubbhi dhammehi samaṅgibhūtaṁ, </span><br><p id=ja441:9.6><span class=root>Taṁ ve naraṁ samaṇamāhu loke”. </span><br><p id=ja441:10.1><span class=root>“Tuvañhi seṭṭho tvamanuttarosi, </span><br><p id=ja441:10.2><span class=root>Tvaṁ dhammagū dhammavidū sumedho; </span><br><p id=ja441:10.3><span class=root>Paññāya pañhaṁ samadhiggahetvā, </span><br><p id=ja441:10.4><span class=root>Acchecchi dhīro vicikicchitāni; </span><br><p id=ja441:10.5><span class=root>Acchecchi kaṅkhaṁ vicikicchitāni, </span><br><p id=ja441:10.6><span class=root>Cundo yathā nāgadantaṁ kharena. </span><br><p id=ja441:11.1><span class=root>Nīluppalābhaṁ vimalaṁ anagghaṁ, </span><br><p id=ja441:11.2><span class=root>Vatthaṁ idaṁ dhūmasamānavaṇṇaṁ; </span><br><p id=ja441:11.3><span class=root>Pañhassa veyyākaraṇena tuṭṭho, </span><br><p id=ja441:11.4><span class=root>Dadāmi te dhammapūjāya dhīra. </span><br><p id=ja441:12.1><span class=root>Suvaṇṇamālaṁ satapattaphullitaṁ, </span><br><p id=ja441:12.2><span class=root>Sakesaraṁ ratnasahassamaṇḍitaṁ; </span><br><p id=ja441:12.3><span class=root>Pañhassa veyyākaraṇena tuṭṭho, </span><br><p id=ja441:12.4><span class=root>Dadāmi te dhammapūjāya dhīra. </span><br><p id=ja441:13.1><span class=root>Maṇiṁ anagghaṁ ruciraṁ pabhassaraṁ, </span><br><p id=ja441:13.2><span class=root>Kaṇṭhāvasattaṁ maṇibhūsitaṁ me; </span><br><p id=ja441:13.3><span class=root>Pañhassa veyyākaraṇena tuṭṭho, </span><br><p id=ja441:13.4><span class=root>Dadāmi te dhammapūjāya dhīra. </span><br><p id=ja441:14.1><span class=root>Gavaṁ sahassaṁ usabhañca nāgaṁ, </span><br><p id=ja441:14.2><span class=root>Ājaññayutte ca rathe dasa ime; </span><br><p id=ja441:14.3><span class=root>Pañhassa veyyākaraṇena tuṭṭho, </span><br><p id=ja441:14.4><span class=root>Dadāmi te gāmavarāni soḷasa”. </span><br><p id=ja441:15.1><span class=root>“Sāriputto tadā nāgo, </span><br><p id=ja441:15.2><span class=root>supaṇṇo pana kolito; </span><br><p id=ja441:15.3><span class=root>Gandhabbarājā anuruddho, </span><br><p id=ja441:15.4><span class=root>rājā ānandapaṇḍito; </span><br><p id=ja441:15.5><span class=root>Vidhuro bodhisatto ca, </span><br><p id=ja441:15.6><span class=root>evaṁ dhāretha jātakan”ti. </span><br><p id=ja441:16.1><span class=root>Catuposathiyajātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>