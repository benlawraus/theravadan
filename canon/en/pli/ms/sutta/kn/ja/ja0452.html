<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0451.html>Previous</a><a href=/canon/en/pli/ms/sutta/kn/ja/ja0453.html>Next</a></div><p id=ja452:0.1><span class=root>Jātaka </span><br><p id=ja452:0.2><span class=root>Dasakanipāta </span><br><p id=ja452:0.3><span class=root>Catudvāravagga </span><br><p id=ja452:0.4><span class="root big-bold">14. Bhūripaññajātaka </span><br><p id=ja452:1.1><span class=root>“Saccaṁ kira tvaṁ api bhūripañña, </span><br><p id=ja452:1.2><span class=root>Yā tādisī sīri dhitī matī ca; </span><br><p id=ja452:1.3><span class=root>Na tāyatebhāvavasūpanitaṁ, </span><br><p id=ja452:1.4><span class=root>Yo yavakaṁ bhuñjasi appasūpaṁ”. </span><br><p id=ja452:2.1><span class=root>“Sukhaṁ dukkhena paripācayanto, </span><br><p id=ja452:2.2><span class=root>Kālā kālaṁ vicinaṁ chandachanno; </span><br><p id=ja452:2.3><span class=root>Atthassa dvārāni avāpuranto, </span><br><p id=ja452:2.4><span class=root>Tenāhaṁ tussāmi yavodanena. </span><br><p id=ja452:3.1><span class=root>Kālañca ñatvā abhijīhanāya, </span><br><p id=ja452:3.2><span class=root>Mantehi atthaṁ paripācayitvā; </span><br><p id=ja452:3.3><span class=root>Vijambhissaṁ sīhavijambhitāni, </span><br><p id=ja452:3.4><span class=root>Tāyiddhiyā dakkhasi maṁ punāpi”. </span><br><p id=ja452:4.1><span class=root>“Sukhīpi heke na karonti pāpaṁ, </span><br><p id=ja452:4.2><span class=root>Avaṇṇasaṁsaggabhayā puneke; </span><br><p id=ja452:4.3><span class=root>Pahū samāno vipulatthacintī, </span><br><p id=ja452:4.4><span class=root>Kiṅkāraṇā me na karosi dukkhaṁ”. </span><br><p id=ja452:5.1><span class=root>“Na paṇḍitā attasukhassa hetu, </span><br><p id=ja452:5.2><span class=root>Pāpāni kammāni samācaranti; </span><br><p id=ja452:5.3><span class=root>Dukkhena phuṭṭhā khalitāpi santā, </span><br><p id=ja452:5.4><span class=root>Chandā ca dosā na jahanti dhammaṁ”. </span><br><p id=ja452:6.1><span class=root>“Yena kenaci vaṇṇena, </span><br><p id=ja452:6.2><span class=root>mudunā dāruṇena vā; </span><br><p id=ja452:6.3><span class=root>Uddhare dīnamattānaṁ, </span><br><p id=ja452:6.4><span class=root>pacchā dhammaṁ samācare”. </span><br><p id=ja452:7.1><span class=root>“Yassa rukkhassa chāyāya, </span><br><p id=ja452:7.2><span class=root>nisīdeyya sayeyya vā; </span><br><p id=ja452:7.3><span class=root>Na tassa sākhaṁ bhañjeyya, </span><br><p id=ja452:7.4><span class=root>mittadubbho hi pāpako. </span><br><p id=ja452:8.1><span class=root>Yassāpi dhammaṁ puriso vijaññā, </span><br><p id=ja452:8.2><span class=root>Ye cassa kaṅkhaṁ vinayanti santo; </span><br><p id=ja452:8.3><span class=root>Taṁ hissa dīpañca parāyanañca, </span><br><p id=ja452:8.4><span class=root>Na tena mettiṁ jarayetha pañño”. </span><br><p id=ja452:9.1><span class=root>“Alaso gihī kāmabhogī na sādhu, </span><br><p id=ja452:9.2><span class=root>Asaññato pabbajito na sādhu; </span><br><p id=ja452:9.3><span class=root>Rājā na sādhu anisammakārī, </span><br><p id=ja452:9.4><span class=root>Yo paṇḍito kodhano taṁ na sādhu. </span><br><p id=ja452:10.1><span class=root>Nisamma khattiyo kayirā, </span><br><p id=ja452:10.2><span class=root>nānisamma disampati; </span><br><p id=ja452:10.3><span class=root>Nisammakārino rāja, </span><br><p id=ja452:10.4><span class=root>yaso kitti ca vaḍḍhatī”ti. </span><br><p id=ja452:11.1><span class=root>Bhūripaññajātakaṁ cuddasamaṁ. </span><br></main><footer class="container footer"><small><a href=/about/>Contact info</a></small></footer>