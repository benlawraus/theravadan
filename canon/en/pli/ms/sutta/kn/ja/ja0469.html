<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0468.html>Previous</a><a href=/canon/en/pli/ms/sutta/kn/ja/ja0470.html>Next</a></div><p id=ja469:0.1><span class=root>Jātaka </span><br><p id=ja469:0.2><span class=root>Dvādasakanipāta </span><br><p id=ja469:0.3><span class=root>Cūḷakuṇālavagga </span><br><p id=ja469:0.4><span class="root big-bold">6. Mahākaṇhajātaka </span><br><p id=ja469:1.1><span class=root>“Kaṇho kaṇho ca ghoro ca, </span><br><p id=ja469:1.2><span class=root>sukkadāṭho pabhāsavā; </span><br><p id=ja469:1.3><span class=root>Baddho pañcahi rajjūhi, </span><br><p id=ja469:1.4><span class=root>kiṁ ravi sunakho tava”. </span><br><p id=ja469:2.1><span class=root>“Nāyaṁ migānamatthāya, </span><br><p id=ja469:2.2><span class=root>usīnaka bhavissati; </span><br><p id=ja469:2.3><span class=root>Manussānaṁ anayo hutvā, </span><br><p id=ja469:2.4><span class=root>tadā kaṇho pamokkhati”. </span><br><p id=ja469:3.1><span class=root>“Pattahatthā samaṇakā, </span><br><p id=ja469:3.2><span class=root>muṇḍā saṅghāṭipārutā; </span><br><p id=ja469:3.3><span class=root>Naṅgalehi kasissanti, </span><br><p id=ja469:3.4><span class=root>tadā kaṇho pamokkhati. </span><br><p id=ja469:4.1><span class=root>Tapassiniyo pabbajitā, </span><br><p id=ja469:4.2><span class=root>muṇḍā saṅghāṭipārutā; </span><br><p id=ja469:4.3><span class=root>Yadā loke gamissanti, </span><br><p id=ja469:4.4><span class=root>tadā kaṇho pamokkhati. </span><br><p id=ja469:5.1><span class=root>Dīghottaroṭṭhā jaṭilā, </span><br><p id=ja469:5.2><span class=root>paṅkadantā rajassirā; </span><br><p id=ja469:5.3><span class=root>Iṇaṁ codāya gacchanti, </span><br><p id=ja469:5.4><span class=root>tadā kaṇho pamokkhati. </span><br><p id=ja469:6.1><span class=root>Adhicca vede sāvittiṁ, </span><br><p id=ja469:6.2><span class=root>yaññatantañca brāhmaṇā; </span><br><p id=ja469:6.3><span class=root>Bhatikāya yajissanti, </span><br><p id=ja469:6.4><span class=root>tadā kaṇho pamokkhati. </span><br><p id=ja469:7.1><span class=root>Mātaraṁ pitarañcāpi, </span><br><p id=ja469:7.2><span class=root>jiṇṇakaṁ gatayobbanaṁ; </span><br><p id=ja469:7.3><span class=root>Pahū santo na bharanti, </span><br><p id=ja469:7.4><span class=root>tadā kaṇho pamokkhati. </span><br><p id=ja469:8.1><span class=root>Mātaraṁ pitarañcāpi, </span><br><p id=ja469:8.2><span class=root>jiṇṇakaṁ gatayobbanaṁ; </span><br><p id=ja469:8.3><span class=root>Bālā tumheti vakkhanti, </span><br><p id=ja469:8.4><span class=root>tadā kaṇho pamokkhati. </span><br><p id=ja469:9.1><span class=root>Ācariyabhariyaṁ sakhiṁ, </span><br><p id=ja469:9.2><span class=root>mātulāniṁ pitucchakiṁ; </span><br><p id=ja469:9.3><span class=root>Yadā loke gamissanti, </span><br><p id=ja469:9.4><span class=root>tadā kaṇho pamokkhati. </span><br><p id=ja469:10.1><span class=root>Asicammaṁ gahetvāna, </span><br><p id=ja469:10.2><span class=root>khaggaṁ paggayha brāhmaṇā; </span><br><p id=ja469:10.3><span class=root>Panthaghātaṁ karissanti, </span><br><p id=ja469:10.4><span class=root>tadā kaṇho pamokkhati. </span><br><p id=ja469:11.1><span class=root>Sukkacchavī vedhaverā, </span><br><p id=ja469:11.2><span class=root>thūlabāhū apātubhā; </span><br><p id=ja469:11.3><span class=root>Mittabhedaṁ karissanti, </span><br><p id=ja469:11.4><span class=root>tadā kaṇho pamokkhati. </span><br><p id=ja469:12.1><span class=root>Māyāvino nekatikā, </span><br><p id=ja469:12.2><span class=root>asappurisacintakā; </span><br><p id=ja469:12.3><span class=root>Yadā loke bhavissanti, </span><br><p id=ja469:12.4><span class=root>tadā kaṇho pamokkhatī”ti. </span><br><p id=ja469:13.1><span class=root>Mahākaṇhajātakaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>