<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0531.html>Previous</a><a href=/canon/en/pli/ms/sutta/kn/ja/ja0533.html>Next</a></div><p><div class=verse-container id=ja532:0.1><span>Jātaka </span></div><p><div class=verse-container id=ja532:0.2><span>Sattatinipāta </span></div><p><div class=verse-container id=ja532:0.3><span>Kusavagga </span></div><p><div class=verse-container id=ja532:0.4><span class=big-bold>2. Soṇanandajātaka </span></div><p><div class=verse-container id=ja532:1.1><span>“Devatā nusi gandhabbo, </span></div><p><div class=verse-container id=ja532:1.2><span>adu sakko purindado; </span></div><p><div class=verse-container id=ja532:1.3><span>Manussabhūto iddhimā, </span></div><p><div class=verse-container id=ja532:1.4><span>kathaṁ jānemu taṁ mayaṁ”. </span></div><p><div class=verse-container id=ja532:2.1><span>“Nāpi devo na gandhabbo, </span></div><p><div class=verse-container id=ja532:2.2><span>nāpi sakko purindado; </span></div><p><div class=verse-container id=ja532:2.3><span>Manussabhūto iddhimā, </span></div><p><div class=verse-container id=ja532:2.4><span>evaṁ jānāhi bhāradha”. </span></div><p><div class=verse-container id=ja532:3.1><span>“Katarūpamidaṁ bhoto, </span></div><p><div class=verse-container id=ja532:3.2><span>veyyāvaccaṁ anappakaṁ; </span></div><p><div class=verse-container id=ja532:3.3><span>Devamhi vassamānamhi, </span></div><p><div class=verse-container id=ja532:3.4><span>anovassaṁ bhavaṁ akā. </span></div><p><div class=verse-container id=ja532:4.1><span>Tato vātātape ghore, </span></div><p><div class=verse-container id=ja532:4.2><span>sītacchāyaṁ bhavaṁ akā; </span></div><p><div class=verse-container id=ja532:4.3><span>Tato amittamajjhesu, </span></div><p><div class=verse-container id=ja532:4.4><span>saratāṇaṁ bhavaṁ akā. </span></div><p><div class=verse-container id=ja532:5.1><span>Tato phītāni raṭṭhāni, </span></div><p><div class=verse-container id=ja532:5.2><span>vasino te bhavaṁ akā; </span></div><p><div class=verse-container id=ja532:5.3><span>Tato ekasataṁ khatye, </span></div><p><div class=verse-container id=ja532:5.4><span>anuyante bhavaṁ akā. </span></div><p><div class=verse-container id=ja532:6.1><span>Patītāssu mayaṁ bhoto, </span></div><p><div class=verse-container id=ja532:6.2><span>Vada taṁ bhañjamicchasi; </span></div><p><div class=verse-container id=ja532:6.3><span>Hatthiyānaṁ assarathaṁ, </span></div><p><div class=verse-container id=ja532:6.4><span>Nāriyo ca alaṅkatā; </span></div><p><div class=verse-container id=ja532:6.5><span>Nivesanāni rammāni, </span></div><p><div class=verse-container id=ja532:6.6><span>Mayaṁ bhoto dadāmase. </span></div><p><div class=verse-container id=ja532:7.1><span>Atha vaṅge vā magadhe, </span></div><p><div class=verse-container id=ja532:7.2><span>mayaṁ bhoto dadāmase; </span></div><p><div class=verse-container id=ja532:7.3><span>Atha vā assakāvantī, </span></div><p><div class=verse-container id=ja532:7.4><span>sumanā damma te mayaṁ. </span></div><p><div class=verse-container id=ja532:8.1><span>Upaḍḍhaṁ vāpi rajjassa, </span></div><p><div class=verse-container id=ja532:8.2><span>mayaṁ bhoto dadāmase; </span></div><p><div class=verse-container id=ja532:8.3><span>Sace te attho rajjena, </span></div><p><div class=verse-container id=ja532:8.4><span>anusāsa yadicchasi”. </span></div><p><div class=verse-container id=ja532:9.1><span>“Na me atthopi rajjena, </span></div><p><div class=verse-container id=ja532:9.2><span>nagarena dhanena vā; </span></div><p><div class=verse-container id=ja532:9.3><span>Athopi janapadena, </span></div><p><div class=verse-container id=ja532:9.4><span>attho mayhaṁ na vijjati. </span></div><p><div class=verse-container id=ja532:10.1><span>Bhotova raṭṭhe vijite, </span></div><p><div class=verse-container id=ja532:10.2><span>araññe atthi assamo; </span></div><p><div class=verse-container id=ja532:10.3><span>Pitā mayhaṁ janettī ca, </span></div><p><div class=verse-container id=ja532:10.4><span>ubho sammanti assame. </span></div><p><div class=verse-container id=ja532:11.1><span>Tesāhaṁ pubbācariyesu, </span></div><p><div class=verse-container id=ja532:11.2><span>Puññaṁ na labhāmi kātave; </span></div><p><div class=verse-container id=ja532:11.3><span>Bhavantaṁ ajjhāvaraṁ katvā, </span></div><p><div class=verse-container id=ja532:11.4><span>Soṇaṁ yācemu saṁvaraṁ”. </span></div><p><div class=verse-container id=ja532:12.1><span>“Karomi te taṁ vacanaṁ, </span></div><p><div class=verse-container id=ja532:12.2><span>yaṁ maṁ bhaṇasi brāhmaṇa; </span></div><p><div class=verse-container id=ja532:12.3><span>Etañca kho no akkhāhi, </span></div><p><div class=verse-container id=ja532:12.4><span>kīvanto hontu yācakā”. </span></div><p><div class=verse-container id=ja532:13.1><span>“Parosataṁ jānapadā, </span></div><p><div class=verse-container id=ja532:13.2><span>mahāsālā ca brāhmaṇā; </span></div><p><div class=verse-container id=ja532:13.3><span>Ime ca khattiyā sabbe, </span></div><p><div class=verse-container id=ja532:13.4><span>abhijātā yasassino; </span></div><p><div class=verse-container id=ja532:13.5><span>Bhavañca rājā manojo, </span></div><p><div class=verse-container id=ja532:13.6><span>alaṁ hessanti yācakā”. </span></div><p><div class=verse-container id=ja532:14.1><span>“Hatthī asse ca yojentu, </span></div><p><div class=verse-container id=ja532:14.2><span>rathaṁ sannayha sārathi; </span></div><p><div class=verse-container id=ja532:14.3><span>Ābandhanāni gaṇhātha, </span></div><p><div class=verse-container id=ja532:14.4><span>pādāsussārayaddhaje; </span></div><p><div class=verse-container id=ja532:14.5><span>Assamaṁ taṁ gamissāmi, </span></div><p><div class=verse-container id=ja532:14.6><span>yattha sammati kosiyo”. </span></div><p><div class=verse-container id=ja532:15.1><span>Tato ca rājā pāyāsi, </span></div><p><div class=verse-container id=ja532:15.2><span>senāya caturaṅginī; </span></div><p><div class=verse-container id=ja532:15.3><span>Agamā assamaṁ rammaṁ, </span></div><p><div class=verse-container id=ja532:15.4><span>yattha sammati kosiyo. </span></div><p><div class=verse-container id=ja532:16.1><span>“Kassa kādambayo kājo, </span></div><p><div class=verse-container id=ja532:16.2><span>vehāsaṁ caturaṅgulaṁ; </span></div><p><div class=verse-container id=ja532:16.3><span>Aṁsaṁ asamphusaṁ eti, </span></div><p><div class=verse-container id=ja532:16.4><span>udahārāya gacchato”. </span></div><p><div class=verse-container id=ja532:17.1><span>“Ahaṁ soṇo mahārāja, </span></div><p><div class=verse-container id=ja532:17.2><span>tāpaso sahitabbato; </span></div><p><div class=verse-container id=ja532:17.3><span>Bharāmi mātāpitaro, </span></div><p><div class=verse-container id=ja532:17.4><span>rattindivamatandito. </span></div><p><div class=verse-container id=ja532:18.1><span>Vane phalañca mūlañca, </span></div><p><div class=verse-container id=ja532:18.2><span>āharitvā disampati; </span></div><p><div class=verse-container id=ja532:18.3><span>Posemi mātāpitaro, </span></div><p><div class=verse-container id=ja532:18.4><span>pubbe katamanussaraṁ”. </span></div><p><div class=verse-container id=ja532:19.1><span>“Icchāma assamaṁ gantuṁ, </span></div><p><div class=verse-container id=ja532:19.2><span>yattha sammati kosiyo; </span></div><p><div class=verse-container id=ja532:19.3><span>Maggaṁ no soṇa akkhāhi, </span></div><p><div class=verse-container id=ja532:19.4><span>yena gacchemu assamaṁ”. </span></div><p><div class=verse-container id=ja532:20.1><span>“Ayaṁ ekapadī rāja, </span></div><p><div class=verse-container id=ja532:20.2><span>yenetaṁ meghasannibhaṁ; </span></div><p><div class=verse-container id=ja532:20.3><span>Koviḷārehi sañchannaṁ, </span></div><p><div class=verse-container id=ja532:20.4><span>ettha sammati kosiyo”. </span></div><p><div class=verse-container id=ja532:21.1><span>Idaṁ vatvāna pakkāmi, </span></div><p><div class=verse-container id=ja532:21.2><span>taramāno mahāisi; </span></div><p><div class=verse-container id=ja532:21.3><span>Vehāse antalikkhasmiṁ, </span></div><p><div class=verse-container id=ja532:21.4><span>anusāsitvāna khattiye. </span></div><p><div class=verse-container id=ja532:22.1><span>Assamaṁ parimajjitvā, </span></div><p><div class=verse-container id=ja532:22.2><span>paññāpetvāna āsanaṁ; </span></div><p><div class=verse-container id=ja532:22.3><span>Paṇṇasālaṁ pavisitvā, </span></div><p><div class=verse-container id=ja532:22.4><span>pitaraṁ paṭibodhayi. </span></div><p><div class=verse-container id=ja532:23.1><span>“Ime āyanti rājāno, </span></div><p><div class=verse-container id=ja532:23.2><span>abhijātā yasassino; </span></div><p><div class=verse-container id=ja532:23.3><span>Assamā nikkhamitvāna, </span></div><p><div class=verse-container id=ja532:23.4><span>nisīda tvaṁ mahāise”. </span></div><p><div class=verse-container id=ja532:24.1><span>Tassa taṁ vacanaṁ sutvā, </span></div><p><div class=verse-container id=ja532:24.2><span>taramāno mahāisi; </span></div><p><div class=verse-container id=ja532:24.3><span>Assamā nikkhamitvāna, </span></div><p><div class=verse-container id=ja532:24.4><span>sadvāramhi upāvisi. </span></div><p><div class=verse-container id=ja532:25.1><span>Tañca disvāna āyantaṁ, </span></div><p><div class=verse-container id=ja532:25.2><span>jalantaṁriva tejasā; </span></div><p><div class=verse-container id=ja532:25.3><span>Khatyasaṅghaparibyūḷhaṁ, </span></div><p><div class=verse-container id=ja532:25.4><span>kosiyo etadabravi. </span></div><p><div class=verse-container id=ja532:26.1><span>Kassa bherī mudiṅgā ca, </span></div><p><div class=verse-container id=ja532:26.2><span>saṅkhā paṇavadindimā; </span></div><p><div class=verse-container id=ja532:26.3><span>Purato paṭipannāni, </span></div><p><div class=verse-container id=ja532:26.4><span>hāsayantā rathesabhaṁ. </span></div><p><div class=verse-container id=ja532:27.1><span>Kassa kañcanapaṭṭena, </span></div><p><div class=verse-container id=ja532:27.2><span>puthunā vijjuvaṇṇinā; </span></div><p><div class=verse-container id=ja532:27.3><span>Yuvā kalāpasannaddho, </span></div><p><div class=verse-container id=ja532:27.4><span>ko eti siriyā jalaṁ. </span></div><p><div class=verse-container id=ja532:28.1><span>Ukkāmukhapahaṭṭhaṁva, </span></div><p><div class=verse-container id=ja532:28.2><span>khadiraṅgārasannibhaṁ; </span></div><p><div class=verse-container id=ja532:28.3><span>Mukhañca rucirā bhāti, </span></div><p><div class=verse-container id=ja532:28.4><span>ko eti siriyā jalaṁ. </span></div><p><div class=verse-container id=ja532:29.1><span>Kassa paggahitaṁ chattaṁ, </span></div><p><div class=verse-container id=ja532:29.2><span>sasalākaṁ manoramaṁ; </span></div><p><div class=verse-container id=ja532:29.3><span>Ādiccaraṁsāvaraṇaṁ, </span></div><p><div class=verse-container id=ja532:29.4><span>ko eti siriyā jalaṁ. </span></div><p><div class=verse-container id=ja532:30.1><span>Kassa aṅgaṁ pariggayha, </span></div><p><div class=verse-container id=ja532:30.2><span>vāḷabījanimuttamaṁ; </span></div><p><div class=verse-container id=ja532:30.3><span>Caranti varapuññassa, </span></div><p><div class=verse-container id=ja532:30.4><span>hatthikkhandhena āyato. </span></div><p><div class=verse-container id=ja532:31.1><span>Kassa setāni chattāni, </span></div><p><div class=verse-container id=ja532:31.2><span>ājānīyā ca vammitā; </span></div><p><div class=verse-container id=ja532:31.3><span>Samantā parikīrenti, </span></div><p><div class=verse-container id=ja532:31.4><span>ko eti siriyā jalaṁ. </span></div><p><div class=verse-container id=ja532:32.1><span>Kassa ekasataṁ khatyā, </span></div><p><div class=verse-container id=ja532:32.2><span>anuyantā yasassino; </span></div><p><div class=verse-container id=ja532:32.3><span>Samantānupariyanti, </span></div><p><div class=verse-container id=ja532:32.4><span>ko eti siriyā jalaṁ. </span></div><p><div class=verse-container id=ja532:33.1><span>Hatthi assaratha patti, </span></div><p><div class=verse-container id=ja532:33.2><span>senā ca caturaṅginī; </span></div><p><div class=verse-container id=ja532:33.3><span>Samantānupariyanti, </span></div><p><div class=verse-container id=ja532:33.4><span>ko eti siriyā jalaṁ. </span></div><p><div class=verse-container id=ja532:34.1><span>Kassesā mahatī senā, </span></div><p><div class=verse-container id=ja532:34.2><span>piṭṭhito anuvattati; </span></div><p><div class=verse-container id=ja532:34.3><span>Akkhobhaṇī apariyantā, </span></div><p><div class=verse-container id=ja532:34.4><span>sāgarasseva ūmiyo. </span></div><p><div class=verse-container id=ja532:35.1><span>Rājābhirājā manojo, </span></div><p><div class=verse-container id=ja532:35.2><span>indova jayataṁ pati; </span></div><p><div class=verse-container id=ja532:35.3><span>Nandassajjhāvaraṁ eti, </span></div><p><div class=verse-container id=ja532:35.4><span>assamaṁ brahmacārinaṁ. </span></div><p><div class=verse-container id=ja532:36.1><span>Tassesā mahatī senā, </span></div><p><div class=verse-container id=ja532:36.2><span>piṭṭhito anuvattati; </span></div><p><div class=verse-container id=ja532:36.3><span>Akkhobhaṇī apariyantā, </span></div><p><div class=verse-container id=ja532:36.4><span>sāgarasseva ūmiyo. </span></div><p><div class=verse-container id=ja532:37.1><span>Anulittā candanena, </span></div><p><div class=verse-container id=ja532:37.2><span>kāsikuttamadhārino; </span></div><p><div class=verse-container id=ja532:37.3><span>Sabbe pañjalikā hutvā, </span></div><p><div class=verse-container id=ja532:37.4><span>isīnaṁ ajjhupāgamuṁ. </span></div><p><div class=verse-container id=ja532:38.1><span>“Kacci nu bhoto kusalaṁ, </span></div><p><div class=verse-container id=ja532:38.2><span>kacci bhoto anāmayaṁ; </span></div><p><div class=verse-container id=ja532:38.3><span>Kacci uñchena yāpetha, </span></div><p><div class=verse-container id=ja532:38.4><span>kacci mūlaphalā bahū. </span></div><p><div class=verse-container id=ja532:39.1><span>Kacci ḍaṁsā makasā ca, </span></div><p><div class=verse-container id=ja532:39.2><span>appameva sarīsapā; </span></div><p><div class=verse-container id=ja532:39.3><span>Vane vāḷamigākiṇṇe, </span></div><p><div class=verse-container id=ja532:39.4><span>kacci hiṁsā na vijjati”. </span></div><p><div class=verse-container id=ja532:40.1><span>“Kusalañceva no rāja, </span></div><p><div class=verse-container id=ja532:40.2><span>atho rāja anāmayaṁ; </span></div><p><div class=verse-container id=ja532:40.3><span>Atho uñchena yāpema, </span></div><p><div class=verse-container id=ja532:40.4><span>atho mūlaphalā bahū. </span></div><p><div class=verse-container id=ja532:41.1><span>Atho ḍaṁsā makasā ca, </span></div><p><div class=verse-container id=ja532:41.2><span>appameva sarīsapā; </span></div><p><div class=verse-container id=ja532:41.3><span>Vane vāḷamigākiṇṇe, </span></div><p><div class=verse-container id=ja532:41.4><span>hiṁsā mayhaṁ na vijjati. </span></div><p><div class=verse-container id=ja532:42.1><span>Bahūni vassapūgāni, </span></div><p><div class=verse-container id=ja532:42.2><span>assame sammataṁ idha; </span></div><p><div class=verse-container id=ja532:42.3><span>Nābhijānāmi uppannaṁ, </span></div><p><div class=verse-container id=ja532:42.4><span>ābādhaṁ amanoramaṁ. </span></div><p><div class=verse-container id=ja532:43.1><span>Svāgataṁ te mahārāja, </span></div><p><div class=verse-container id=ja532:43.2><span>atho te adurāgataṁ; </span></div><p><div class=verse-container id=ja532:43.3><span>Issarosi anuppatto, </span></div><p><div class=verse-container id=ja532:43.4><span>yaṁ idhatthi pavedaya. </span></div><p><div class=verse-container id=ja532:44.1><span>Tindukāni piyālāni, </span></div><p><div class=verse-container id=ja532:44.2><span>madhuke kāsumāriyo; </span></div><p><div class=verse-container id=ja532:44.3><span>Phalāni khuddakappāni, </span></div><p><div class=verse-container id=ja532:44.4><span>bhuñja rāja varaṁ varaṁ. </span></div><p><div class=verse-container id=ja532:45.1><span>Idampi pānīyaṁ sītaṁ, </span></div><p><div class=verse-container id=ja532:45.2><span>ābhataṁ girigabbharā; </span></div><p><div class=verse-container id=ja532:45.3><span>Tato piva mahārāja, </span></div><p><div class=verse-container id=ja532:45.4><span>sace tvaṁ abhikaṅkhasi”. </span></div><p><div class=verse-container id=ja532:46.1><span>“Paṭiggahitaṁ yaṁ dinnaṁ, </span></div><p><div class=verse-container id=ja532:46.2><span>sabbassa agghiyaṁ kataṁ; </span></div><p><div class=verse-container id=ja532:46.3><span>Nandassāpi nisāmetha, </span></div><p><div class=verse-container id=ja532:46.4><span>vacanaṁ so pavakkhati. </span></div><p><div class=verse-container id=ja532:47.1><span>Ajjhāvaramhā nandassa, </span></div><p><div class=verse-container id=ja532:47.2><span>bhoto santikamāgatā; </span></div><p><div class=verse-container id=ja532:47.3><span>Suṇātu bhavaṁ vacanaṁ, </span></div><p><div class=verse-container id=ja532:47.4><span>nandassa parisāya ca”. </span></div><p><div class=verse-container id=ja532:48.1><span>“Parosataṁ jānapadā, </span></div><p><div class=verse-container id=ja532:48.2><span>mahāsālā ca brāhmaṇā; </span></div><p><div class=verse-container id=ja532:48.3><span>Ime ca khattiyā sabbe, </span></div><p><div class=verse-container id=ja532:48.4><span>abhijātā yasassino; </span></div><p><div class=verse-container id=ja532:48.5><span>Bhavañca rājā manojo, </span></div><p><div class=verse-container id=ja532:48.6><span>anumaññantu me vaco. </span></div><p><div class=verse-container id=ja532:49.1><span>Ye ca santi samītāro, </span></div><p><div class=verse-container id=ja532:49.2><span>yakkhāni idha massame; </span></div><p><div class=verse-container id=ja532:49.3><span>Araññe bhūtabhabyāni, </span></div><p><div class=verse-container id=ja532:49.4><span>suṇantu vacanaṁ mama. </span></div><p><div class=verse-container id=ja532:50.1><span>Namo katvāna bhūtānaṁ, </span></div><p><div class=verse-container id=ja532:50.2><span>isiṁ vakkhāmi subbataṁ; </span></div><p><div class=verse-container id=ja532:50.3><span>So tyāhaṁ dakkhiṇā bāhu, </span></div><p><div class=verse-container id=ja532:50.4><span>tava kosiya sammato. </span></div><p><div class=verse-container id=ja532:51.1><span>Pitaraṁ me janettiñca, </span></div><p><div class=verse-container id=ja532:51.2><span>bhattukāmassa me sato; </span></div><p><div class=verse-container id=ja532:51.3><span>Vīra puññamidaṁ ṭhānaṁ, </span></div><p><div class=verse-container id=ja532:51.4><span>mā maṁ kosiya vāraya. </span></div><p><div class=verse-container id=ja532:52.1><span>Sabbhi hetaṁ upaññātaṁ, </span></div><p><div class=verse-container id=ja532:52.2><span>mametaṁ upanissaja; </span></div><p><div class=verse-container id=ja532:52.3><span>Uṭṭhānapāricariyāya, </span></div><p><div class=verse-container id=ja532:52.4><span>dīgharattaṁ tayā kataṁ; </span></div><p><div class=verse-container id=ja532:52.5><span>Mātāpitūsu puññāni, </span></div><p><div class=verse-container id=ja532:52.6><span>mama lokadado bhava. </span></div><p><div class=verse-container id=ja532:53.1><span>Tatheva santi manujā, </span></div><p><div class=verse-container id=ja532:53.2><span>dhamme dhammapadaṁ vidū; </span></div><p><div class=verse-container id=ja532:53.3><span>Maggo saggassa lokassa, </span></div><p><div class=verse-container id=ja532:53.4><span>yathā jānāsi tvaṁ ise. </span></div><p><div class=verse-container id=ja532:54.1><span>Uṭṭhānapāricariyāya, </span></div><p><div class=verse-container id=ja532:54.2><span>mātāpitusukhāvahaṁ; </span></div><p><div class=verse-container id=ja532:54.3><span>Taṁ maṁ puññā nivāreti, </span></div><p><div class=verse-container id=ja532:54.4><span>ariyamaggāvaro naro”. </span></div><p><div class=verse-container id=ja532:55.1><span>“Suṇantu bhonto vacanaṁ, </span></div><p><div class=verse-container id=ja532:55.2><span>bhāturajjhāvarā mama; </span></div><p><div class=verse-container id=ja532:55.3><span>Kulavaṁsaṁ mahārāja, </span></div><p><div class=verse-container id=ja532:55.4><span>porāṇaṁ parihāpayaṁ; </span></div><p><div class=verse-container id=ja532:55.5><span>Adhammacārī jeṭṭhesu, </span></div><p><div class=verse-container id=ja532:55.6><span>nirayaṁ sopapajjati. </span></div><p><div class=verse-container id=ja532:56.1><span>Ye ca dhammassa kusalā, </span></div><p><div class=verse-container id=ja532:56.2><span>porāṇassa disampati; </span></div><p><div class=verse-container id=ja532:56.3><span>Cārittena ca sampannā, </span></div><p><div class=verse-container id=ja532:56.4><span>na te gacchanti duggatiṁ. </span></div><p><div class=verse-container id=ja532:57.1><span>Mātā pitā ca bhātā ca, </span></div><p><div class=verse-container id=ja532:57.2><span>bhaginī ñātibandhavā; </span></div><p><div class=verse-container id=ja532:57.3><span>Sabbe jeṭṭhassa te bhārā, </span></div><p><div class=verse-container id=ja532:57.4><span>evaṁ jānāhi bhāradha. </span></div><p><div class=verse-container id=ja532:58.1><span>Ādiyitvā garuṁ bhāraṁ, </span></div><p><div class=verse-container id=ja532:58.2><span>nāviko viya ussahe; </span></div><p><div class=verse-container id=ja532:58.3><span>Dhammañca nappamajjāmi, </span></div><p><div class=verse-container id=ja532:58.4><span>jeṭṭho casmi rathesabha”. </span></div><p><div class=verse-container id=ja532:59.1><span>“Adhigamā tame ñāṇaṁ, </span></div><p><div class=verse-container id=ja532:59.2><span>Jālaṁva jātavedato; </span></div><p><div class=verse-container id=ja532:59.3><span>Evameva no bhavaṁ dhammaṁ, </span></div><p><div class=verse-container id=ja532:59.4><span>Kosiyo pavidaṁsayi. </span></div><p><div class=verse-container id=ja532:60.1><span>Yathā udayamādicco, </span></div><p><div class=verse-container id=ja532:60.2><span>Vāsudevo pabhaṅkaro; </span></div><p><div class=verse-container id=ja532:60.3><span>Pāṇīnaṁ pavidaṁseti, </span></div><p><div class=verse-container id=ja532:60.4><span>Rūpaṁ kalyāṇapāpakaṁ; </span></div><p><div class=verse-container id=ja532:60.5><span>Evameva no bhavaṁ dhammaṁ, </span></div><p><div class=verse-container id=ja532:60.6><span>Kosiyo pavidaṁsayi”. </span></div><p><div class=verse-container id=ja532:61.1><span>“Evaṁ me yācamānassa, </span></div><p><div class=verse-container id=ja532:61.2><span>añjaliṁ nāvabujjhatha; </span></div><p><div class=verse-container id=ja532:61.3><span>Tava paddhacaro hessaṁ, </span></div><p><div class=verse-container id=ja532:61.4><span>vuṭṭhito paricārako”. </span></div><p><div class=verse-container id=ja532:62.1><span>“Addhā nanda vijānāsi, </span></div><p><div class=verse-container id=ja532:62.2><span>Saddhammaṁ sabbhi desitaṁ; </span></div><p><div class=verse-container id=ja532:62.3><span>Ariyo ariyasamācāro, </span></div><p><div class=verse-container id=ja532:62.4><span>Bāḷhaṁ tvaṁ mama ruccasi. </span></div><p><div class=verse-container id=ja532:63.1><span>Bhavantaṁ vadāmi bhotiñca, </span></div><p><div class=verse-container id=ja532:63.2><span>suṇātha vacanaṁ mama; </span></div><p><div class=verse-container id=ja532:63.3><span>Nāyaṁ bhāro bhāramato, </span></div><p><div class=verse-container id=ja532:63.4><span>ahu mayhaṁ kudācanaṁ. </span></div><p><div class=verse-container id=ja532:64.1><span>Taṁ maṁ upaṭṭhitaṁ santaṁ, </span></div><p><div class=verse-container id=ja532:64.2><span>mātāpitusukhāvahaṁ; </span></div><p><div class=verse-container id=ja532:64.3><span>Nando ajjhāvaraṁ katvā, </span></div><p><div class=verse-container id=ja532:64.4><span>upaṭṭhānāya yācati. </span></div><p><div class=verse-container id=ja532:65.1><span>Yo ve icchati kāmena, </span></div><p><div class=verse-container id=ja532:65.2><span>santānaṁ brahmacārinaṁ; </span></div><p><div class=verse-container id=ja532:65.3><span>Nandaṁ vo varatha eko, </span></div><p><div class=verse-container id=ja532:65.4><span>kaṁ nando upatiṭṭhatu”. </span></div><p><div class=verse-container id=ja532:66.1><span>“Tayā tāta anuññātā, </span></div><p><div class=verse-container id=ja532:66.2><span>soṇa taṁ nissitā mayaṁ; </span></div><p><div class=verse-container id=ja532:66.3><span>Upaghātuṁ labhe nandaṁ, </span></div><p><div class=verse-container id=ja532:66.4><span>muddhani brahmacārinaṁ. </span></div><p><div class=verse-container id=ja532:67.1><span>Assatthasseva taruṇaṁ, </span></div><p><div class=verse-container id=ja532:67.2><span>pavāḷaṁ māluteritaṁ; </span></div><p><div class=verse-container id=ja532:67.3><span>Cirassaṁ nandaṁ disvāna, </span></div><p><div class=verse-container id=ja532:67.4><span>hadayaṁ me pavedhati. </span></div><p><div class=verse-container id=ja532:68.1><span>Yadā suttāpi supine, </span></div><p><div class=verse-container id=ja532:68.2><span>nandaṁ passāmi āgataṁ; </span></div><p><div class=verse-container id=ja532:68.3><span>Udaggā sumanā homi, </span></div><p><div class=verse-container id=ja532:68.4><span>nando no āgato ayaṁ. </span></div><p><div class=verse-container id=ja532:69.1><span>Yadā ca paṭibujjhitvā, </span></div><p><div class=verse-container id=ja532:69.2><span>nandaṁ passāmi nāgataṁ; </span></div><p><div class=verse-container id=ja532:69.3><span>Bhiyyo āvisatī soko, </span></div><p><div class=verse-container id=ja532:69.4><span>domanassañcanappakaṁ. </span></div><p><div class=verse-container id=ja532:70.1><span>Sāhaṁ ajja cirassampi, </span></div><p><div class=verse-container id=ja532:70.2><span>nandaṁ passāmi āgataṁ; </span></div><p><div class=verse-container id=ja532:70.3><span>Bhattucca mayhañca piyo, </span></div><p><div class=verse-container id=ja532:70.4><span>nando no pāvisī gharaṁ. </span></div><p><div class=verse-container id=ja532:71.1><span>Pitupi nando suppiyo, </span></div><p><div class=verse-container id=ja532:71.2><span>Yaṁ nando nappavase gharā; </span></div><p><div class=verse-container id=ja532:71.3><span>Labhatū tāta nando taṁ, </span></div><p><div class=verse-container id=ja532:71.4><span>Maṁ nando upatiṭṭhatu”. </span></div><p><div class=verse-container id=ja532:72.1><span>“Anukampikā patiṭṭhā ca, </span></div><p><div class=verse-container id=ja532:72.2><span>pubbe rasadadī ca no; </span></div><p><div class=verse-container id=ja532:72.3><span>Maggo saggassa lokassa, </span></div><p><div class=verse-container id=ja532:72.4><span>mātā taṁ varate ise. </span></div><p><div class=verse-container id=ja532:73.1><span>Pubbe rasadadī gottī, </span></div><p><div class=verse-container id=ja532:73.2><span>mātā puññūpasaṁhitā; </span></div><p><div class=verse-container id=ja532:73.3><span>Maggo saggassa lokassa, </span></div><p><div class=verse-container id=ja532:73.4><span>mātā taṁ varate ise”. </span></div><p><div class=verse-container id=ja532:74.1><span>“Ākaṅkhamānā puttaphalaṁ, </span></div><p><div class=verse-container id=ja532:74.2><span>devatāya namassati; </span></div><p><div class=verse-container id=ja532:74.3><span>Nakkhattāni ca pucchati, </span></div><p><div class=verse-container id=ja532:74.4><span>utusaṁvaccharāni ca. </span></div><p><div class=verse-container id=ja532:75.1><span>Tassā utumhi nhātāya, </span></div><p><div class=verse-container id=ja532:75.2><span>hoti gabbhassa vokkamo; </span></div><p><div class=verse-container id=ja532:75.3><span>Tena dohaḷinī hoti, </span></div><p><div class=verse-container id=ja532:75.4><span>suhadā tena vuccati. </span></div><p><div class=verse-container id=ja532:76.1><span>Saṁvaccharaṁ vā ūnaṁ vā, </span></div><p><div class=verse-container id=ja532:76.2><span>pariharitvā vijāyati; </span></div><p><div class=verse-container id=ja532:76.3><span>Tena sā janayantīti, </span></div><p><div class=verse-container id=ja532:76.4><span>janetti tena vuccati. </span></div><p><div class=verse-container id=ja532:77.1><span>Thanakhīrena gītena, </span></div><p><div class=verse-container id=ja532:77.2><span>aṅgapāvuraṇena ca; </span></div><p><div class=verse-container id=ja532:77.3><span>Rodantaṁ puttaṁ toseti, </span></div><p><div class=verse-container id=ja532:77.4><span>tosentī tena vuccati. </span></div><p><div class=verse-container id=ja532:78.1><span>Tato vātātape ghore, </span></div><p><div class=verse-container id=ja532:78.2><span>mamaṁ katvā udikkhati; </span></div><p><div class=verse-container id=ja532:78.3><span>Dārakaṁ appajānantaṁ, </span></div><p><div class=verse-container id=ja532:78.4><span>posentī tena vuccati. </span></div><p><div class=verse-container id=ja532:79.1><span>Yañca mātudhanaṁ hoti, </span></div><p><div class=verse-container id=ja532:79.2><span>yañca hoti pituddhanaṁ; </span></div><p><div class=verse-container id=ja532:79.3><span>Ubhayampetassa gopeti, </span></div><p><div class=verse-container id=ja532:79.4><span>api puttassa no siyā. </span></div><p><div class=verse-container id=ja532:80.1><span>Evaṁ putta aduṁ putta, </span></div><p><div class=verse-container id=ja532:80.2><span>iti mātā vihaññati; </span></div><p><div class=verse-container id=ja532:80.3><span>Pamattaṁ paradāresu, </span></div><p><div class=verse-container id=ja532:80.4><span>nisīthe pattayobbane; </span></div><p><div class=verse-container id=ja532:80.5><span>Sāyaṁ puttaṁ anāyantaṁ, </span></div><p><div class=verse-container id=ja532:80.6><span>iti mātā vihaññati. </span></div><p><div class=verse-container id=ja532:81.1><span>Evaṁ kicchā bhato poso, </span></div><p><div class=verse-container id=ja532:81.2><span>mātu aparicārako; </span></div><p><div class=verse-container id=ja532:81.3><span>Mātari micchā caritvāna, </span></div><p><div class=verse-container id=ja532:81.4><span>nirayaṁ sopapajjati. </span></div><p><div class=verse-container id=ja532:82.1><span>Evaṁ kicchā bhato poso, </span></div><p><div class=verse-container id=ja532:82.2><span>pitu aparicārako; </span></div><p><div class=verse-container id=ja532:82.3><span>Pitari micchā caritvāna, </span></div><p><div class=verse-container id=ja532:82.4><span>nirayaṁ sopapajjati. </span></div><p><div class=verse-container id=ja532:83.1><span>Dhanāpi dhanakāmānaṁ, </span></div><p><div class=verse-container id=ja532:83.2><span>Nassati iti me sutaṁ; </span></div><p><div class=verse-container id=ja532:83.3><span>Mātaraṁ aparicaritvāna, </span></div><p><div class=verse-container id=ja532:83.4><span>Kicchaṁ vā so nigacchati. </span></div><p><div class=verse-container id=ja532:84.1><span>Dhanāpi dhanakāmānaṁ, </span></div><p><div class=verse-container id=ja532:84.2><span>Nassati iti me sutaṁ; </span></div><p><div class=verse-container id=ja532:84.3><span>Pitaraṁ aparicaritvāna, </span></div><p><div class=verse-container id=ja532:84.4><span>Kicchaṁ vā so nigacchati. </span></div><p><div class=verse-container id=ja532:85.1><span>Ānando ca pamodo ca, </span></div><p><div class=verse-container id=ja532:85.2><span>sadā hasitakīḷitaṁ; </span></div><p><div class=verse-container id=ja532:85.3><span>Mātaraṁ paricaritvāna, </span></div><p><div class=verse-container id=ja532:85.4><span>labbhametaṁ vijānato. </span></div><p><div class=verse-container id=ja532:86.1><span>Ānando ca pamodo ca, </span></div><p><div class=verse-container id=ja532:86.2><span>sadā hasitakīḷitaṁ; </span></div><p><div class=verse-container id=ja532:86.3><span>Pitaraṁ paricaritvāna, </span></div><p><div class=verse-container id=ja532:86.4><span>labbhametaṁ vijānato. </span></div><p><div class=verse-container id=ja532:87.1><span>Dānañca piyavācā ca, </span></div><p><div class=verse-container id=ja532:87.2><span>atthacariyā ca yā idha; </span></div><p><div class=verse-container id=ja532:87.3><span>Samānattatā ca dhammesu, </span></div><p><div class=verse-container id=ja532:87.4><span>tattha tattha yathārahaṁ; </span></div><p><div class=verse-container id=ja532:87.5><span>Ete kho saṅgahā loke, </span></div><p><div class=verse-container id=ja532:87.6><span>rathassāṇīva yāyato. </span></div><p><div class=verse-container id=ja532:88.1><span>Ete ca saṅgahā nāssu, </span></div><p><div class=verse-container id=ja532:88.2><span>na mātā puttakāraṇā; </span></div><p><div class=verse-container id=ja532:88.3><span>Labhetha mānaṁ pūjaṁ vā, </span></div><p><div class=verse-container id=ja532:88.4><span>pitā vā puttakāraṇā. </span></div><p><div class=verse-container id=ja532:89.1><span>Yasmā ca saṅgahā ete, </span></div><p><div class=verse-container id=ja532:89.2><span>sammapekkhanti paṇḍitā; </span></div><p><div class=verse-container id=ja532:89.3><span>Tasmā mahattaṁ papponti, </span></div><p><div class=verse-container id=ja532:89.4><span>pāsaṁsā ca bhavanti te. </span></div><p><div class=verse-container id=ja532:90.1><span>Brahmāti mātāpitaro, </span></div><p><div class=verse-container id=ja532:90.2><span>pubbācariyāti vuccare; </span></div><p><div class=verse-container id=ja532:90.3><span>Āhuneyyā ca puttānaṁ, </span></div><p><div class=verse-container id=ja532:90.4><span>pajāya anukampakā. </span></div><p><div class=verse-container id=ja532:91.1><span>Tasmā hi ne namasseyya, </span></div><p><div class=verse-container id=ja532:91.2><span>sakkareyya ca paṇḍito; </span></div><p><div class=verse-container id=ja532:91.3><span>Annena atho pānena, </span></div><p><div class=verse-container id=ja532:91.4><span>vatthena sayanena ca; </span></div><p><div class=verse-container id=ja532:91.5><span>Ucchādanena nhāpanena, </span></div><p><div class=verse-container id=ja532:91.6><span>pādānaṁ dhovanena ca. </span></div><p><div class=verse-container id=ja532:92.1><span>Tāya naṁ pāricariyāya, </span></div><p><div class=verse-container id=ja532:92.2><span>Mātāpitūsu paṇḍitā; </span></div><p><div class=verse-container id=ja532:92.3><span>Idheva naṁ pasaṁsanti, </span></div><p><div class=verse-container id=ja532:92.4><span>Pecca sagge pamodatī”ti. </span></div><p><div class=verse-container id=ja532:93.1><span>Soṇanandajātakaṁ dutiyaṁ. </span></div><p><div class=verse-container id=ja532:94.1><span>Sattatinipātaṁ niṭṭhitaṁ. </span></div><p><div class=verse-container id=ja532:95.1><span>Tassuddānaṁ </span></div><p><div class=verse-container id=ja532:96.1><span>Atha sattatimamhi nipātavare, </span></div><p><div class=verse-container id=ja532:96.2><span>Sabhāvantu kusāvatirājavaro; </span></div><p><div class=verse-container id=ja532:96.3><span>Atha soṇasunandavaro ca puna, </span></div><p><div class=verse-container id=ja532:96.4><span>Abhivāsitasattatimamhi suteti. </span></div><div class=flex-between><a href=/canon/en/pli/ms/sutta/kn/ja/ja0531.html>Previous</a><a href=/canon/en/pli/ms/sutta/kn/ja/ja0533.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>