<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0502.html>Previous</a><a href=/canon/en/pli/ms/sutta/kn/ja/ja0504.html>Next</a></div><p><div class=verse-container id=ja503:0.1><span>Jātaka </span></div><p><div class=verse-container id=ja503:0.2><span>Vīsatinipāta </span></div><p><div class=verse-container id=ja503:0.3><span>Mātaṅgavagga </span></div><p><div class=verse-container id=ja503:0.4><span class=big-bold>7. Sattigumbajātaka </span></div><p><div class=verse-container id=ja503:1.1><span>Migaluddo mahārājā, </span></div><p><div class=verse-container id=ja503:1.2><span>pañcālānaṁ rathesabho; </span></div><p><div class=verse-container id=ja503:1.3><span>Nikkhanto saha senāya, </span></div><p><div class=verse-container id=ja503:1.4><span>ogaṇo vanamāgamā. </span></div><p><div class=verse-container id=ja503:2.1><span>Tatthaddasā araññasmiṁ, </span></div><p><div class=verse-container id=ja503:2.2><span>takkarānaṁ kuṭiṁ kataṁ; </span></div><p><div class=verse-container id=ja503:2.3><span>Tassā kuṭiyā nikkhamma, </span></div><p><div class=verse-container id=ja503:2.4><span>suvo luddāni bhāsati. </span></div><p><div class=verse-container id=ja503:3.1><span>“Sampannavāhano poso, </span></div><p><div class=verse-container id=ja503:3.2><span>yuvā sammaṭṭhakuṇḍalo; </span></div><p><div class=verse-container id=ja503:3.3><span>Sobhati lohituṇhīso, </span></div><p><div class=verse-container id=ja503:3.4><span>divā sūriyova bhāsati. </span></div><p><div class=verse-container id=ja503:4.1><span>Majjhanhike sampatike, </span></div><p><div class=verse-container id=ja503:4.2><span>sutto rājā sasārathi; </span></div><p><div class=verse-container id=ja503:4.3><span>Handassābharaṇaṁ sabbaṁ, </span></div><p><div class=verse-container id=ja503:4.4><span>gaṇhāma sāhasā mayaṁ. </span></div><p><div class=verse-container id=ja503:5.1><span>Nisīthepi raho dāni, </span></div><p><div class=verse-container id=ja503:5.2><span>Sutto rājā sasārathi; </span></div><p><div class=verse-container id=ja503:5.3><span>Ādāya vatthaṁ maṇikuṇḍalañca, </span></div><p><div class=verse-container id=ja503:5.4><span>Hantvāna sākhāhi avattharāma”. </span></div><p><div class=verse-container id=ja503:6.1><span>“Kiṁ nu ummattarūpova, </span></div><p><div class=verse-container id=ja503:6.2><span>sattigumba pabhāsasi; </span></div><p><div class=verse-container id=ja503:6.3><span>Durāsadā hi rājāno, </span></div><p><div class=verse-container id=ja503:6.4><span>aggi pajjalito yathā”. </span></div><p><div class=verse-container id=ja503:7.1><span>“Atha tvaṁ patikolamba, </span></div><p><div class=verse-container id=ja503:7.2><span>matto thullāni gajjasi; </span></div><p><div class=verse-container id=ja503:7.3><span>Mātari mayhaṁ naggāya, </span></div><p><div class=verse-container id=ja503:7.4><span>kiṁ nu tvaṁ vijigucchase”. </span></div><p><div class=verse-container id=ja503:8.1><span>“Uṭṭhehi samma taramāno, </span></div><p><div class=verse-container id=ja503:8.2><span>rathaṁ yojehi sārathi; </span></div><p><div class=verse-container id=ja503:8.3><span>Sakuṇo me na ruccati, </span></div><p><div class=verse-container id=ja503:8.4><span>aññaṁ gacchāma assamaṁ”. </span></div><p><div class=verse-container id=ja503:9.1><span>“Yutto ratho mahārāja, </span></div><p><div class=verse-container id=ja503:9.2><span>yutto ca balavāhano; </span></div><p><div class=verse-container id=ja503:9.3><span>Adhitiṭṭha mahārāja, </span></div><p><div class=verse-container id=ja503:9.4><span>aññaṁ gacchāma assamaṁ”. </span></div><p><div class=verse-container id=ja503:10.1><span>“Ko numeva gatā sabbe, </span></div><p><div class=verse-container id=ja503:10.2><span>ye asmiṁ paricārakā; </span></div><p><div class=verse-container id=ja503:10.3><span>Esa gacchati pañcālo, </span></div><p><div class=verse-container id=ja503:10.4><span>mutto tesaṁ adassanā. </span></div><p><div class=verse-container id=ja503:11.1><span>Kodaṇḍakāni gaṇhatha, </span></div><p><div class=verse-container id=ja503:11.2><span>sattiyo tomarāni ca; </span></div><p><div class=verse-container id=ja503:11.3><span>Esa gacchati pañcālo, </span></div><p><div class=verse-container id=ja503:11.4><span>mā vo muñcittha jīvataṁ”. </span></div><p><div class=verse-container id=ja503:12.1><span>Athāparo paṭinandittha, </span></div><p><div class=verse-container id=ja503:12.2><span>suvo lohitatuṇḍako; </span></div><p><div class=verse-container id=ja503:12.3><span>“Svāgataṁ te mahārāja, </span></div><p><div class=verse-container id=ja503:12.4><span>atho te adurāgataṁ; </span></div><p><div class=verse-container id=ja503:12.5><span>Issarosi anuppatto, </span></div><p><div class=verse-container id=ja503:12.6><span>yaṁ idhatthi pavedaya. </span></div><p><div class=verse-container id=ja503:13.1><span>Tindukāni piyālāni, </span></div><p><div class=verse-container id=ja503:13.2><span>madhuke kāsumāriyo; </span></div><p><div class=verse-container id=ja503:13.3><span>Phalāni khuddakappāni, </span></div><p><div class=verse-container id=ja503:13.4><span>bhuñja rāja varaṁ varaṁ. </span></div><p><div class=verse-container id=ja503:14.1><span>Idampi pānīyaṁ sītaṁ, </span></div><p><div class=verse-container id=ja503:14.2><span>ābhataṁ girigabbharā; </span></div><p><div class=verse-container id=ja503:14.3><span>Tato piva mahārāja, </span></div><p><div class=verse-container id=ja503:14.4><span>sace tvaṁ abhikaṅkhasi. </span></div><p><div class=verse-container id=ja503:15.1><span>Araññaṁ uñchāya gatā, </span></div><p><div class=verse-container id=ja503:15.2><span>ye asmiṁ paricārakā; </span></div><p><div class=verse-container id=ja503:15.3><span>Sayaṁ uṭṭhāya gaṇhavho, </span></div><p><div class=verse-container id=ja503:15.4><span>hatthā me natthi dātave”. </span></div><p><div class=verse-container id=ja503:16.1><span>“Bhaddako vatayaṁ pakkhī, </span></div><p><div class=verse-container id=ja503:16.2><span>dijo paramadhammiko; </span></div><p><div class=verse-container id=ja503:16.3><span>Atheso itaro pakkhī, </span></div><p><div class=verse-container id=ja503:16.4><span>suvo luddāni bhāsati. </span></div><p><div class=verse-container id=ja503:17.1><span>‘Etaṁ hanatha bandhatha, </span></div><p><div class=verse-container id=ja503:17.2><span>Mā vo muñcittha jīvataṁ’; </span></div><p><div class=verse-container id=ja503:17.3><span>Iccevaṁ vilapantassa, </span></div><p><div class=verse-container id=ja503:17.4><span>Sotthiṁ pattosmi assamaṁ”. </span></div><p><div class=verse-container id=ja503:18.1><span>“Bhātarosma mahārāja, </span></div><p><div class=verse-container id=ja503:18.2><span>sodariyā ekamātukā; </span></div><p><div class=verse-container id=ja503:18.3><span>Ekarukkhasmiṁ saṁvaḍḍhā, </span></div><p><div class=verse-container id=ja503:18.4><span>nānākhettagatā ubho. </span></div><p><div class=verse-container id=ja503:19.1><span>Sattigumbo ca corānaṁ, </span></div><p><div class=verse-container id=ja503:19.2><span>ahañca isīnaṁ idha; </span></div><p><div class=verse-container id=ja503:19.3><span>Asataṁ so, sataṁ ahaṁ, </span></div><p><div class=verse-container id=ja503:19.4><span>tena dhammena no vinā”. </span></div><p><div class=verse-container id=ja503:20.1><span>“Tattha vadho ca bandho ca, </span></div><p><div class=verse-container id=ja503:20.2><span>nikatī vañcanāni ca; </span></div><p><div class=verse-container id=ja503:20.3><span>Ālopā sāhasākārā, </span></div><p><div class=verse-container id=ja503:20.4><span>tāni so tattha sikkhati. </span></div><p><div class=verse-container id=ja503:21.1><span>Idha saccañca dhammo ca, </span></div><p><div class=verse-container id=ja503:21.2><span>Ahiṁsā saṁyamo damo; </span></div><p><div class=verse-container id=ja503:21.3><span>Āsanūdakadāyīnaṁ, </span></div><p><div class=verse-container id=ja503:21.4><span>Aṅke vaddhosmi bhāradha”. </span></div><p><div class=verse-container id=ja503:22.1><span>“Yaṁ yañhi rāja bhajati, </span></div><p><div class=verse-container id=ja503:22.2><span>santaṁ vā yadi vā asaṁ; </span></div><p><div class=verse-container id=ja503:22.3><span>Sīlavantaṁ visīlaṁ vā, </span></div><p><div class=verse-container id=ja503:22.4><span>vasaṁ tasseva gacchati. </span></div><p><div class=verse-container id=ja503:23.1><span>Yādisaṁ kurute mittaṁ, </span></div><p><div class=verse-container id=ja503:23.2><span>yādisaṁ cūpasevati; </span></div><p><div class=verse-container id=ja503:23.3><span>Sopi tādisako hoti, </span></div><p><div class=verse-container id=ja503:23.4><span>sahavāso hi tādiso. </span></div><p><div class=verse-container id=ja503:24.1><span>Sevamāno sevamānaṁ, </span></div><p><div class=verse-container id=ja503:24.2><span>samphuṭṭho samphusaṁ paraṁ; </span></div><p><div class=verse-container id=ja503:24.3><span>Saro diddho kalāpaṁva, </span></div><p><div class=verse-container id=ja503:24.4><span>alittamupalimpati; </span></div><p><div class=verse-container id=ja503:24.5><span>Upalepabhayā dhīro, </span></div><p><div class=verse-container id=ja503:24.6><span>neva pāpasakhā siyā. </span></div><p><div class=verse-container id=ja503:25.1><span>Pūtimacchaṁ kusaggena, </span></div><p><div class=verse-container id=ja503:25.2><span>yo naro upanayhati; </span></div><p><div class=verse-container id=ja503:25.3><span>Kusāpi pūti vāyanti, </span></div><p><div class=verse-container id=ja503:25.4><span>evaṁ bālūpasevanā. </span></div><p><div class=verse-container id=ja503:26.1><span>Tagarañca palāsena, </span></div><p><div class=verse-container id=ja503:26.2><span>yo naro upanayhati; </span></div><p><div class=verse-container id=ja503:26.3><span>Pattāpi surabhi vāyanti, </span></div><p><div class=verse-container id=ja503:26.4><span>evaṁ dhīrūpasevanā. </span></div><p><div class=verse-container id=ja503:27.1><span>Tasmā pattapuṭasseva, </span></div><p><div class=verse-container id=ja503:27.2><span>ñatvā sampākamattano; </span></div><p><div class=verse-container id=ja503:27.3><span>Asante nopaseveyya, </span></div><p><div class=verse-container id=ja503:27.4><span>sante seveyya paṇḍito; </span></div><p><div class=verse-container id=ja503:27.5><span>Asanto nirayaṁ nenti, </span></div><p><div class=verse-container id=ja503:27.6><span>santo pāpenti suggatin”ti. </span></div><p><div class=verse-container id=ja503:28.1><span>Sattigumbajātakaṁ sattamaṁ. </span></div><div class=flex-between><a href=/canon/en/pli/ms/sutta/kn/ja/ja0502.html>Previous</a><a href=/canon/en/pli/ms/sutta/kn/ja/ja0504.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>