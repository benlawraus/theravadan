<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0491.html>Previous</a><a href=/canon/en/pli/ms/sutta/kn/ja/ja0493.html>Next</a></div><p><div class=verse-container id=ja492:0.1><span>Jātaka </span></div><p><div class=verse-container id=ja492:0.2><span>Pakiṇṇakanipāta </span></div><p><div class=verse-container id=ja492:0.3><span>Sālikedāravagga </span></div><p><div class=verse-container id=ja492:0.4><span class=big-bold>9. Tacchasūkarajātaka </span></div><p><div class=verse-container id=ja492:1.1><span>“Yadesamānā vicarimha, </span></div><p><div class=verse-container id=ja492:1.2><span>pabbatāni vanāni ca; </span></div><p><div class=verse-container id=ja492:1.3><span>Anvesaṁ vicariṁ ñātī, </span></div><p><div class=verse-container id=ja492:1.4><span>teme adhigatā mayā. </span></div><p><div class=verse-container id=ja492:2.1><span>Bahuñcidaṁ mūlaphalaṁ, </span></div><p><div class=verse-container id=ja492:2.2><span>bhakkho cāyaṁ anappako; </span></div><p><div class=verse-container id=ja492:2.3><span>Rammā cimā girīnajjo, </span></div><p><div class=verse-container id=ja492:2.4><span>phāsuvāso bhavissati. </span></div><p><div class=verse-container id=ja492:3.1><span>Idhevāhaṁ vasissāmi, </span></div><p><div class=verse-container id=ja492:3.2><span>saha sabbehi ñātibhi; </span></div><p><div class=verse-container id=ja492:3.3><span>Appossukko nirāsaṅkī, </span></div><p><div class=verse-container id=ja492:3.4><span>asoko akutobhayo”. </span></div><p><div class=verse-container id=ja492:4.1><span>“Aññampi leṇaṁ pariyesa, </span></div><p><div class=verse-container id=ja492:4.2><span>sattu no idha vijjati; </span></div><p><div class=verse-container id=ja492:4.3><span>So taccha sūkare hanti, </span></div><p><div class=verse-container id=ja492:4.4><span>idhāgantvā varaṁ varaṁ”. </span></div><p><div class=verse-container id=ja492:5.1><span>“Ko numhākaṁ idha sattu, </span></div><p><div class=verse-container id=ja492:5.2><span>ko ñātī susamāgate; </span></div><p><div class=verse-container id=ja492:5.3><span>Duppadhaṁse padhaṁseti, </span></div><p><div class=verse-container id=ja492:5.4><span>taṁ me akkhātha pucchitā”. </span></div><p><div class=verse-container id=ja492:6.1><span>“Uddhaggarājī migarājā, </span></div><p><div class=verse-container id=ja492:6.2><span>balī dāṭhāvudho migo; </span></div><p><div class=verse-container id=ja492:6.3><span>So taccha sūkare hanti, </span></div><p><div class=verse-container id=ja492:6.4><span>idhāgantvā varaṁ varaṁ”. </span></div><p><div class=verse-container id=ja492:7.1><span>“Na no dāṭhā na vijjanti, </span></div><p><div class=verse-container id=ja492:7.2><span>balaṁ kāye samohitaṁ; </span></div><p><div class=verse-container id=ja492:7.3><span>Sabbe samaggā hutvāna, </span></div><p><div class=verse-container id=ja492:7.4><span>vasaṁ kāhāma ekakaṁ”. </span></div><p><div class=verse-container id=ja492:8.1><span>“Hadayaṅgamaṁ kaṇṇasukhaṁ, </span></div><p><div class=verse-container id=ja492:8.2><span>Vācaṁ bhāsasi tacchaka; </span></div><p><div class=verse-container id=ja492:8.3><span>Yopi yuddhe palāyeyya, </span></div><p><div class=verse-container id=ja492:8.4><span>Tampi pacchā hanāmase”. </span></div><p><div class=verse-container id=ja492:9.1><span>“Pāṇātipātā virato nu ajja, </span></div><p><div class=verse-container id=ja492:9.2><span>Abhayaṁ nu te sabbabhūtesu dinnaṁ; </span></div><p><div class=verse-container id=ja492:9.3><span>Dāṭhā nu te migavadhāya na santi, </span></div><p><div class=verse-container id=ja492:9.4><span>Yo saṅghapatto kapaṇova jhāyasi”. </span></div><p><div class=verse-container id=ja492:10.1><span>“Na me dāṭhā na vijjanti, </span></div><p><div class=verse-container id=ja492:10.2><span>Balaṁ kāye samohitaṁ; </span></div><p><div class=verse-container id=ja492:10.3><span>Ñātī ca disvāna sāmaggī ekato, </span></div><p><div class=verse-container id=ja492:10.4><span>Tasmā ca jhāyāmi vanamhi ekako. </span></div><p><div class=verse-container id=ja492:11.1><span>Imassudaṁ yanti disodisaṁ pure, </span></div><p><div class=verse-container id=ja492:11.2><span>Bhayaṭṭitā leṇagavesino puthu; </span></div><p><div class=verse-container id=ja492:11.3><span>Te dāni saṅgamma vasanti ekato, </span></div><p><div class=verse-container id=ja492:11.4><span>Yatthaṭṭhitā duppasahajja te mayā. </span></div><p><div class=verse-container id=ja492:12.1><span>Pariṇāyakasampannā, </span></div><p><div class=verse-container id=ja492:12.2><span>sahitā ekavādino; </span></div><p><div class=verse-container id=ja492:12.3><span>Te maṁ samaggā hiṁseyyuṁ, </span></div><p><div class=verse-container id=ja492:12.4><span>tasmā nesaṁ na patthaye”. </span></div><p><div class=verse-container id=ja492:13.1><span>“Ekova indo asure jināti, </span></div><p><div class=verse-container id=ja492:13.2><span>Ekova seno hanti dije pasayha; </span></div><p><div class=verse-container id=ja492:13.3><span>Ekova byaggho migasaṅghapatto, </span></div><p><div class=verse-container id=ja492:13.4><span>Varaṁ varaṁ hanti balañhi tādisaṁ”. </span></div><p><div class=verse-container id=ja492:14.1><span>“Na heva indo na seno, </span></div><p><div class=verse-container id=ja492:14.2><span>napi byaggho migādhipo; </span></div><p><div class=verse-container id=ja492:14.3><span>Samagge sahite ñātī, </span></div><p><div class=verse-container id=ja492:14.4><span>na byagghe kurute vase”. </span></div><p><div class=verse-container id=ja492:15.1><span>“Kumbhīlakā sakuṇakā, </span></div><p><div class=verse-container id=ja492:15.2><span>saṅghino gaṇacārino; </span></div><p><div class=verse-container id=ja492:15.3><span>Sammodamānā ekajjhaṁ, </span></div><p><div class=verse-container id=ja492:15.4><span>uppatanti ḍayanti ca. </span></div><p><div class=verse-container id=ja492:16.1><span>Tesañca ḍayamānānaṁ, </span></div><p><div class=verse-container id=ja492:16.2><span>ekettha apasakkati; </span></div><p><div class=verse-container id=ja492:16.3><span>Tañca seno nitāḷeti, </span></div><p><div class=verse-container id=ja492:16.4><span>veyyagghiyeva sā gati”. </span></div><p><div class=verse-container id=ja492:17.1><span>“Ussāhito jaṭilena, </span></div><p><div class=verse-container id=ja492:17.2><span>luddenāmisacakkhunā; </span></div><p><div class=verse-container id=ja492:17.3><span>Dāṭhī dāṭhīsu pakkhandi, </span></div><p><div class=verse-container id=ja492:17.4><span>maññamāno yathā pure”. </span></div><p><div class=verse-container id=ja492:18.1><span>“Sādhu sambahulā ñātī, </span></div><p><div class=verse-container id=ja492:18.2><span>api rukkhā araññajā; </span></div><p><div class=verse-container id=ja492:18.3><span>Sūkarehi samaggehi, </span></div><p><div class=verse-container id=ja492:18.4><span>byaggho ekāyane hato”. </span></div><p><div class=verse-container id=ja492:19.1><span>Brāhmaṇañceva byagghañca, </span></div><p><div class=verse-container id=ja492:19.2><span>ubho hantvāna sūkarā. </span></div><p><div class=verse-container id=ja492:19.3><span>Ānandino pamuditā, </span></div><p><div class=verse-container id=ja492:19.4><span>mahānādaṁ panādisuṁ. </span></div><p><div class=verse-container id=ja492:20.1><span>Te su udumbaramūlasmiṁ, </span></div><p><div class=verse-container id=ja492:20.2><span>sūkarā susamāgatā; </span></div><p><div class=verse-container id=ja492:20.3><span>Tacchakaṁ abhisiñciṁsu, </span></div><p><div class=verse-container id=ja492:20.4><span>“tvaṁ no rājāsi issaro”ti. </span></div><p><div class=verse-container id=ja492:21.1><span>Tacchasūkarajātakaṁ navamaṁ. </span></div><div class=flex-between><a href=/canon/en/pli/ms/sutta/kn/ja/ja0491.html>Previous</a><a href=/canon/en/pli/ms/sutta/kn/ja/ja0493.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>