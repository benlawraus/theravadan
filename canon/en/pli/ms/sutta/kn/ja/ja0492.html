<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0491.html>Previous</a><a href=/canon/en/pli/ms/sutta/kn/ja/ja0493.html>Next</a></div><p id=ja492:0.1><span class=root>Jātaka </span><br><p id=ja492:0.2><span class=root>Pakiṇṇakanipāta </span><br><p id=ja492:0.3><span class=root>Sālikedāravagga </span><br><p id=ja492:0.4><span class="root big-bold">9. Tacchasūkarajātaka </span><br><p id=ja492:1.1><span class=root>“Yadesamānā vicarimha, </span><br><p id=ja492:1.2><span class=root>pabbatāni vanāni ca; </span><br><p id=ja492:1.3><span class=root>Anvesaṁ vicariṁ ñātī, </span><br><p id=ja492:1.4><span class=root>teme adhigatā mayā. </span><br><p id=ja492:2.1><span class=root>Bahuñcidaṁ mūlaphalaṁ, </span><br><p id=ja492:2.2><span class=root>bhakkho cāyaṁ anappako; </span><br><p id=ja492:2.3><span class=root>Rammā cimā girīnajjo, </span><br><p id=ja492:2.4><span class=root>phāsuvāso bhavissati. </span><br><p id=ja492:3.1><span class=root>Idhevāhaṁ vasissāmi, </span><br><p id=ja492:3.2><span class=root>saha sabbehi ñātibhi; </span><br><p id=ja492:3.3><span class=root>Appossukko nirāsaṅkī, </span><br><p id=ja492:3.4><span class=root>asoko akutobhayo”. </span><br><p id=ja492:4.1><span class=root>“Aññampi leṇaṁ pariyesa, </span><br><p id=ja492:4.2><span class=root>sattu no idha vijjati; </span><br><p id=ja492:4.3><span class=root>So taccha sūkare hanti, </span><br><p id=ja492:4.4><span class=root>idhāgantvā varaṁ varaṁ”. </span><br><p id=ja492:5.1><span class=root>“Ko numhākaṁ idha sattu, </span><br><p id=ja492:5.2><span class=root>ko ñātī susamāgate; </span><br><p id=ja492:5.3><span class=root>Duppadhaṁse padhaṁseti, </span><br><p id=ja492:5.4><span class=root>taṁ me akkhātha pucchitā”. </span><br><p id=ja492:6.1><span class=root>“Uddhaggarājī migarājā, </span><br><p id=ja492:6.2><span class=root>balī dāṭhāvudho migo; </span><br><p id=ja492:6.3><span class=root>So taccha sūkare hanti, </span><br><p id=ja492:6.4><span class=root>idhāgantvā varaṁ varaṁ”. </span><br><p id=ja492:7.1><span class=root>“Na no dāṭhā na vijjanti, </span><br><p id=ja492:7.2><span class=root>balaṁ kāye samohitaṁ; </span><br><p id=ja492:7.3><span class=root>Sabbe samaggā hutvāna, </span><br><p id=ja492:7.4><span class=root>vasaṁ kāhāma ekakaṁ”. </span><br><p id=ja492:8.1><span class=root>“Hadayaṅgamaṁ kaṇṇasukhaṁ, </span><br><p id=ja492:8.2><span class=root>Vācaṁ bhāsasi tacchaka; </span><br><p id=ja492:8.3><span class=root>Yopi yuddhe palāyeyya, </span><br><p id=ja492:8.4><span class=root>Tampi pacchā hanāmase”. </span><br><p id=ja492:9.1><span class=root>“Pāṇātipātā virato nu ajja, </span><br><p id=ja492:9.2><span class=root>Abhayaṁ nu te sabbabhūtesu dinnaṁ; </span><br><p id=ja492:9.3><span class=root>Dāṭhā nu te migavadhāya na santi, </span><br><p id=ja492:9.4><span class=root>Yo saṅghapatto kapaṇova jhāyasi”. </span><br><p id=ja492:10.1><span class=root>“Na me dāṭhā na vijjanti, </span><br><p id=ja492:10.2><span class=root>Balaṁ kāye samohitaṁ; </span><br><p id=ja492:10.3><span class=root>Ñātī ca disvāna sāmaggī ekato, </span><br><p id=ja492:10.4><span class=root>Tasmā ca jhāyāmi vanamhi ekako. </span><br><p id=ja492:11.1><span class=root>Imassudaṁ yanti disodisaṁ pure, </span><br><p id=ja492:11.2><span class=root>Bhayaṭṭitā leṇagavesino puthu; </span><br><p id=ja492:11.3><span class=root>Te dāni saṅgamma vasanti ekato, </span><br><p id=ja492:11.4><span class=root>Yatthaṭṭhitā duppasahajja te mayā. </span><br><p id=ja492:12.1><span class=root>Pariṇāyakasampannā, </span><br><p id=ja492:12.2><span class=root>sahitā ekavādino; </span><br><p id=ja492:12.3><span class=root>Te maṁ samaggā hiṁseyyuṁ, </span><br><p id=ja492:12.4><span class=root>tasmā nesaṁ na patthaye”. </span><br><p id=ja492:13.1><span class=root>“Ekova indo asure jināti, </span><br><p id=ja492:13.2><span class=root>Ekova seno hanti dije pasayha; </span><br><p id=ja492:13.3><span class=root>Ekova byaggho migasaṅghapatto, </span><br><p id=ja492:13.4><span class=root>Varaṁ varaṁ hanti balañhi tādisaṁ”. </span><br><p id=ja492:14.1><span class=root>“Na heva indo na seno, </span><br><p id=ja492:14.2><span class=root>napi byaggho migādhipo; </span><br><p id=ja492:14.3><span class=root>Samagge sahite ñātī, </span><br><p id=ja492:14.4><span class=root>na byagghe kurute vase”. </span><br><p id=ja492:15.1><span class=root>“Kumbhīlakā sakuṇakā, </span><br><p id=ja492:15.2><span class=root>saṅghino gaṇacārino; </span><br><p id=ja492:15.3><span class=root>Sammodamānā ekajjhaṁ, </span><br><p id=ja492:15.4><span class=root>uppatanti ḍayanti ca. </span><br><p id=ja492:16.1><span class=root>Tesañca ḍayamānānaṁ, </span><br><p id=ja492:16.2><span class=root>ekettha apasakkati; </span><br><p id=ja492:16.3><span class=root>Tañca seno nitāḷeti, </span><br><p id=ja492:16.4><span class=root>veyyagghiyeva sā gati”. </span><br><p id=ja492:17.1><span class=root>“Ussāhito jaṭilena, </span><br><p id=ja492:17.2><span class=root>luddenāmisacakkhunā; </span><br><p id=ja492:17.3><span class=root>Dāṭhī dāṭhīsu pakkhandi, </span><br><p id=ja492:17.4><span class=root>maññamāno yathā pure”. </span><br><p id=ja492:18.1><span class=root>“Sādhu sambahulā ñātī, </span><br><p id=ja492:18.2><span class=root>api rukkhā araññajā; </span><br><p id=ja492:18.3><span class=root>Sūkarehi samaggehi, </span><br><p id=ja492:18.4><span class=root>byaggho ekāyane hato”. </span><br><p id=ja492:19.1><span class=root>Brāhmaṇañceva byagghañca, </span><br><p id=ja492:19.2><span class=root>ubho hantvāna sūkarā. </span><br><p id=ja492:19.3><span class=root>Ānandino pamuditā, </span><br><p id=ja492:19.4><span class=root>mahānādaṁ panādisuṁ. </span><br><p id=ja492:20.1><span class=root>Te su udumbaramūlasmiṁ, </span><br><p id=ja492:20.2><span class=root>sūkarā susamāgatā; </span><br><p id=ja492:20.3><span class=root>Tacchakaṁ abhisiñciṁsu, </span><br><p id=ja492:20.4><span class=root>“tvaṁ no rājāsi issaro”ti. </span><br><p id=ja492:21.1><span class=root>Tacchasūkarajātakaṁ navamaṁ. </span><br></main><footer class="container footer"><small><a href=/about/>Contact info</a></small></footer>