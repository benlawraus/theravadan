<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0534.html>Previous</a><a href=/canon/en/pli/ms/sutta/kn/ja/ja0536.html>Next</a></div><p id=ja535:0.1><span class=root>Jātaka </span><br><p id=ja535:0.2><span class=root>Asītinipāta </span><br><p id=ja535:0.3><span class=root>Cūḷahaṁsavagga </span><br><p id=ja535:0.4><span class="root big-bold">3. Sudhābhojanajātaka </span><br><p id=ja535:1.1><span class=root>“Neva kiṇāmi napi vikkiṇāmi, </span><br><p id=ja535:1.2><span class=root>Na cāpi me sannicayo ca atthi; </span><br><p id=ja535:1.3><span class=root>Sukiccharūpaṁ vatidaṁ parittaṁ, </span><br><p id=ja535:1.4><span class=root>Patthodano nālamayaṁ duvinnaṁ”. </span><br><p id=ja535:2.1><span class=root>“Appamhā appakaṁ dajjā, </span><br><p id=ja535:2.2><span class=root>anumajjhato majjhakaṁ; </span><br><p id=ja535:2.3><span class=root>Bahumhā bahukaṁ dajjā, </span><br><p id=ja535:2.4><span class=root>adānaṁ nupapajjati. </span><br><p id=ja535:3.1><span class=root>Taṁ taṁ vadāmi kosiya, </span><br><p id=ja535:3.2><span class=root>dehi dānāni bhuñja ca; </span><br><p id=ja535:3.3><span class=root>Ariyamaggaṁ samārūha, </span><br><p id=ja535:3.4><span class=root>nekāsī labhate sukhaṁ”. </span><br><p id=ja535:4.1><span class=root>“Moghañcassa hutaṁ hoti, </span><br><p id=ja535:4.2><span class=root>moghañcāpi samīhitaṁ; </span><br><p id=ja535:4.3><span class=root>Atithismiṁ yo nisinnasmiṁ, </span><br><p id=ja535:4.4><span class=root>eko bhuñjati bhojanaṁ. </span><br><p id=ja535:5.1><span class=root>Taṁ taṁ vadāmi kosiya, </span><br><p id=ja535:5.2><span class=root>dehi dānāni bhuñja ca; </span><br><p id=ja535:5.3><span class=root>Ariyamaggaṁ samārūha, </span><br><p id=ja535:5.4><span class=root>nekāsī labhate sukhaṁ”. </span><br><p id=ja535:6.1><span class=root>“Saccañcassa hutaṁ hoti, </span><br><p id=ja535:6.2><span class=root>saccañcāpi samīhitaṁ; </span><br><p id=ja535:6.3><span class=root>Atithismiṁ yo nisinnasmiṁ, </span><br><p id=ja535:6.4><span class=root>neko bhuñjati bhojanaṁ. </span><br><p id=ja535:7.1><span class=root>Taṁ taṁ vadāmi kosiya, </span><br><p id=ja535:7.2><span class=root>dehi dānāni bhuñja ca; </span><br><p id=ja535:7.3><span class=root>Ariyamaggaṁ samārūha, </span><br><p id=ja535:7.4><span class=root>nekāsī labhate sukhaṁ”. </span><br><p id=ja535:8.1><span class=root>“Sarañca juhati poso, </span><br><p id=ja535:8.2><span class=root>bahukāya gayāya ca; </span><br><p id=ja535:8.3><span class=root>Doṇe timbarutitthasmiṁ, </span><br><p id=ja535:8.4><span class=root>sīghasote mahāvahe. </span><br><p id=ja535:9.1><span class=root>Atra cassa hutaṁ hoti, </span><br><p id=ja535:9.2><span class=root>atra cassa samīhitaṁ; </span><br><p id=ja535:9.3><span class=root>Atithismiṁ yo nisinnasmiṁ, </span><br><p id=ja535:9.4><span class=root>neko bhuñjati bhojanaṁ. </span><br><p id=ja535:10.1><span class=root>Taṁ taṁ vadāmi kosiya, </span><br><p id=ja535:10.2><span class=root>dehi dānāni bhuñja ca; </span><br><p id=ja535:10.3><span class=root>Ariyamaggaṁ samārūha, </span><br><p id=ja535:10.4><span class=root>nekāsī labhate sukhaṁ”. </span><br><p id=ja535:11.1><span class=root>“Baḷisañhi so nigilati, </span><br><p id=ja535:11.2><span class=root>dīghasuttaṁ sabandhanaṁ; </span><br><p id=ja535:11.3><span class=root>Atithismiṁ yo nisinnasmiṁ, </span><br><p id=ja535:11.4><span class=root>eko bhuñjati bhojanaṁ. </span><br><p id=ja535:12.1><span class=root>Taṁ taṁ vadāmi kosiya, </span><br><p id=ja535:12.2><span class=root>dehi dānāni bhuñja ca; </span><br><p id=ja535:12.3><span class=root>Ariyamaggaṁ samārūha, </span><br><p id=ja535:12.4><span class=root>nekāsī labhate sukhaṁ”. </span><br><p id=ja535:13.1><span class=root>“Uḷāravaṇṇā vata brāhmaṇā ime, </span><br><p id=ja535:13.2><span class=root>Ayañca vo sunakho kissa hetu; </span><br><p id=ja535:13.3><span class=root>Uccāvacaṁ vaṇṇanibhaṁ vikubbati, </span><br><p id=ja535:13.4><span class=root>Akkhātha no brāhmaṇā ke nu tumhe”. </span><br><p id=ja535:14.1><span class=root>“Cando ca suriyo ca ubho idhāgatā, </span><br><p id=ja535:14.2><span class=root>Ayaṁ pana mātali devasārathi; </span><br><p id=ja535:14.3><span class=root>Sakkohamasmi tidasānamindo, </span><br><p id=ja535:14.4><span class=root>Eso ca kho pañcasikhoti vuccati. </span><br><p id=ja535:15.1><span class=root>Pāṇissarā mudiṅgā ca, </span><br><p id=ja535:15.2><span class=root>murajālambarāni ca; </span><br><p id=ja535:15.3><span class=root>Suttamenaṁ pabodhenti, </span><br><p id=ja535:15.4><span class=root>paṭibuddho ca nandati. </span><br><p id=ja535:16.1><span class=root>Ye kecime maccharino kadariyā, </span><br><p id=ja535:16.2><span class=root>Paribhāsakā samaṇabrāhmaṇānaṁ; </span><br><p id=ja535:16.3><span class=root>Idheva nikkhippa sarīradehaṁ, </span><br><p id=ja535:16.4><span class=root>Kāyassa bhedā nirayaṁ vajanti. </span><br><p id=ja535:17.1><span class=root>Ye kecime suggatimāsamānā, </span><br><p id=ja535:17.2><span class=root>Dhamme ṭhitā saṁyame saṁvibhāge; </span><br><p id=ja535:17.3><span class=root>Idheva nikkhippa sarīradehaṁ, </span><br><p id=ja535:17.4><span class=root>Kāyassa bhedā sugatiṁ vajanti. </span><br><p id=ja535:18.1><span class=root>Tvaṁ nosi ñāti purimāsu jātisu, </span><br><p id=ja535:18.2><span class=root>So maccharī rosako pāpadhammo; </span><br><p id=ja535:18.3><span class=root>Taveva atthāya idhāgatamhā, </span><br><p id=ja535:18.4><span class=root>Mā pāpadhammo nirayaṁ gamittha”. </span><br><p id=ja535:19.1><span class=root>“Addhā maṁ vo hitakāmā, </span><br><p id=ja535:19.2><span class=root>yaṁ maṁ samanusāsatha; </span><br><p id=ja535:19.3><span class=root>Sohaṁ tathā karissāmi, </span><br><p id=ja535:19.4><span class=root>sabbaṁ vuttaṁ hitesibhi. </span><br><p id=ja535:20.1><span class=root>Esāhamajjeva upāramāmi, </span><br><p id=ja535:20.2><span class=root>Na cāpihaṁ kiñci kareyya pāpaṁ; </span><br><p id=ja535:20.3><span class=root>Na cāpi me kiñci adeyyamatthi, </span><br><p id=ja535:20.4><span class=root>Na cāpidatvā udakaṁ pivāmi. </span><br><p id=ja535:21.1><span class=root>Evañca me dadato sabbakālaṁ, </span><br><p id=ja535:21.2><span class=root>Bhogā ime vāsava khīyissanti; </span><br><p id=ja535:21.3><span class=root>Tato ahaṁ pabbajissāmi sakka, </span><br><p id=ja535:21.4><span class=root>Hitvāna kāmāni yathodhikāni”. </span><br><p id=ja535:22.1><span class=root>Naguttame girivare gandhamādane, </span><br><p id=ja535:22.2><span class=root>Modanti tā devavarābhipālitā; </span><br><p id=ja535:22.3><span class=root>Athāgamā isivaro sabbalokagū, </span><br><p id=ja535:22.4><span class=root>Supupphitaṁ dumavarasākhamādiya. </span><br><p id=ja535:23.1><span class=root>Suciṁ sugandhaṁ tidasehi sakkataṁ, </span><br><p id=ja535:23.2><span class=root>Pupphuttamaṁ amaravarehi sevitaṁ; </span><br><p id=ja535:23.3><span class=root>Aladdha maccehi va dānavehi vā, </span><br><p id=ja535:23.4><span class=root>Aññatra devehi tadārahaṁ hidaṁ. </span><br><p id=ja535:24.1><span class=root>Tato catasso kanakattacūpamā, </span><br><p id=ja535:24.2><span class=root>Uṭṭhāya nāriyo pamadādhipā muniṁ; </span><br><p id=ja535:24.3><span class=root>Āsā ca saddhā ca sirī tato hirī, </span><br><p id=ja535:24.4><span class=root>Iccabravuṁ nāradadeva brāhmaṇaṁ. </span><br><p id=ja535:25.1><span class=root>“Sace anuddiṭṭhaṁ tayā mahāmuni, </span><br><p id=ja535:25.2><span class=root>Pupphaṁ imaṁ pārichattassa brahme; </span><br><p id=ja535:25.3><span class=root>Dadāhi no sabbā gati te ijjhatu, </span><br><p id=ja535:25.4><span class=root>Tuvampi no hohi yatheva vāsavo”. </span><br><p id=ja535:26.1><span class=root>Taṁ yācamānābhisamekkha nārado, </span><br><p id=ja535:26.2><span class=root>Iccabravī saṅkalahaṁ udīrayi; </span><br><p id=ja535:26.3><span class=root>“Na mayhamatthatthi imehi koci naṁ, </span><br><p id=ja535:26.4><span class=root>Yāyeva vo seyyasi sā piḷandhatha”. </span><br><p id=ja535:27.1><span class=root>“Tvaṁ nottamevābhisamekkha nārada, </span><br><p id=ja535:27.2><span class=root>Yassicchasi tassā anuppavecchasu; </span><br><p id=ja535:27.3><span class=root>Yassā hi no nārada tvaṁ padassasi, </span><br><p id=ja535:27.4><span class=root>Sāyeva no hehiti seṭṭhasammatā”. </span><br><p id=ja535:28.1><span class=root>“Akallametaṁ vacanaṁ sugatte, </span><br><p id=ja535:28.2><span class=root>Ko brāhmaṇo saṅkalahaṁ udīraye; </span><br><p id=ja535:28.3><span class=root>Gantvāna bhūtādhipameva pucchatha, </span><br><p id=ja535:28.4><span class=root>Sace na jānātha idhuttamādhamaṁ”. </span><br><p id=ja535:29.1><span class=root>Tā nāradena paramappakopitā, </span><br><p id=ja535:29.2><span class=root>Udīritā vaṇṇamadena mattā; </span><br><p id=ja535:29.3><span class=root>Sakāse gantvāna sahassacakkhuno, </span><br><p id=ja535:29.4><span class=root>“Pucchiṁsu bhūtādhipaṁ kā nu seyyasi”. </span><br><p id=ja535:30.1><span class=root>Tā disvā āyattamanā purindado, </span><br><p id=ja535:30.2><span class=root>Iccabravī devavaro katañjalī; </span><br><p id=ja535:30.3><span class=root>“Sabbāva vo hotha sugatte sādisī, </span><br><p id=ja535:30.4><span class=root>Ko neva bhadde kalahaṁ udīrayi”. </span><br><p id=ja535:31.1><span class=root>“Yo sabbalokaccarito mahāmuni, </span><br><p id=ja535:31.2><span class=root>Dhamme ṭhito nārado saccanikkamo; </span><br><p id=ja535:31.3><span class=root>So nobravi girivare gandhamādane, </span><br><p id=ja535:31.4><span class=root>Gantvāna bhūtādhipameva pucchatha; </span><br><p id=ja535:31.5><span class=root>Sace na jānātha idhuttamādhamaṁ”. </span><br><p id=ja535:32.1><span class=root>“Asu brahāraññacaro mahāmuni, </span><br><p id=ja535:32.2><span class=root>Nādatvā bhattaṁ varagatte bhuñjati; </span><br><p id=ja535:32.3><span class=root>Viceyya dānāni dadāti kosiyo, </span><br><p id=ja535:32.4><span class=root>Yassā hi so dassati sāva seyyasi”. </span><br><p id=ja535:33.1><span class=root>“Asū hi yo sammati dakkhiṇaṁ disaṁ, </span><br><p id=ja535:33.2><span class=root>Gaṅgāya tīre himavantapassani; </span><br><p id=ja535:33.3><span class=root>Sa kosiyo dullabhapānabhojano, </span><br><p id=ja535:33.4><span class=root>Tassa sudhaṁ pāpaya devasārathi”. </span><br><p id=ja535:34.1><span class=root>Sa mātalī devavarena pesito, </span><br><p id=ja535:34.2><span class=root>Sahassayuttaṁ abhiruyha sandanaṁ; </span><br><p id=ja535:34.3><span class=root>Sukhippameva upagamma assamaṁ, </span><br><p id=ja535:34.4><span class=root>Adissamāno munino sudhaṁ adā. </span><br><p id=ja535:35.1><span class=root>“Udaggihuttaṁ upatiṭṭhato hi me, </span><br><p id=ja535:35.2><span class=root>Pabhaṅkaraṁ lokatamonuduttamaṁ; </span><br><p id=ja535:35.3><span class=root>Sabbāni bhūtāni adhicca vāsavo, </span><br><p id=ja535:35.4><span class=root>Ko neva me pāṇisu kiṁ sudhodahi. </span><br><p id=ja535:36.1><span class=root>Saṅkhūpamaṁ setamatulyadassanaṁ, </span><br><p id=ja535:36.2><span class=root>Suciṁ sugandhaṁ piyarūpamabbhutaṁ; </span><br><p id=ja535:36.3><span class=root>Adiṭṭhapubbaṁ mama jātu cakkhubhi, </span><br><p id=ja535:36.4><span class=root>Kā devatā pāṇisu kiṁ sudhodahi”. </span><br><p id=ja535:37.1><span class=root>“Ahaṁ mahindena mahesi pesito, </span><br><p id=ja535:37.2><span class=root>Sudhābhihāsiṁ turito mahāmuni; </span><br><p id=ja535:37.3><span class=root>Jānāsi maṁ mātali devasārathi, </span><br><p id=ja535:37.4><span class=root>Bhuñjassu bhattuttama mābhivārayi. </span><br><p id=ja535:38.1><span class=root>Bhuttā ca sā dvādasa hanti pāpake, </span><br><p id=ja535:38.2><span class=root>Khudaṁ pipāsaṁ aratiṁ daraklamaṁ; </span><br><p id=ja535:38.3><span class=root>Kodhūpanāhañca vivādapesuṇaṁ, </span><br><p id=ja535:38.4><span class=root>Sītuṇha tandiñca rasuttamaṁ idaṁ”. </span><br><p id=ja535:39.1><span class=root>“Na kappatī mātali mayha bhuñjituṁ, </span><br><p id=ja535:39.2><span class=root>Pubbe adatvā iti me vatuttamaṁ; </span><br><p id=ja535:39.3><span class=root>Na cāpi ekāsnamarīyapūjitaṁ, </span><br><p id=ja535:39.4><span class=root>Asaṁvibhāgī ca sukhaṁ na vindati”. </span><br><p id=ja535:40.1><span class=root>“Thīghātakā ye cime pāradārikā, </span><br><p id=ja535:40.2><span class=root>Mittadduno ye ca sapanti subbate; </span><br><p id=ja535:40.3><span class=root>Sabbe ca te maccharipañcamādhamā, </span><br><p id=ja535:40.4><span class=root>Tasmā adatvā udakampi nāsniye. </span><br><p id=ja535:41.1><span class=root>Sohitthiyā vā purisassa vā pana, </span><br><p id=ja535:41.2><span class=root>Dassāmi dānaṁ vidusampavaṇṇitaṁ; </span><br><p id=ja535:41.3><span class=root>Saddhā vadaññū idha vītamaccharā, </span><br><p id=ja535:41.4><span class=root>Bhavanti hete sucisaccasammatā”. </span><br><p id=ja535:42.1><span class=root>Ato matā devavarena pesitā, </span><br><p id=ja535:42.2><span class=root>Kaññā catasso kanakattacūpamā; </span><br><p id=ja535:42.3><span class=root>Āsā ca saddhā ca sirī tato hirī, </span><br><p id=ja535:42.4><span class=root>Taṁ assamaṁ āgamu yattha kosiyo. </span><br><p id=ja535:43.1><span class=root>Tā disvā sabbo paramappamodito, </span><br><p id=ja535:43.2><span class=root>Subhena vaṇṇena sikhārivaggino; </span><br><p id=ja535:43.3><span class=root>Kaññā catasso caturo catuddisā, </span><br><p id=ja535:43.4><span class=root>Iccabravī mātalino ca sammukhā. </span><br><p id=ja535:44.1><span class=root>“Purimaṁ disaṁ kā tvaṁ pabhāsi devate, </span><br><p id=ja535:44.2><span class=root>Alaṅkatā tāravarāva osadhī; </span><br><p id=ja535:44.3><span class=root>Pucchāmi taṁ kañcanavelliviggahe, </span><br><p id=ja535:44.4><span class=root>Ācikkha me tvaṁ katamāsi devatā”. </span><br><p id=ja535:45.1><span class=root>“Sirāha devī manujebhi pūjitā, </span><br><p id=ja535:45.2><span class=root>Apāpasattūpanisevinī sadā; </span><br><p id=ja535:45.3><span class=root>Sudhāvivādena tavantimāgatā, </span><br><p id=ja535:45.4><span class=root>Taṁ maṁ sudhāya varapañña bhājaya. </span><br><p id=ja535:46.1><span class=root>Yassāhamicchāmi sudhaṁ mahāmuni, </span><br><p id=ja535:46.2><span class=root>So sabbakāmehi naro pamodati; </span><br><p id=ja535:46.3><span class=root>Sirīti maṁ jānahi jūhatuttama, </span><br><p id=ja535:46.4><span class=root>Taṁ maṁ sudhāya varapañña bhājaya”. </span><br><p id=ja535:47.1><span class=root>“Sippena vijjācaraṇena buddhiyā, </span><br><p id=ja535:47.2><span class=root>Narā upetā paguṇā sakammunā; </span><br><p id=ja535:47.3><span class=root>Tayā vihīnā na labhanti kiñcanaṁ, </span><br><p id=ja535:47.4><span class=root>Tayidaṁ na sādhu yadidaṁ tayā kataṁ. </span><br><p id=ja535:48.1><span class=root>Passāmi posaṁ alasaṁ mahagghasaṁ, </span><br><p id=ja535:48.2><span class=root>Sudukkulīnampi arūpimaṁ naraṁ; </span><br><p id=ja535:48.3><span class=root>Tayānugutto siri jātimāmapi, </span><br><p id=ja535:48.4><span class=root>Peseti dāsaṁ viya bhogavā sukhī. </span><br><p id=ja535:49.1><span class=root>Taṁ taṁ asaccaṁ avibhajjaseviniṁ, </span><br><p id=ja535:49.2><span class=root>Jānāmi mūḷhaṁ vidurānupātiniṁ; </span><br><p id=ja535:49.3><span class=root>Na tādisī arahati āsanūdakaṁ, </span><br><p id=ja535:49.4><span class=root>Kuto sudhā gaccha na mayha ruccasi”. </span><br><p id=ja535:50.1><span class=root>“Kā sukkadāṭhā paṭimukkakuṇḍalā, </span><br><p id=ja535:50.2><span class=root>Cittaṅgadā kambuvimaṭṭhadhārinī; </span><br><p id=ja535:50.3><span class=root>Osittavaṇṇaṁ paridayha sobhasi, </span><br><p id=ja535:50.4><span class=root>Kusaggirattaṁ apiḷayha mañjariṁ. </span><br><p id=ja535:51.1><span class=root>Migīva bhantā saracāpadhārinā, </span><br><p id=ja535:51.2><span class=root>Virādhitā mandamiva udikkhasi; </span><br><p id=ja535:51.3><span class=root>Ko te dutīyo idha mandalocane, </span><br><p id=ja535:51.4><span class=root>Na bhāyasi ekikā kānane vane”. </span><br><p id=ja535:52.1><span class=root>“Na me dutīyo idha matthi kosiya, </span><br><p id=ja535:52.2><span class=root>Masakkasārappabhavamhi devatā; </span><br><p id=ja535:52.3><span class=root>Āsā sudhāsāya tavantimāgatā, </span><br><p id=ja535:52.4><span class=root>Taṁ maṁ sudhāya varapañña bhājaya”. </span><br><p id=ja535:53.1><span class=root>“Āsāya yanti vāṇijā dhanesino, </span><br><p id=ja535:53.2><span class=root>Nāvaṁ samāruyha parenti aṇṇave; </span><br><p id=ja535:53.3><span class=root>Te tattha sīdanti athopi ekadā, </span><br><p id=ja535:53.4><span class=root>Jīnādhanā enti vinaṭṭhapābhatā. </span><br><p id=ja535:54.1><span class=root>Āsāya khettāni kasanti kassakā, </span><br><p id=ja535:54.2><span class=root>Vapanti bījāni karontupāyaso; </span><br><p id=ja535:54.3><span class=root>Ītīnipātena avuṭṭhitāya vā, </span><br><p id=ja535:54.4><span class=root>Na kiñci vindanti tato phalāgamaṁ. </span><br><p id=ja535:55.1><span class=root>Athattakārāni karonti bhattusu, </span><br><p id=ja535:55.2><span class=root>Āsaṁ purakkhatvā narā sukhesino; </span><br><p id=ja535:55.3><span class=root>Te bhatturatthā atigāḷhitā puna, </span><br><p id=ja535:55.4><span class=root>Disā panassanti aladdha kiñcanaṁ. </span><br><p id=ja535:56.1><span class=root>Hitvāna dhaññañca dhanañca ñātake, </span><br><p id=ja535:56.2><span class=root>Āsāya saggādhimanā sukhesino; </span><br><p id=ja535:56.3><span class=root>Tapanti lūkhampi tapaṁ cirantaraṁ, </span><br><p id=ja535:56.4><span class=root>Kumaggamāruyha parenti duggatiṁ. </span><br><p id=ja535:57.1><span class=root>Āsā visaṁvādikasammatā ime, </span><br><p id=ja535:57.2><span class=root>Āse sudhāsaṁ vinayassu attani; </span><br><p id=ja535:57.3><span class=root>Na tādisī arahati āsanūdakaṁ, </span><br><p id=ja535:57.4><span class=root>Kuto sudhā gaccha na mayha ruccasi”. </span><br><p id=ja535:58.1><span class=root>“Daddallamānā yasasā yasassinī, </span><br><p id=ja535:58.2><span class=root>Jighaññanāmavhayanaṁ disaṁ pati; </span><br><p id=ja535:58.3><span class=root>Pucchāmi taṁ kañcanavelliviggahe, </span><br><p id=ja535:58.4><span class=root>Ācikkha me tvaṁ katamāsi devatā”. </span><br><p id=ja535:59.1><span class=root>“Saddhāha devī manujehi pūjitā, </span><br><p id=ja535:59.2><span class=root>Apāpasattūpanisevinī sadā; </span><br><p id=ja535:59.3><span class=root>Sudhāvivādena tavantimāgatā, </span><br><p id=ja535:59.4><span class=root>Taṁ maṁ sudhāya varapañña bhājaya”. </span><br><p id=ja535:60.1><span class=root>“Dānaṁ damaṁ cāgamathopi saṁyamaṁ, </span><br><p id=ja535:60.2><span class=root>Ādāya saddhāya karonti hekadā; </span><br><p id=ja535:60.3><span class=root>Theyyaṁ musā kūṭamathopi pesuṇaṁ, </span><br><p id=ja535:60.4><span class=root>Karonti heke puna viccutā tayā. </span><br><p id=ja535:61.1><span class=root>Bhariyāsu poso sadisīsu pekkhavā, </span><br><p id=ja535:61.2><span class=root>Sīlūpapannāsu patibbatāsupi; </span><br><p id=ja535:61.3><span class=root>Vinetvāna chandaṁ kulitthiyāsupi, </span><br><p id=ja535:61.4><span class=root>Karoti saddhaṁ puna kumbhadāsiyā. </span><br><p id=ja535:62.1><span class=root>Tvameva saddhe paradārasevinī, </span><br><p id=ja535:62.2><span class=root>Pāpaṁ karosi kusalampi riñcasi; </span><br><p id=ja535:62.3><span class=root>Na tādisī arahati āsanūdakaṁ, </span><br><p id=ja535:62.4><span class=root>Kuto sudhā gaccha na mayha ruccasi”. </span><br><p id=ja535:63.1><span class=root>“Jighaññarattiṁ aruṇasmimūhate, </span><br><p id=ja535:63.2><span class=root>Yā dissati uttamarūpavaṇṇinī; </span><br><p id=ja535:63.3><span class=root>Tathūpamā maṁ paṭibhāsi devate, </span><br><p id=ja535:63.4><span class=root>Ācikkha me tvaṁ katamāsi accharā. </span><br><p id=ja535:64.1><span class=root>Kālā nidāgheriva aggijāriva, </span><br><p id=ja535:64.2><span class=root>Anileritā lohitapattamālinī; </span><br><p id=ja535:64.3><span class=root>Kā tiṭṭhasi mandamigāvalokayaṁ, </span><br><p id=ja535:64.4><span class=root>Bhāsesamānāva giraṁ na muñcasi”. </span><br><p id=ja535:65.1><span class=root>“Hirāha devī manujehi pūjitā, </span><br><p id=ja535:65.2><span class=root>Apāpasattūpanisevinī sadā; </span><br><p id=ja535:65.3><span class=root>Sudhāvivādena tavantimāgatā, </span><br><p id=ja535:65.4><span class=root>Sāhaṁ na sakkomi sudhampi yācituṁ; </span><br><p id=ja535:65.5><span class=root>Kopīnarūpā viya yācanitthiyā”. </span><br><p id=ja535:66.1><span class=root>“Dhammena ñāyena sugatte lacchasi, </span><br><p id=ja535:66.2><span class=root>Eso hi dhammo na hi yācanā sudhā; </span><br><p id=ja535:66.3><span class=root>Taṁ taṁ ayācantimahaṁ nimantaye, </span><br><p id=ja535:66.4><span class=root>Sudhāya yañcicchasi tampi dammi te. </span><br><p id=ja535:67.1><span class=root>Sā tvaṁ mayā ajja sakamhi assame, </span><br><p id=ja535:67.2><span class=root>Nimantitā kañcanavelliviggahe; </span><br><p id=ja535:67.3><span class=root>Tuvañhi me sabbarasehi pūjiyā, </span><br><p id=ja535:67.4><span class=root>Taṁ pūjayitvāna sudhampi asniye”. </span><br><p id=ja535:68.1><span class=root>Sā kosiyenānumatā jutīmatā, </span><br><p id=ja535:68.2><span class=root>Addhā hiri rammaṁ pāvisi yassamaṁ; </span><br><p id=ja535:68.3><span class=root>Udakavantaṁ phalamariyapūjitaṁ, </span><br><p id=ja535:68.4><span class=root>Apāpasattūpanisevitaṁ sadā. </span><br><p id=ja535:69.1><span class=root>Rukkhaggahānā bahukettha pupphitā, </span><br><p id=ja535:69.2><span class=root>Ambā piyālā panasā ca kiṁsukā; </span><br><p id=ja535:69.3><span class=root>Sobhañjanā loddamathopi padmakā, </span><br><p id=ja535:69.4><span class=root>Kekā ca bhaṅgā tilakā supupphitā. </span><br><p id=ja535:70.1><span class=root>Sālā karerī bahukettha jambuyo, </span><br><p id=ja535:70.2><span class=root>Assatthanigrodhamadhukavetasā; </span><br><p id=ja535:70.3><span class=root>Uddālakā pāṭali sinduvārakā, </span><br><p id=ja535:70.4><span class=root>Manuññagandhā mucalindaketakā. </span><br><p id=ja535:71.1><span class=root>Hareṇukā veḷukā keṇu tindukā, </span><br><p id=ja535:71.2><span class=root>Sāmākanīvāramathopi cīnakā; </span><br><p id=ja535:71.3><span class=root>Mocā kadalī bahukettha sāliyo, </span><br><p id=ja535:71.4><span class=root>Pavīhayo ābhūjino ca taṇḍulā. </span><br><p id=ja535:72.1><span class=root>Tassevuttarapassena, </span><br><p id=ja535:72.2><span class=root>jātā pokkharaṇī sivā; </span><br><p id=ja535:72.3><span class=root>Akakkasā apabbhārā, </span><br><p id=ja535:72.4><span class=root>sādhu appaṭigandhikā. </span><br><p id=ja535:73.1><span class=root>Tattha macchā sanniratā, </span><br><p id=ja535:73.2><span class=root>khemino bahubhojanā; </span><br><p id=ja535:73.3><span class=root>Siṅgū savaṅkā saṅkulā, </span><br><p id=ja535:73.4><span class=root>satavaṅkā ca rohitā; </span><br><p id=ja535:73.5><span class=root>Āḷigaggarakākiṇṇā, </span><br><p id=ja535:73.6><span class=root>pāṭhīnā kākamacchakā. </span><br><p id=ja535:74.1><span class=root>Tattha pakkhī sanniratā, </span><br><p id=ja535:74.2><span class=root>khemino bahubhojanā; </span><br><p id=ja535:74.3><span class=root>Haṁsā koñcā mayūrā ca, </span><br><p id=ja535:74.4><span class=root>cakkavākā ca kukkuhā; </span><br><p id=ja535:74.5><span class=root>Kuṇālakā bahū citrā, </span><br><p id=ja535:74.6><span class=root>sikhaṇḍī jīvajīvakā. </span><br><p id=ja535:75.1><span class=root>Tattha pānāya māyanti, </span><br><p id=ja535:75.2><span class=root>nānā migagaṇā bahū; </span><br><p id=ja535:75.3><span class=root>Sīhā byagghā varāhā ca, </span><br><p id=ja535:75.4><span class=root>acchakokataracchayo. </span><br><p id=ja535:76.1><span class=root>Palāsādā gavajā ca, </span><br><p id=ja535:76.2><span class=root>mahiṁsā rohitā rurū; </span><br><p id=ja535:76.3><span class=root>Eṇeyyā ca varāhā ca, </span><br><p id=ja535:76.4><span class=root>gaṇino nīkasūkarā; </span><br><p id=ja535:76.5><span class=root>Kadalimigā bahukettha, </span><br><p id=ja535:76.6><span class=root>biḷārā sasakaṇṇikā. </span><br><p id=ja535:77.1><span class=root>Chamāgirī pupphavicitrasanthatā, </span><br><p id=ja535:77.2><span class=root>Dijābhighuṭṭhā dijasaṅghasevitā. </span><br><p id=ja535:78.1><span class=root>Sā suttacā nīladumābhilambitā, </span><br><p id=ja535:78.2><span class=root>Vijju mahāmegharivānupajjatha; </span><br><p id=ja535:78.3><span class=root>Tassā susambandhasiraṁ kusāmayaṁ, </span><br><p id=ja535:78.4><span class=root>Suciṁ sugandhaṁ ajinūpasevitaṁ; </span><br><p id=ja535:78.5><span class=root>Atricca kocchaṁ hirimetadabravi, </span><br><p id=ja535:78.6><span class=root>“Nisīda kalyāṇi sukhayidamāsanaṁ”. </span><br><p id=ja535:79.1><span class=root>Tassā tadā kocchagatāya kosiyo, </span><br><p id=ja535:79.2><span class=root>Yadicchamānāya jaṭājinandharo; </span><br><p id=ja535:79.3><span class=root>Navehi pattehi sayaṁ sahūdakaṁ, </span><br><p id=ja535:79.4><span class=root>Sudhābhihāsī turito mahāmuni. </span><br><p id=ja535:80.1><span class=root>Sā taṁ paṭiggayha ubhohi pāṇibhi, </span><br><p id=ja535:80.2><span class=root>Iccabravi attamanā jaṭādharaṁ; </span><br><p id=ja535:80.3><span class=root>“Handāhaṁ etarahi pūjitā tayā, </span><br><p id=ja535:80.4><span class=root>Gaccheyyaṁ brahme tidivaṁ jitāvinī”. </span><br><p id=ja535:81.1><span class=root>Sā kosiyenānumatā jutīmatā, </span><br><p id=ja535:81.2><span class=root>Udīritā vaṇṇamadena mattā; </span><br><p id=ja535:81.3><span class=root>Sakāse gantvāna sahassacakkhuno, </span><br><p id=ja535:81.4><span class=root>“Ayaṁ sudhā vāsava dehi me jayaṁ”. </span><br><p id=ja535:82.1><span class=root>Tamena sakkopi tadā apūjayi, </span><br><p id=ja535:82.2><span class=root>Sahindadevā surakaññamuttamaṁ; </span><br><p id=ja535:82.3><span class=root>Sā pañjalī devamanussapūjitā, </span><br><p id=ja535:82.4><span class=root>Navamhi kocchamhi yadā upāvisi. </span><br><p id=ja535:83.1><span class=root>Tameva saṁsī punadeva mātaliṁ, </span><br><p id=ja535:83.2><span class=root>Sahassanetto tidasānamindo; </span><br><p id=ja535:83.3><span class=root>“Gantvāna vākyaṁ mama brūhi kosiyaṁ, </span><br><p id=ja535:83.4><span class=root>‘Āsāya saddhā siriyā ca kosiya; </span><br><p id=ja535:83.5><span class=root>Hirī sudhaṁ kena malattha hetunā’”. </span><br><p id=ja535:84.1><span class=root>Taṁ suplavatthaṁ udatārayī rathaṁ, </span><br><p id=ja535:84.2><span class=root>Daddallamānaṁ upakāriyasādisaṁ; </span><br><p id=ja535:84.3><span class=root>Jambonadīsaṁ tapaneyyasannibhaṁ, </span><br><p id=ja535:84.4><span class=root>Alaṅkataṁ kañcanacittasannibhaṁ. </span><br><p id=ja535:85.1><span class=root>Suvaṇṇacandettha bahū nipātitā, </span><br><p id=ja535:85.2><span class=root>Hatthī gavāssā kikibyagghadīpiyo; </span><br><p id=ja535:85.3><span class=root>Eṇeyyakā laṅghamayettha pakkhino, </span><br><p id=ja535:85.4><span class=root>Migettha veḷuriyamayā yudhā yutā. </span><br><p id=ja535:86.1><span class=root>Tatthassarājaharayo ayojayuṁ, </span><br><p id=ja535:86.2><span class=root>Dasasatāni susunāgasādise; </span><br><p id=ja535:86.3><span class=root>Alaṅkate kañcanajāluracchade, </span><br><p id=ja535:86.4><span class=root>Āveḷine saddagame asaṅgite. </span><br><p id=ja535:87.1><span class=root>Taṁ yānaseṭṭhaṁ abhiruyha mātali, </span><br><p id=ja535:87.2><span class=root>Disā imāyo abhinādayittha; </span><br><p id=ja535:87.3><span class=root>Nabhañca selañca vanappatiniñca, </span><br><p id=ja535:87.4><span class=root>Sasāgaraṁ pabyathayittha mediniṁ. </span><br><p id=ja535:88.1><span class=root>Sa khippameva upagamma assamaṁ, </span><br><p id=ja535:88.2><span class=root>Pāvāramekaṁsakato katañjalī; </span><br><p id=ja535:88.3><span class=root>Bahussutaṁ vuddhaṁ vinītavantaṁ, </span><br><p id=ja535:88.4><span class=root>Iccabravī mātali devabrāhmaṇaṁ. </span><br><p id=ja535:89.1><span class=root>“Indassa vākyaṁ nisāmehi kosiya, </span><br><p id=ja535:89.2><span class=root>Dūto ahaṁ pucchati taṁ purindado; </span><br><p id=ja535:89.3><span class=root>‘Āsāya saddhā siriyā ca kosiya, </span><br><p id=ja535:89.4><span class=root>Hirī sudhaṁ kena malattha hetunā’”. </span><br><p id=ja535:90.1><span class=root>“Andhā sirī maṁ paṭibhāti mātali, </span><br><p id=ja535:90.2><span class=root>Saddhā aniccā pana devasārathi; </span><br><p id=ja535:90.3><span class=root>Āsā visaṁvādikasammatā hi me, </span><br><p id=ja535:90.4><span class=root>Hirī ca ariyamhi guṇe patiṭṭhitā”. </span><br><p id=ja535:91.1><span class=root>“Kumāriyo yācimā gottarakkhitā, </span><br><p id=ja535:91.2><span class=root>Jiṇṇā ca yā yā ca sabhattuitthiyo; </span><br><p id=ja535:91.3><span class=root>Tā chandarāgaṁ purisesu uggataṁ, </span><br><p id=ja535:91.4><span class=root>Hiriyā nivārenti sacittamattano. </span><br><p id=ja535:92.1><span class=root>Saṅgāmasīse sarasattisaṁyute, </span><br><p id=ja535:92.2><span class=root>Parājitānaṁ patataṁ palāyinaṁ; </span><br><p id=ja535:92.3><span class=root>Hiriyā nivattanti jahitva jīvitaṁ, </span><br><p id=ja535:92.4><span class=root>Te sampaṭicchanti punā hirīmanā. </span><br><p id=ja535:93.1><span class=root>Velā yathā sāgaravegavārinī, </span><br><p id=ja535:93.2><span class=root>Hirāya hi pāpajanaṁ nivārinī; </span><br><p id=ja535:93.3><span class=root>Taṁ sabbaloke hirimariyapūjitaṁ, </span><br><p id=ja535:93.4><span class=root>Indassa taṁ vedaya devasārathi”. </span><br><p id=ja535:94.1><span class=root>“Ko te imaṁ kosiya diṭṭhimodahi, </span><br><p id=ja535:94.2><span class=root>Brahmā mahindo atha vā pajāpati; </span><br><p id=ja535:94.3><span class=root>Hirāya devesu hi seṭṭhasammatā, </span><br><p id=ja535:94.4><span class=root>Dhītā mahindassa mahesi jāyatha”. </span><br><p id=ja535:95.1><span class=root>“Handehi dāni tidivaṁ apakkama, </span><br><p id=ja535:95.2><span class=root>Rathaṁ samāruyha mamāyitaṁ imaṁ; </span><br><p id=ja535:95.3><span class=root>Indo ca taṁ indasagotta kaṅkhati, </span><br><p id=ja535:95.4><span class=root>Ajjeva tvaṁ indasahabyataṁ vaja”. </span><br><p id=ja535:96.1><span class=root>“Evaṁ visujjhanti apāpakammino, </span><br><p id=ja535:96.2><span class=root>Atho suciṇṇassa phalaṁ na nassati; </span><br><p id=ja535:96.3><span class=root>Ye keci maddakkhu sudhāya bhojanaṁ, </span><br><p id=ja535:96.4><span class=root>Sabbeva te indasahabyataṁ gatā. </span><br><p id=ja535:97.1><span class=root>Hirī uppalavaṇṇāsi, </span><br><p id=ja535:97.2><span class=root>kosiyo dānapati bhikkhu; </span><br><p id=ja535:97.3><span class=root>Anuruddho pañcasikho, </span><br><p id=ja535:97.4><span class=root>ānando āsi mātali. </span><br><p id=ja535:98.1><span class=root>Sūriyo kassapo bhikkhu, </span><br><p id=ja535:98.2><span class=root>moggallānosi candimā; </span><br><p id=ja535:98.3><span class=root>Nārado sāriputtosi, </span><br><p id=ja535:98.4><span class=root>sambuddho āsi vāsavo”ti. </span><br><p id=ja535:99.1><span class=root>Sudhābhojanajātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>