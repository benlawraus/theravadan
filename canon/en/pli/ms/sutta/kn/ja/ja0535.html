<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0534.html>Previous</a><a href=/canon/en/pli/ms/sutta/kn/ja/ja0536.html>Next</a></div><p><div class=verse-container id=ja535:0.1><span>Jātaka </span></div><p><div class=verse-container id=ja535:0.2><span>Asītinipāta </span></div><p><div class=verse-container id=ja535:0.3><span>Cūḷahaṁsavagga </span></div><p><div class=verse-container id=ja535:0.4><span class=big-bold>3. Sudhābhojanajātaka </span></div><p><div class=verse-container id=ja535:1.1><span>“Neva kiṇāmi napi vikkiṇāmi, </span></div><p><div class=verse-container id=ja535:1.2><span>Na cāpi me sannicayo ca atthi; </span></div><p><div class=verse-container id=ja535:1.3><span>Sukiccharūpaṁ vatidaṁ parittaṁ, </span></div><p><div class=verse-container id=ja535:1.4><span>Patthodano nālamayaṁ duvinnaṁ”. </span></div><p><div class=verse-container id=ja535:2.1><span>“Appamhā appakaṁ dajjā, </span></div><p><div class=verse-container id=ja535:2.2><span>anumajjhato majjhakaṁ; </span></div><p><div class=verse-container id=ja535:2.3><span>Bahumhā bahukaṁ dajjā, </span></div><p><div class=verse-container id=ja535:2.4><span>adānaṁ nupapajjati. </span></div><p><div class=verse-container id=ja535:3.1><span>Taṁ taṁ vadāmi kosiya, </span></div><p><div class=verse-container id=ja535:3.2><span>dehi dānāni bhuñja ca; </span></div><p><div class=verse-container id=ja535:3.3><span>Ariyamaggaṁ samārūha, </span></div><p><div class=verse-container id=ja535:3.4><span>nekāsī labhate sukhaṁ”. </span></div><p><div class=verse-container id=ja535:4.1><span>“Moghañcassa hutaṁ hoti, </span></div><p><div class=verse-container id=ja535:4.2><span>moghañcāpi samīhitaṁ; </span></div><p><div class=verse-container id=ja535:4.3><span>Atithismiṁ yo nisinnasmiṁ, </span></div><p><div class=verse-container id=ja535:4.4><span>eko bhuñjati bhojanaṁ. </span></div><p><div class=verse-container id=ja535:5.1><span>Taṁ taṁ vadāmi kosiya, </span></div><p><div class=verse-container id=ja535:5.2><span>dehi dānāni bhuñja ca; </span></div><p><div class=verse-container id=ja535:5.3><span>Ariyamaggaṁ samārūha, </span></div><p><div class=verse-container id=ja535:5.4><span>nekāsī labhate sukhaṁ”. </span></div><p><div class=verse-container id=ja535:6.1><span>“Saccañcassa hutaṁ hoti, </span></div><p><div class=verse-container id=ja535:6.2><span>saccañcāpi samīhitaṁ; </span></div><p><div class=verse-container id=ja535:6.3><span>Atithismiṁ yo nisinnasmiṁ, </span></div><p><div class=verse-container id=ja535:6.4><span>neko bhuñjati bhojanaṁ. </span></div><p><div class=verse-container id=ja535:7.1><span>Taṁ taṁ vadāmi kosiya, </span></div><p><div class=verse-container id=ja535:7.2><span>dehi dānāni bhuñja ca; </span></div><p><div class=verse-container id=ja535:7.3><span>Ariyamaggaṁ samārūha, </span></div><p><div class=verse-container id=ja535:7.4><span>nekāsī labhate sukhaṁ”. </span></div><p><div class=verse-container id=ja535:8.1><span>“Sarañca juhati poso, </span></div><p><div class=verse-container id=ja535:8.2><span>bahukāya gayāya ca; </span></div><p><div class=verse-container id=ja535:8.3><span>Doṇe timbarutitthasmiṁ, </span></div><p><div class=verse-container id=ja535:8.4><span>sīghasote mahāvahe. </span></div><p><div class=verse-container id=ja535:9.1><span>Atra cassa hutaṁ hoti, </span></div><p><div class=verse-container id=ja535:9.2><span>atra cassa samīhitaṁ; </span></div><p><div class=verse-container id=ja535:9.3><span>Atithismiṁ yo nisinnasmiṁ, </span></div><p><div class=verse-container id=ja535:9.4><span>neko bhuñjati bhojanaṁ. </span></div><p><div class=verse-container id=ja535:10.1><span>Taṁ taṁ vadāmi kosiya, </span></div><p><div class=verse-container id=ja535:10.2><span>dehi dānāni bhuñja ca; </span></div><p><div class=verse-container id=ja535:10.3><span>Ariyamaggaṁ samārūha, </span></div><p><div class=verse-container id=ja535:10.4><span>nekāsī labhate sukhaṁ”. </span></div><p><div class=verse-container id=ja535:11.1><span>“Baḷisañhi so nigilati, </span></div><p><div class=verse-container id=ja535:11.2><span>dīghasuttaṁ sabandhanaṁ; </span></div><p><div class=verse-container id=ja535:11.3><span>Atithismiṁ yo nisinnasmiṁ, </span></div><p><div class=verse-container id=ja535:11.4><span>eko bhuñjati bhojanaṁ. </span></div><p><div class=verse-container id=ja535:12.1><span>Taṁ taṁ vadāmi kosiya, </span></div><p><div class=verse-container id=ja535:12.2><span>dehi dānāni bhuñja ca; </span></div><p><div class=verse-container id=ja535:12.3><span>Ariyamaggaṁ samārūha, </span></div><p><div class=verse-container id=ja535:12.4><span>nekāsī labhate sukhaṁ”. </span></div><p><div class=verse-container id=ja535:13.1><span>“Uḷāravaṇṇā vata brāhmaṇā ime, </span></div><p><div class=verse-container id=ja535:13.2><span>Ayañca vo sunakho kissa hetu; </span></div><p><div class=verse-container id=ja535:13.3><span>Uccāvacaṁ vaṇṇanibhaṁ vikubbati, </span></div><p><div class=verse-container id=ja535:13.4><span>Akkhātha no brāhmaṇā ke nu tumhe”. </span></div><p><div class=verse-container id=ja535:14.1><span>“Cando ca suriyo ca ubho idhāgatā, </span></div><p><div class=verse-container id=ja535:14.2><span>Ayaṁ pana mātali devasārathi; </span></div><p><div class=verse-container id=ja535:14.3><span>Sakkohamasmi tidasānamindo, </span></div><p><div class=verse-container id=ja535:14.4><span>Eso ca kho pañcasikhoti vuccati. </span></div><p><div class=verse-container id=ja535:15.1><span>Pāṇissarā mudiṅgā ca, </span></div><p><div class=verse-container id=ja535:15.2><span>murajālambarāni ca; </span></div><p><div class=verse-container id=ja535:15.3><span>Suttamenaṁ pabodhenti, </span></div><p><div class=verse-container id=ja535:15.4><span>paṭibuddho ca nandati. </span></div><p><div class=verse-container id=ja535:16.1><span>Ye kecime maccharino kadariyā, </span></div><p><div class=verse-container id=ja535:16.2><span>Paribhāsakā samaṇabrāhmaṇānaṁ; </span></div><p><div class=verse-container id=ja535:16.3><span>Idheva nikkhippa sarīradehaṁ, </span></div><p><div class=verse-container id=ja535:16.4><span>Kāyassa bhedā nirayaṁ vajanti. </span></div><p><div class=verse-container id=ja535:17.1><span>Ye kecime suggatimāsamānā, </span></div><p><div class=verse-container id=ja535:17.2><span>Dhamme ṭhitā saṁyame saṁvibhāge; </span></div><p><div class=verse-container id=ja535:17.3><span>Idheva nikkhippa sarīradehaṁ, </span></div><p><div class=verse-container id=ja535:17.4><span>Kāyassa bhedā sugatiṁ vajanti. </span></div><p><div class=verse-container id=ja535:18.1><span>Tvaṁ nosi ñāti purimāsu jātisu, </span></div><p><div class=verse-container id=ja535:18.2><span>So maccharī rosako pāpadhammo; </span></div><p><div class=verse-container id=ja535:18.3><span>Taveva atthāya idhāgatamhā, </span></div><p><div class=verse-container id=ja535:18.4><span>Mā pāpadhammo nirayaṁ gamittha”. </span></div><p><div class=verse-container id=ja535:19.1><span>“Addhā maṁ vo hitakāmā, </span></div><p><div class=verse-container id=ja535:19.2><span>yaṁ maṁ samanusāsatha; </span></div><p><div class=verse-container id=ja535:19.3><span>Sohaṁ tathā karissāmi, </span></div><p><div class=verse-container id=ja535:19.4><span>sabbaṁ vuttaṁ hitesibhi. </span></div><p><div class=verse-container id=ja535:20.1><span>Esāhamajjeva upāramāmi, </span></div><p><div class=verse-container id=ja535:20.2><span>Na cāpihaṁ kiñci kareyya pāpaṁ; </span></div><p><div class=verse-container id=ja535:20.3><span>Na cāpi me kiñci adeyyamatthi, </span></div><p><div class=verse-container id=ja535:20.4><span>Na cāpidatvā udakaṁ pivāmi. </span></div><p><div class=verse-container id=ja535:21.1><span>Evañca me dadato sabbakālaṁ, </span></div><p><div class=verse-container id=ja535:21.2><span>Bhogā ime vāsava khīyissanti; </span></div><p><div class=verse-container id=ja535:21.3><span>Tato ahaṁ pabbajissāmi sakka, </span></div><p><div class=verse-container id=ja535:21.4><span>Hitvāna kāmāni yathodhikāni”. </span></div><p><div class=verse-container id=ja535:22.1><span>Naguttame girivare gandhamādane, </span></div><p><div class=verse-container id=ja535:22.2><span>Modanti tā devavarābhipālitā; </span></div><p><div class=verse-container id=ja535:22.3><span>Athāgamā isivaro sabbalokagū, </span></div><p><div class=verse-container id=ja535:22.4><span>Supupphitaṁ dumavarasākhamādiya. </span></div><p><div class=verse-container id=ja535:23.1><span>Suciṁ sugandhaṁ tidasehi sakkataṁ, </span></div><p><div class=verse-container id=ja535:23.2><span>Pupphuttamaṁ amaravarehi sevitaṁ; </span></div><p><div class=verse-container id=ja535:23.3><span>Aladdha maccehi va dānavehi vā, </span></div><p><div class=verse-container id=ja535:23.4><span>Aññatra devehi tadārahaṁ hidaṁ. </span></div><p><div class=verse-container id=ja535:24.1><span>Tato catasso kanakattacūpamā, </span></div><p><div class=verse-container id=ja535:24.2><span>Uṭṭhāya nāriyo pamadādhipā muniṁ; </span></div><p><div class=verse-container id=ja535:24.3><span>Āsā ca saddhā ca sirī tato hirī, </span></div><p><div class=verse-container id=ja535:24.4><span>Iccabravuṁ nāradadeva brāhmaṇaṁ. </span></div><p><div class=verse-container id=ja535:25.1><span>“Sace anuddiṭṭhaṁ tayā mahāmuni, </span></div><p><div class=verse-container id=ja535:25.2><span>Pupphaṁ imaṁ pārichattassa brahme; </span></div><p><div class=verse-container id=ja535:25.3><span>Dadāhi no sabbā gati te ijjhatu, </span></div><p><div class=verse-container id=ja535:25.4><span>Tuvampi no hohi yatheva vāsavo”. </span></div><p><div class=verse-container id=ja535:26.1><span>Taṁ yācamānābhisamekkha nārado, </span></div><p><div class=verse-container id=ja535:26.2><span>Iccabravī saṅkalahaṁ udīrayi; </span></div><p><div class=verse-container id=ja535:26.3><span>“Na mayhamatthatthi imehi koci naṁ, </span></div><p><div class=verse-container id=ja535:26.4><span>Yāyeva vo seyyasi sā piḷandhatha”. </span></div><p><div class=verse-container id=ja535:27.1><span>“Tvaṁ nottamevābhisamekkha nārada, </span></div><p><div class=verse-container id=ja535:27.2><span>Yassicchasi tassā anuppavecchasu; </span></div><p><div class=verse-container id=ja535:27.3><span>Yassā hi no nārada tvaṁ padassasi, </span></div><p><div class=verse-container id=ja535:27.4><span>Sāyeva no hehiti seṭṭhasammatā”. </span></div><p><div class=verse-container id=ja535:28.1><span>“Akallametaṁ vacanaṁ sugatte, </span></div><p><div class=verse-container id=ja535:28.2><span>Ko brāhmaṇo saṅkalahaṁ udīraye; </span></div><p><div class=verse-container id=ja535:28.3><span>Gantvāna bhūtādhipameva pucchatha, </span></div><p><div class=verse-container id=ja535:28.4><span>Sace na jānātha idhuttamādhamaṁ”. </span></div><p><div class=verse-container id=ja535:29.1><span>Tā nāradena paramappakopitā, </span></div><p><div class=verse-container id=ja535:29.2><span>Udīritā vaṇṇamadena mattā; </span></div><p><div class=verse-container id=ja535:29.3><span>Sakāse gantvāna sahassacakkhuno, </span></div><p><div class=verse-container id=ja535:29.4><span>“Pucchiṁsu bhūtādhipaṁ kā nu seyyasi”. </span></div><p><div class=verse-container id=ja535:30.1><span>Tā disvā āyattamanā purindado, </span></div><p><div class=verse-container id=ja535:30.2><span>Iccabravī devavaro katañjalī; </span></div><p><div class=verse-container id=ja535:30.3><span>“Sabbāva vo hotha sugatte sādisī, </span></div><p><div class=verse-container id=ja535:30.4><span>Ko neva bhadde kalahaṁ udīrayi”. </span></div><p><div class=verse-container id=ja535:31.1><span>“Yo sabbalokaccarito mahāmuni, </span></div><p><div class=verse-container id=ja535:31.2><span>Dhamme ṭhito nārado saccanikkamo; </span></div><p><div class=verse-container id=ja535:31.3><span>So nobravi girivare gandhamādane, </span></div><p><div class=verse-container id=ja535:31.4><span>Gantvāna bhūtādhipameva pucchatha; </span></div><p><div class=verse-container id=ja535:31.5><span>Sace na jānātha idhuttamādhamaṁ”. </span></div><p><div class=verse-container id=ja535:32.1><span>“Asu brahāraññacaro mahāmuni, </span></div><p><div class=verse-container id=ja535:32.2><span>Nādatvā bhattaṁ varagatte bhuñjati; </span></div><p><div class=verse-container id=ja535:32.3><span>Viceyya dānāni dadāti kosiyo, </span></div><p><div class=verse-container id=ja535:32.4><span>Yassā hi so dassati sāva seyyasi”. </span></div><p><div class=verse-container id=ja535:33.1><span>“Asū hi yo sammati dakkhiṇaṁ disaṁ, </span></div><p><div class=verse-container id=ja535:33.2><span>Gaṅgāya tīre himavantapassani; </span></div><p><div class=verse-container id=ja535:33.3><span>Sa kosiyo dullabhapānabhojano, </span></div><p><div class=verse-container id=ja535:33.4><span>Tassa sudhaṁ pāpaya devasārathi”. </span></div><p><div class=verse-container id=ja535:34.1><span>Sa mātalī devavarena pesito, </span></div><p><div class=verse-container id=ja535:34.2><span>Sahassayuttaṁ abhiruyha sandanaṁ; </span></div><p><div class=verse-container id=ja535:34.3><span>Sukhippameva upagamma assamaṁ, </span></div><p><div class=verse-container id=ja535:34.4><span>Adissamāno munino sudhaṁ adā. </span></div><p><div class=verse-container id=ja535:35.1><span>“Udaggihuttaṁ upatiṭṭhato hi me, </span></div><p><div class=verse-container id=ja535:35.2><span>Pabhaṅkaraṁ lokatamonuduttamaṁ; </span></div><p><div class=verse-container id=ja535:35.3><span>Sabbāni bhūtāni adhicca vāsavo, </span></div><p><div class=verse-container id=ja535:35.4><span>Ko neva me pāṇisu kiṁ sudhodahi. </span></div><p><div class=verse-container id=ja535:36.1><span>Saṅkhūpamaṁ setamatulyadassanaṁ, </span></div><p><div class=verse-container id=ja535:36.2><span>Suciṁ sugandhaṁ piyarūpamabbhutaṁ; </span></div><p><div class=verse-container id=ja535:36.3><span>Adiṭṭhapubbaṁ mama jātu cakkhubhi, </span></div><p><div class=verse-container id=ja535:36.4><span>Kā devatā pāṇisu kiṁ sudhodahi”. </span></div><p><div class=verse-container id=ja535:37.1><span>“Ahaṁ mahindena mahesi pesito, </span></div><p><div class=verse-container id=ja535:37.2><span>Sudhābhihāsiṁ turito mahāmuni; </span></div><p><div class=verse-container id=ja535:37.3><span>Jānāsi maṁ mātali devasārathi, </span></div><p><div class=verse-container id=ja535:37.4><span>Bhuñjassu bhattuttama mābhivārayi. </span></div><p><div class=verse-container id=ja535:38.1><span>Bhuttā ca sā dvādasa hanti pāpake, </span></div><p><div class=verse-container id=ja535:38.2><span>Khudaṁ pipāsaṁ aratiṁ daraklamaṁ; </span></div><p><div class=verse-container id=ja535:38.3><span>Kodhūpanāhañca vivādapesuṇaṁ, </span></div><p><div class=verse-container id=ja535:38.4><span>Sītuṇha tandiñca rasuttamaṁ idaṁ”. </span></div><p><div class=verse-container id=ja535:39.1><span>“Na kappatī mātali mayha bhuñjituṁ, </span></div><p><div class=verse-container id=ja535:39.2><span>Pubbe adatvā iti me vatuttamaṁ; </span></div><p><div class=verse-container id=ja535:39.3><span>Na cāpi ekāsnamarīyapūjitaṁ, </span></div><p><div class=verse-container id=ja535:39.4><span>Asaṁvibhāgī ca sukhaṁ na vindati”. </span></div><p><div class=verse-container id=ja535:40.1><span>“Thīghātakā ye cime pāradārikā, </span></div><p><div class=verse-container id=ja535:40.2><span>Mittadduno ye ca sapanti subbate; </span></div><p><div class=verse-container id=ja535:40.3><span>Sabbe ca te maccharipañcamādhamā, </span></div><p><div class=verse-container id=ja535:40.4><span>Tasmā adatvā udakampi nāsniye. </span></div><p><div class=verse-container id=ja535:41.1><span>Sohitthiyā vā purisassa vā pana, </span></div><p><div class=verse-container id=ja535:41.2><span>Dassāmi dānaṁ vidusampavaṇṇitaṁ; </span></div><p><div class=verse-container id=ja535:41.3><span>Saddhā vadaññū idha vītamaccharā, </span></div><p><div class=verse-container id=ja535:41.4><span>Bhavanti hete sucisaccasammatā”. </span></div><p><div class=verse-container id=ja535:42.1><span>Ato matā devavarena pesitā, </span></div><p><div class=verse-container id=ja535:42.2><span>Kaññā catasso kanakattacūpamā; </span></div><p><div class=verse-container id=ja535:42.3><span>Āsā ca saddhā ca sirī tato hirī, </span></div><p><div class=verse-container id=ja535:42.4><span>Taṁ assamaṁ āgamu yattha kosiyo. </span></div><p><div class=verse-container id=ja535:43.1><span>Tā disvā sabbo paramappamodito, </span></div><p><div class=verse-container id=ja535:43.2><span>Subhena vaṇṇena sikhārivaggino; </span></div><p><div class=verse-container id=ja535:43.3><span>Kaññā catasso caturo catuddisā, </span></div><p><div class=verse-container id=ja535:43.4><span>Iccabravī mātalino ca sammukhā. </span></div><p><div class=verse-container id=ja535:44.1><span>“Purimaṁ disaṁ kā tvaṁ pabhāsi devate, </span></div><p><div class=verse-container id=ja535:44.2><span>Alaṅkatā tāravarāva osadhī; </span></div><p><div class=verse-container id=ja535:44.3><span>Pucchāmi taṁ kañcanavelliviggahe, </span></div><p><div class=verse-container id=ja535:44.4><span>Ācikkha me tvaṁ katamāsi devatā”. </span></div><p><div class=verse-container id=ja535:45.1><span>“Sirāha devī manujebhi pūjitā, </span></div><p><div class=verse-container id=ja535:45.2><span>Apāpasattūpanisevinī sadā; </span></div><p><div class=verse-container id=ja535:45.3><span>Sudhāvivādena tavantimāgatā, </span></div><p><div class=verse-container id=ja535:45.4><span>Taṁ maṁ sudhāya varapañña bhājaya. </span></div><p><div class=verse-container id=ja535:46.1><span>Yassāhamicchāmi sudhaṁ mahāmuni, </span></div><p><div class=verse-container id=ja535:46.2><span>So sabbakāmehi naro pamodati; </span></div><p><div class=verse-container id=ja535:46.3><span>Sirīti maṁ jānahi jūhatuttama, </span></div><p><div class=verse-container id=ja535:46.4><span>Taṁ maṁ sudhāya varapañña bhājaya”. </span></div><p><div class=verse-container id=ja535:47.1><span>“Sippena vijjācaraṇena buddhiyā, </span></div><p><div class=verse-container id=ja535:47.2><span>Narā upetā paguṇā sakammunā; </span></div><p><div class=verse-container id=ja535:47.3><span>Tayā vihīnā na labhanti kiñcanaṁ, </span></div><p><div class=verse-container id=ja535:47.4><span>Tayidaṁ na sādhu yadidaṁ tayā kataṁ. </span></div><p><div class=verse-container id=ja535:48.1><span>Passāmi posaṁ alasaṁ mahagghasaṁ, </span></div><p><div class=verse-container id=ja535:48.2><span>Sudukkulīnampi arūpimaṁ naraṁ; </span></div><p><div class=verse-container id=ja535:48.3><span>Tayānugutto siri jātimāmapi, </span></div><p><div class=verse-container id=ja535:48.4><span>Peseti dāsaṁ viya bhogavā sukhī. </span></div><p><div class=verse-container id=ja535:49.1><span>Taṁ taṁ asaccaṁ avibhajjaseviniṁ, </span></div><p><div class=verse-container id=ja535:49.2><span>Jānāmi mūḷhaṁ vidurānupātiniṁ; </span></div><p><div class=verse-container id=ja535:49.3><span>Na tādisī arahati āsanūdakaṁ, </span></div><p><div class=verse-container id=ja535:49.4><span>Kuto sudhā gaccha na mayha ruccasi”. </span></div><p><div class=verse-container id=ja535:50.1><span>“Kā sukkadāṭhā paṭimukkakuṇḍalā, </span></div><p><div class=verse-container id=ja535:50.2><span>Cittaṅgadā kambuvimaṭṭhadhārinī; </span></div><p><div class=verse-container id=ja535:50.3><span>Osittavaṇṇaṁ paridayha sobhasi, </span></div><p><div class=verse-container id=ja535:50.4><span>Kusaggirattaṁ apiḷayha mañjariṁ. </span></div><p><div class=verse-container id=ja535:51.1><span>Migīva bhantā saracāpadhārinā, </span></div><p><div class=verse-container id=ja535:51.2><span>Virādhitā mandamiva udikkhasi; </span></div><p><div class=verse-container id=ja535:51.3><span>Ko te dutīyo idha mandalocane, </span></div><p><div class=verse-container id=ja535:51.4><span>Na bhāyasi ekikā kānane vane”. </span></div><p><div class=verse-container id=ja535:52.1><span>“Na me dutīyo idha matthi kosiya, </span></div><p><div class=verse-container id=ja535:52.2><span>Masakkasārappabhavamhi devatā; </span></div><p><div class=verse-container id=ja535:52.3><span>Āsā sudhāsāya tavantimāgatā, </span></div><p><div class=verse-container id=ja535:52.4><span>Taṁ maṁ sudhāya varapañña bhājaya”. </span></div><p><div class=verse-container id=ja535:53.1><span>“Āsāya yanti vāṇijā dhanesino, </span></div><p><div class=verse-container id=ja535:53.2><span>Nāvaṁ samāruyha parenti aṇṇave; </span></div><p><div class=verse-container id=ja535:53.3><span>Te tattha sīdanti athopi ekadā, </span></div><p><div class=verse-container id=ja535:53.4><span>Jīnādhanā enti vinaṭṭhapābhatā. </span></div><p><div class=verse-container id=ja535:54.1><span>Āsāya khettāni kasanti kassakā, </span></div><p><div class=verse-container id=ja535:54.2><span>Vapanti bījāni karontupāyaso; </span></div><p><div class=verse-container id=ja535:54.3><span>Ītīnipātena avuṭṭhitāya vā, </span></div><p><div class=verse-container id=ja535:54.4><span>Na kiñci vindanti tato phalāgamaṁ. </span></div><p><div class=verse-container id=ja535:55.1><span>Athattakārāni karonti bhattusu, </span></div><p><div class=verse-container id=ja535:55.2><span>Āsaṁ purakkhatvā narā sukhesino; </span></div><p><div class=verse-container id=ja535:55.3><span>Te bhatturatthā atigāḷhitā puna, </span></div><p><div class=verse-container id=ja535:55.4><span>Disā panassanti aladdha kiñcanaṁ. </span></div><p><div class=verse-container id=ja535:56.1><span>Hitvāna dhaññañca dhanañca ñātake, </span></div><p><div class=verse-container id=ja535:56.2><span>Āsāya saggādhimanā sukhesino; </span></div><p><div class=verse-container id=ja535:56.3><span>Tapanti lūkhampi tapaṁ cirantaraṁ, </span></div><p><div class=verse-container id=ja535:56.4><span>Kumaggamāruyha parenti duggatiṁ. </span></div><p><div class=verse-container id=ja535:57.1><span>Āsā visaṁvādikasammatā ime, </span></div><p><div class=verse-container id=ja535:57.2><span>Āse sudhāsaṁ vinayassu attani; </span></div><p><div class=verse-container id=ja535:57.3><span>Na tādisī arahati āsanūdakaṁ, </span></div><p><div class=verse-container id=ja535:57.4><span>Kuto sudhā gaccha na mayha ruccasi”. </span></div><p><div class=verse-container id=ja535:58.1><span>“Daddallamānā yasasā yasassinī, </span></div><p><div class=verse-container id=ja535:58.2><span>Jighaññanāmavhayanaṁ disaṁ pati; </span></div><p><div class=verse-container id=ja535:58.3><span>Pucchāmi taṁ kañcanavelliviggahe, </span></div><p><div class=verse-container id=ja535:58.4><span>Ācikkha me tvaṁ katamāsi devatā”. </span></div><p><div class=verse-container id=ja535:59.1><span>“Saddhāha devī manujehi pūjitā, </span></div><p><div class=verse-container id=ja535:59.2><span>Apāpasattūpanisevinī sadā; </span></div><p><div class=verse-container id=ja535:59.3><span>Sudhāvivādena tavantimāgatā, </span></div><p><div class=verse-container id=ja535:59.4><span>Taṁ maṁ sudhāya varapañña bhājaya”. </span></div><p><div class=verse-container id=ja535:60.1><span>“Dānaṁ damaṁ cāgamathopi saṁyamaṁ, </span></div><p><div class=verse-container id=ja535:60.2><span>Ādāya saddhāya karonti hekadā; </span></div><p><div class=verse-container id=ja535:60.3><span>Theyyaṁ musā kūṭamathopi pesuṇaṁ, </span></div><p><div class=verse-container id=ja535:60.4><span>Karonti heke puna viccutā tayā. </span></div><p><div class=verse-container id=ja535:61.1><span>Bhariyāsu poso sadisīsu pekkhavā, </span></div><p><div class=verse-container id=ja535:61.2><span>Sīlūpapannāsu patibbatāsupi; </span></div><p><div class=verse-container id=ja535:61.3><span>Vinetvāna chandaṁ kulitthiyāsupi, </span></div><p><div class=verse-container id=ja535:61.4><span>Karoti saddhaṁ puna kumbhadāsiyā. </span></div><p><div class=verse-container id=ja535:62.1><span>Tvameva saddhe paradārasevinī, </span></div><p><div class=verse-container id=ja535:62.2><span>Pāpaṁ karosi kusalampi riñcasi; </span></div><p><div class=verse-container id=ja535:62.3><span>Na tādisī arahati āsanūdakaṁ, </span></div><p><div class=verse-container id=ja535:62.4><span>Kuto sudhā gaccha na mayha ruccasi”. </span></div><p><div class=verse-container id=ja535:63.1><span>“Jighaññarattiṁ aruṇasmimūhate, </span></div><p><div class=verse-container id=ja535:63.2><span>Yā dissati uttamarūpavaṇṇinī; </span></div><p><div class=verse-container id=ja535:63.3><span>Tathūpamā maṁ paṭibhāsi devate, </span></div><p><div class=verse-container id=ja535:63.4><span>Ācikkha me tvaṁ katamāsi accharā. </span></div><p><div class=verse-container id=ja535:64.1><span>Kālā nidāgheriva aggijāriva, </span></div><p><div class=verse-container id=ja535:64.2><span>Anileritā lohitapattamālinī; </span></div><p><div class=verse-container id=ja535:64.3><span>Kā tiṭṭhasi mandamigāvalokayaṁ, </span></div><p><div class=verse-container id=ja535:64.4><span>Bhāsesamānāva giraṁ na muñcasi”. </span></div><p><div class=verse-container id=ja535:65.1><span>“Hirāha devī manujehi pūjitā, </span></div><p><div class=verse-container id=ja535:65.2><span>Apāpasattūpanisevinī sadā; </span></div><p><div class=verse-container id=ja535:65.3><span>Sudhāvivādena tavantimāgatā, </span></div><p><div class=verse-container id=ja535:65.4><span>Sāhaṁ na sakkomi sudhampi yācituṁ; </span></div><p><div class=verse-container id=ja535:65.5><span>Kopīnarūpā viya yācanitthiyā”. </span></div><p><div class=verse-container id=ja535:66.1><span>“Dhammena ñāyena sugatte lacchasi, </span></div><p><div class=verse-container id=ja535:66.2><span>Eso hi dhammo na hi yācanā sudhā; </span></div><p><div class=verse-container id=ja535:66.3><span>Taṁ taṁ ayācantimahaṁ nimantaye, </span></div><p><div class=verse-container id=ja535:66.4><span>Sudhāya yañcicchasi tampi dammi te. </span></div><p><div class=verse-container id=ja535:67.1><span>Sā tvaṁ mayā ajja sakamhi assame, </span></div><p><div class=verse-container id=ja535:67.2><span>Nimantitā kañcanavelliviggahe; </span></div><p><div class=verse-container id=ja535:67.3><span>Tuvañhi me sabbarasehi pūjiyā, </span></div><p><div class=verse-container id=ja535:67.4><span>Taṁ pūjayitvāna sudhampi asniye”. </span></div><p><div class=verse-container id=ja535:68.1><span>Sā kosiyenānumatā jutīmatā, </span></div><p><div class=verse-container id=ja535:68.2><span>Addhā hiri rammaṁ pāvisi yassamaṁ; </span></div><p><div class=verse-container id=ja535:68.3><span>Udakavantaṁ phalamariyapūjitaṁ, </span></div><p><div class=verse-container id=ja535:68.4><span>Apāpasattūpanisevitaṁ sadā. </span></div><p><div class=verse-container id=ja535:69.1><span>Rukkhaggahānā bahukettha pupphitā, </span></div><p><div class=verse-container id=ja535:69.2><span>Ambā piyālā panasā ca kiṁsukā; </span></div><p><div class=verse-container id=ja535:69.3><span>Sobhañjanā loddamathopi padmakā, </span></div><p><div class=verse-container id=ja535:69.4><span>Kekā ca bhaṅgā tilakā supupphitā. </span></div><p><div class=verse-container id=ja535:70.1><span>Sālā karerī bahukettha jambuyo, </span></div><p><div class=verse-container id=ja535:70.2><span>Assatthanigrodhamadhukavetasā; </span></div><p><div class=verse-container id=ja535:70.3><span>Uddālakā pāṭali sinduvārakā, </span></div><p><div class=verse-container id=ja535:70.4><span>Manuññagandhā mucalindaketakā. </span></div><p><div class=verse-container id=ja535:71.1><span>Hareṇukā veḷukā keṇu tindukā, </span></div><p><div class=verse-container id=ja535:71.2><span>Sāmākanīvāramathopi cīnakā; </span></div><p><div class=verse-container id=ja535:71.3><span>Mocā kadalī bahukettha sāliyo, </span></div><p><div class=verse-container id=ja535:71.4><span>Pavīhayo ābhūjino ca taṇḍulā. </span></div><p><div class=verse-container id=ja535:72.1><span>Tassevuttarapassena, </span></div><p><div class=verse-container id=ja535:72.2><span>jātā pokkharaṇī sivā; </span></div><p><div class=verse-container id=ja535:72.3><span>Akakkasā apabbhārā, </span></div><p><div class=verse-container id=ja535:72.4><span>sādhu appaṭigandhikā. </span></div><p><div class=verse-container id=ja535:73.1><span>Tattha macchā sanniratā, </span></div><p><div class=verse-container id=ja535:73.2><span>khemino bahubhojanā; </span></div><p><div class=verse-container id=ja535:73.3><span>Siṅgū savaṅkā saṅkulā, </span></div><p><div class=verse-container id=ja535:73.4><span>satavaṅkā ca rohitā; </span></div><p><div class=verse-container id=ja535:73.5><span>Āḷigaggarakākiṇṇā, </span></div><p><div class=verse-container id=ja535:73.6><span>pāṭhīnā kākamacchakā. </span></div><p><div class=verse-container id=ja535:74.1><span>Tattha pakkhī sanniratā, </span></div><p><div class=verse-container id=ja535:74.2><span>khemino bahubhojanā; </span></div><p><div class=verse-container id=ja535:74.3><span>Haṁsā koñcā mayūrā ca, </span></div><p><div class=verse-container id=ja535:74.4><span>cakkavākā ca kukkuhā; </span></div><p><div class=verse-container id=ja535:74.5><span>Kuṇālakā bahū citrā, </span></div><p><div class=verse-container id=ja535:74.6><span>sikhaṇḍī jīvajīvakā. </span></div><p><div class=verse-container id=ja535:75.1><span>Tattha pānāya māyanti, </span></div><p><div class=verse-container id=ja535:75.2><span>nānā migagaṇā bahū; </span></div><p><div class=verse-container id=ja535:75.3><span>Sīhā byagghā varāhā ca, </span></div><p><div class=verse-container id=ja535:75.4><span>acchakokataracchayo. </span></div><p><div class=verse-container id=ja535:76.1><span>Palāsādā gavajā ca, </span></div><p><div class=verse-container id=ja535:76.2><span>mahiṁsā rohitā rurū; </span></div><p><div class=verse-container id=ja535:76.3><span>Eṇeyyā ca varāhā ca, </span></div><p><div class=verse-container id=ja535:76.4><span>gaṇino nīkasūkarā; </span></div><p><div class=verse-container id=ja535:76.5><span>Kadalimigā bahukettha, </span></div><p><div class=verse-container id=ja535:76.6><span>biḷārā sasakaṇṇikā. </span></div><p><div class=verse-container id=ja535:77.1><span>Chamāgirī pupphavicitrasanthatā, </span></div><p><div class=verse-container id=ja535:77.2><span>Dijābhighuṭṭhā dijasaṅghasevitā. </span></div><p><div class=verse-container id=ja535:78.1><span>Sā suttacā nīladumābhilambitā, </span></div><p><div class=verse-container id=ja535:78.2><span>Vijju mahāmegharivānupajjatha; </span></div><p><div class=verse-container id=ja535:78.3><span>Tassā susambandhasiraṁ kusāmayaṁ, </span></div><p><div class=verse-container id=ja535:78.4><span>Suciṁ sugandhaṁ ajinūpasevitaṁ; </span></div><p><div class=verse-container id=ja535:78.5><span>Atricca kocchaṁ hirimetadabravi, </span></div><p><div class=verse-container id=ja535:78.6><span>“Nisīda kalyāṇi sukhayidamāsanaṁ”. </span></div><p><div class=verse-container id=ja535:79.1><span>Tassā tadā kocchagatāya kosiyo, </span></div><p><div class=verse-container id=ja535:79.2><span>Yadicchamānāya jaṭājinandharo; </span></div><p><div class=verse-container id=ja535:79.3><span>Navehi pattehi sayaṁ sahūdakaṁ, </span></div><p><div class=verse-container id=ja535:79.4><span>Sudhābhihāsī turito mahāmuni. </span></div><p><div class=verse-container id=ja535:80.1><span>Sā taṁ paṭiggayha ubhohi pāṇibhi, </span></div><p><div class=verse-container id=ja535:80.2><span>Iccabravi attamanā jaṭādharaṁ; </span></div><p><div class=verse-container id=ja535:80.3><span>“Handāhaṁ etarahi pūjitā tayā, </span></div><p><div class=verse-container id=ja535:80.4><span>Gaccheyyaṁ brahme tidivaṁ jitāvinī”. </span></div><p><div class=verse-container id=ja535:81.1><span>Sā kosiyenānumatā jutīmatā, </span></div><p><div class=verse-container id=ja535:81.2><span>Udīritā vaṇṇamadena mattā; </span></div><p><div class=verse-container id=ja535:81.3><span>Sakāse gantvāna sahassacakkhuno, </span></div><p><div class=verse-container id=ja535:81.4><span>“Ayaṁ sudhā vāsava dehi me jayaṁ”. </span></div><p><div class=verse-container id=ja535:82.1><span>Tamena sakkopi tadā apūjayi, </span></div><p><div class=verse-container id=ja535:82.2><span>Sahindadevā surakaññamuttamaṁ; </span></div><p><div class=verse-container id=ja535:82.3><span>Sā pañjalī devamanussapūjitā, </span></div><p><div class=verse-container id=ja535:82.4><span>Navamhi kocchamhi yadā upāvisi. </span></div><p><div class=verse-container id=ja535:83.1><span>Tameva saṁsī punadeva mātaliṁ, </span></div><p><div class=verse-container id=ja535:83.2><span>Sahassanetto tidasānamindo; </span></div><p><div class=verse-container id=ja535:83.3><span>“Gantvāna vākyaṁ mama brūhi kosiyaṁ, </span></div><p><div class=verse-container id=ja535:83.4><span>‘Āsāya saddhā siriyā ca kosiya; </span></div><p><div class=verse-container id=ja535:83.5><span>Hirī sudhaṁ kena malattha hetunā’”. </span></div><p><div class=verse-container id=ja535:84.1><span>Taṁ suplavatthaṁ udatārayī rathaṁ, </span></div><p><div class=verse-container id=ja535:84.2><span>Daddallamānaṁ upakāriyasādisaṁ; </span></div><p><div class=verse-container id=ja535:84.3><span>Jambonadīsaṁ tapaneyyasannibhaṁ, </span></div><p><div class=verse-container id=ja535:84.4><span>Alaṅkataṁ kañcanacittasannibhaṁ. </span></div><p><div class=verse-container id=ja535:85.1><span>Suvaṇṇacandettha bahū nipātitā, </span></div><p><div class=verse-container id=ja535:85.2><span>Hatthī gavāssā kikibyagghadīpiyo; </span></div><p><div class=verse-container id=ja535:85.3><span>Eṇeyyakā laṅghamayettha pakkhino, </span></div><p><div class=verse-container id=ja535:85.4><span>Migettha veḷuriyamayā yudhā yutā. </span></div><p><div class=verse-container id=ja535:86.1><span>Tatthassarājaharayo ayojayuṁ, </span></div><p><div class=verse-container id=ja535:86.2><span>Dasasatāni susunāgasādise; </span></div><p><div class=verse-container id=ja535:86.3><span>Alaṅkate kañcanajāluracchade, </span></div><p><div class=verse-container id=ja535:86.4><span>Āveḷine saddagame asaṅgite. </span></div><p><div class=verse-container id=ja535:87.1><span>Taṁ yānaseṭṭhaṁ abhiruyha mātali, </span></div><p><div class=verse-container id=ja535:87.2><span>Disā imāyo abhinādayittha; </span></div><p><div class=verse-container id=ja535:87.3><span>Nabhañca selañca vanappatiniñca, </span></div><p><div class=verse-container id=ja535:87.4><span>Sasāgaraṁ pabyathayittha mediniṁ. </span></div><p><div class=verse-container id=ja535:88.1><span>Sa khippameva upagamma assamaṁ, </span></div><p><div class=verse-container id=ja535:88.2><span>Pāvāramekaṁsakato katañjalī; </span></div><p><div class=verse-container id=ja535:88.3><span>Bahussutaṁ vuddhaṁ vinītavantaṁ, </span></div><p><div class=verse-container id=ja535:88.4><span>Iccabravī mātali devabrāhmaṇaṁ. </span></div><p><div class=verse-container id=ja535:89.1><span>“Indassa vākyaṁ nisāmehi kosiya, </span></div><p><div class=verse-container id=ja535:89.2><span>Dūto ahaṁ pucchati taṁ purindado; </span></div><p><div class=verse-container id=ja535:89.3><span>‘Āsāya saddhā siriyā ca kosiya, </span></div><p><div class=verse-container id=ja535:89.4><span>Hirī sudhaṁ kena malattha hetunā’”. </span></div><p><div class=verse-container id=ja535:90.1><span>“Andhā sirī maṁ paṭibhāti mātali, </span></div><p><div class=verse-container id=ja535:90.2><span>Saddhā aniccā pana devasārathi; </span></div><p><div class=verse-container id=ja535:90.3><span>Āsā visaṁvādikasammatā hi me, </span></div><p><div class=verse-container id=ja535:90.4><span>Hirī ca ariyamhi guṇe patiṭṭhitā”. </span></div><p><div class=verse-container id=ja535:91.1><span>“Kumāriyo yācimā gottarakkhitā, </span></div><p><div class=verse-container id=ja535:91.2><span>Jiṇṇā ca yā yā ca sabhattuitthiyo; </span></div><p><div class=verse-container id=ja535:91.3><span>Tā chandarāgaṁ purisesu uggataṁ, </span></div><p><div class=verse-container id=ja535:91.4><span>Hiriyā nivārenti sacittamattano. </span></div><p><div class=verse-container id=ja535:92.1><span>Saṅgāmasīse sarasattisaṁyute, </span></div><p><div class=verse-container id=ja535:92.2><span>Parājitānaṁ patataṁ palāyinaṁ; </span></div><p><div class=verse-container id=ja535:92.3><span>Hiriyā nivattanti jahitva jīvitaṁ, </span></div><p><div class=verse-container id=ja535:92.4><span>Te sampaṭicchanti punā hirīmanā. </span></div><p><div class=verse-container id=ja535:93.1><span>Velā yathā sāgaravegavārinī, </span></div><p><div class=verse-container id=ja535:93.2><span>Hirāya hi pāpajanaṁ nivārinī; </span></div><p><div class=verse-container id=ja535:93.3><span>Taṁ sabbaloke hirimariyapūjitaṁ, </span></div><p><div class=verse-container id=ja535:93.4><span>Indassa taṁ vedaya devasārathi”. </span></div><p><div class=verse-container id=ja535:94.1><span>“Ko te imaṁ kosiya diṭṭhimodahi, </span></div><p><div class=verse-container id=ja535:94.2><span>Brahmā mahindo atha vā pajāpati; </span></div><p><div class=verse-container id=ja535:94.3><span>Hirāya devesu hi seṭṭhasammatā, </span></div><p><div class=verse-container id=ja535:94.4><span>Dhītā mahindassa mahesi jāyatha”. </span></div><p><div class=verse-container id=ja535:95.1><span>“Handehi dāni tidivaṁ apakkama, </span></div><p><div class=verse-container id=ja535:95.2><span>Rathaṁ samāruyha mamāyitaṁ imaṁ; </span></div><p><div class=verse-container id=ja535:95.3><span>Indo ca taṁ indasagotta kaṅkhati, </span></div><p><div class=verse-container id=ja535:95.4><span>Ajjeva tvaṁ indasahabyataṁ vaja”. </span></div><p><div class=verse-container id=ja535:96.1><span>“Evaṁ visujjhanti apāpakammino, </span></div><p><div class=verse-container id=ja535:96.2><span>Atho suciṇṇassa phalaṁ na nassati; </span></div><p><div class=verse-container id=ja535:96.3><span>Ye keci maddakkhu sudhāya bhojanaṁ, </span></div><p><div class=verse-container id=ja535:96.4><span>Sabbeva te indasahabyataṁ gatā. </span></div><p><div class=verse-container id=ja535:97.1><span>Hirī uppalavaṇṇāsi, </span></div><p><div class=verse-container id=ja535:97.2><span>kosiyo dānapati bhikkhu; </span></div><p><div class=verse-container id=ja535:97.3><span>Anuruddho pañcasikho, </span></div><p><div class=verse-container id=ja535:97.4><span>ānando āsi mātali. </span></div><p><div class=verse-container id=ja535:98.1><span>Sūriyo kassapo bhikkhu, </span></div><p><div class=verse-container id=ja535:98.2><span>moggallānosi candimā; </span></div><p><div class=verse-container id=ja535:98.3><span>Nārado sāriputtosi, </span></div><p><div class=verse-container id=ja535:98.4><span>sambuddho āsi vāsavo”ti. </span></div><p><div class=verse-container id=ja535:99.1><span>Sudhābhojanajātakaṁ tatiyaṁ. </span></div><div class=flex-between><a href=/canon/en/pli/ms/sutta/kn/ja/ja0534.html>Previous</a><a href=/canon/en/pli/ms/sutta/kn/ja/ja0536.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>