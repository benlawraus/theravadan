<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0433.html>Previous</a><a href=/canon/en/pli/ms/sutta/kn/ja/ja0435.html>Next</a></div><p><div class=verse-container id=ja434:0.1><span>Jātaka </span></div><p><div class=verse-container id=ja434:0.2><span>Navakanipāta </span></div><p><div class=verse-container id=ja434:0.3><span>Gijjhavagga </span></div><p><div class=verse-container id=ja434:0.4><span class=big-bold>8. Cakkavākajātaka </span></div><p><div class=verse-container id=ja434:1.1><span>“Kāsāyavatthe sakuṇe vadāmi, </span></div><p><div class=verse-container id=ja434:1.2><span>Duve duve nandamane carante; </span></div><p><div class=verse-container id=ja434:1.3><span>Kaṁ aṇḍajaṁ aṇḍajā mānusesu, </span></div><p><div class=verse-container id=ja434:1.4><span>Jātiṁ pasaṁsanti tadiṅgha brūtha”. </span></div><p><div class=verse-container id=ja434:2.1><span>“Amhe manussesu manussahiṁsa, </span></div><p><div class=verse-container id=ja434:2.2><span>Anubbate cakkavāke vadanti; </span></div><p><div class=verse-container id=ja434:2.3><span>Kalyāṇabhāvamhe dijesu sammatā, </span></div><p><div class=verse-container id=ja434:2.4><span>Abhirūpā vicarāma aṇṇave”. </span></div><p><div class=verse-container id=ja434:2.5><span>(…) </span></div><p><div class=verse-container id=ja434:3.1><span>“Kiṁ aṇṇave kāni phalāni bhuñje, </span></div><p><div class=verse-container id=ja434:3.2><span>Maṁsaṁ kuto khādatha cakkavākā; </span></div><p><div class=verse-container id=ja434:3.3><span>Kiṁ bhojanaṁ bhuñjatha vo anomā, </span></div><p><div class=verse-container id=ja434:3.4><span>Balañca vaṇṇo ca anapparūpā”. </span></div><p><div class=verse-container id=ja434:4.1><span>“Na aṇṇave santi phalāni dhaṅka, </span></div><p><div class=verse-container id=ja434:4.2><span>Maṁsaṁ kuto khādituṁ cakkavāke; </span></div><p><div class=verse-container id=ja434:4.3><span>Sevālabhakkhamha apāṇabhojanā, </span></div><p><div class=verse-container id=ja434:4.4><span>Na ghāsahetūpi karoma pāpaṁ”. </span></div><p><div class=verse-container id=ja434:5.1><span>“Na me idaṁ ruccati cakkavāka, </span></div><p><div class=verse-container id=ja434:5.2><span>Asmiṁ bhave bhojanasannikāso; </span></div><p><div class=verse-container id=ja434:5.3><span>Ahosi pubbe tato me aññathā, </span></div><p><div class=verse-container id=ja434:5.4><span>Icceva me vimati ettha jātā. </span></div><p><div class=verse-container id=ja434:6.1><span>Ahampi maṁsāni phalāni bhuñje, </span></div><p><div class=verse-container id=ja434:6.2><span>Annāni ca loṇiyateliyāni; </span></div><p><div class=verse-container id=ja434:6.3><span>Rasaṁ manussesu labhāmi bhottuṁ, </span></div><p><div class=verse-container id=ja434:6.4><span>Sūrova saṅgāmamukhaṁ vijetvā; </span></div><p><div class=verse-container id=ja434:6.5><span>Na ca me tādiso vaṇṇo, </span></div><p><div class=verse-container id=ja434:6.6><span>Cakkavāka yathā tava”. </span></div><p><div class=verse-container id=ja434:7.1><span>“Asuddhabhakkhosi khaṇānupātī, </span></div><p><div class=verse-container id=ja434:7.2><span>Kicchena te labbhati annapānaṁ; </span></div><p><div class=verse-container id=ja434:7.3><span>Na tussasī rukkhaphalehi dhaṅka, </span></div><p><div class=verse-container id=ja434:7.4><span>Maṁsāni vā yāni susānamajjhe. </span></div><p><div class=verse-container id=ja434:8.1><span>Yo sāhasena adhigamma bhoge, </span></div><p><div class=verse-container id=ja434:8.2><span>Paribhuñjati dhaṅka khaṇānupātī; </span></div><p><div class=verse-container id=ja434:8.3><span>Tato upakkosati naṁ sabhāvo, </span></div><p><div class=verse-container id=ja434:8.4><span>Upakkuṭṭho vaṇṇabalaṁ jahāti. </span></div><p><div class=verse-container id=ja434:9.1><span>Appampi ce nibbutiṁ bhuñjatī yadi, </span></div><p><div class=verse-container id=ja434:9.2><span>Asāhasena aparūpaghātī; </span></div><p><div class=verse-container id=ja434:9.3><span>Balañca vaṇṇo ca tadassa hoti, </span></div><p><div class=verse-container id=ja434:9.4><span>Na hi sabbo āhāramayena vaṇṇo”ti. </span></div><p><div class=verse-container id=ja434:10.1><span>Cakkavākajātakaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0433.html>Previous</a><a href=/canon/en/pli/ms/sutta/kn/ja/ja0435.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>