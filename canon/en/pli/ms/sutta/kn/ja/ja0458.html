<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0457.html>Previous</a><a href=/canon/en/pli/ms/sutta/kn/ja/ja0459.html>Next</a></div><p id=ja458:0.1><span class=root>Jātaka </span><br><p id=ja458:0.2><span class=root>Ekādasakanipāta </span><br><p id=ja458:0.3><span class=root>Mātuposakavagga </span><br><p id=ja458:0.4><span class="root big-bold">4. Udayajātaka </span><br><p id=ja458:1.1><span class=root>“Ekā nisinnā suci saññatūrū, </span><br><p id=ja458:1.2><span class=root>Pāsādamāruyha aninditaṅgī; </span><br><p id=ja458:1.3><span class=root>Yācāmi taṁ kinnaranettacakkhu, </span><br><p id=ja458:1.4><span class=root>Imekarattiṁ ubhayo vasema”. </span><br><p id=ja458:2.1><span class=root>“Okiṇṇantaraparikhaṁ, </span><br><p id=ja458:2.2><span class=root>daḷhamaṭṭālakoṭṭhakaṁ; </span><br><p id=ja458:2.3><span class=root>Rakkhitaṁ khaggahatthehi, </span><br><p id=ja458:2.4><span class=root>duppavesamidaṁ puraṁ. </span><br><p id=ja458:3.1><span class=root>Daharassa yuvino cāpi, </span><br><p id=ja458:3.2><span class=root>āgamo ca na vijjati; </span><br><p id=ja458:3.3><span class=root>Atha kena nu vaṇṇena, </span><br><p id=ja458:3.4><span class=root>saṅgamaṁ icchase mayā”. </span><br><p id=ja458:4.1><span class=root>“Yakkhohamasmi kalyāṇi, </span><br><p id=ja458:4.2><span class=root>Āgatosmi tavantike; </span><br><p id=ja458:4.3><span class=root>Tvaṁ maṁ nandaya bhaddante, </span><br><p id=ja458:4.4><span class=root>Puṇṇakaṁsaṁ dadāmi te”. </span><br><p id=ja458:5.1><span class=root>“Devaṁ va yakkhaṁ atha vā manussaṁ, </span><br><p id=ja458:5.2><span class=root>Na patthaye udayamaticca aññaṁ; </span><br><p id=ja458:5.3><span class=root>Gaccheva tvaṁ yakkha mahānubhāva, </span><br><p id=ja458:5.4><span class=root>Mā cassu gantvā punarāvajittha”. </span><br><p id=ja458:6.1><span class=root>“Yā sā rati uttamā kāmabhoginaṁ, </span><br><p id=ja458:6.2><span class=root>Yaṁ hetu sattā visamaṁ caranti; </span><br><p id=ja458:6.3><span class=root>Mā taṁ ratiṁ jīyi tuvaṁ sucimhite, </span><br><p id=ja458:6.4><span class=root>Dadāmi te rūpiyaṁ kaṁsapūraṁ”. </span><br><p id=ja458:7.1><span class=root>“Nāriṁ naro nijjhapayaṁ dhanena, </span><br><p id=ja458:7.2><span class=root>Ukkaṁsatī yattha karoti chandaṁ; </span><br><p id=ja458:7.3><span class=root>Vipaccanīko tava devadhammo, </span><br><p id=ja458:7.4><span class=root>Paccakkhato thokatarena esi”. </span><br><p id=ja458:8.1><span class=root>“Āyu ca vaṇṇo ca manussaloke, </span><br><p id=ja458:8.2><span class=root>Nihīyati manujānaṁ sugatte; </span><br><p id=ja458:8.3><span class=root>Teneva vaṇṇena dhanampi tuyhaṁ, </span><br><p id=ja458:8.4><span class=root>Nihīyati jiṇṇatarāsi ajja. </span><br><p id=ja458:9.1><span class=root>Evaṁ me pekkhamānassa, </span><br><p id=ja458:9.2><span class=root>rājaputti yasassini; </span><br><p id=ja458:9.3><span class=root>Hāyateva tava vaṇṇo, </span><br><p id=ja458:9.4><span class=root>ahorattānamaccaye”. </span><br><p id=ja458:10.1><span class=root>“Imināva tvaṁ vayasā, </span><br><p id=ja458:10.2><span class=root>rājaputti sumedhase; </span><br><p id=ja458:10.3><span class=root>Brahmacariyaṁ careyyāsi, </span><br><p id=ja458:10.4><span class=root>bhiyyo vaṇṇavatī siyā”. </span><br><p id=ja458:11.1><span class=root>“Devā na jīranti yathā manussā, </span><br><p id=ja458:11.2><span class=root>Gattesu tesaṁ valiyo na honti; </span><br><p id=ja458:11.3><span class=root>Pucchāmi taṁ yakkha mahānubhāva, </span><br><p id=ja458:11.4><span class=root>Kathaṁ nu devāna sarīradeho”. </span><br><p id=ja458:12.1><span class=root>“Devā na jīranti yathā manussā, </span><br><p id=ja458:12.2><span class=root>Gattesu tesaṁ valiyo na honti; </span><br><p id=ja458:12.3><span class=root>Suve suve bhiyyatarova tesaṁ, </span><br><p id=ja458:12.4><span class=root>Dibbo ca vaṇṇo vipulā ca bhogā”. </span><br><p id=ja458:13.1><span class=root>“Kiṁsūdha bhītā janatā anekā, </span><br><p id=ja458:13.2><span class=root>Maggo ca nekāyatanaṁ pavutto; </span><br><p id=ja458:13.3><span class=root>Pucchāmi taṁ yakkha mahānubhāva, </span><br><p id=ja458:13.4><span class=root>Katthaṭṭhito paralokaṁ na bhāye”. </span><br><p id=ja458:14.1><span class=root>“Vācaṁ manañca paṇidhāya sammā, </span><br><p id=ja458:14.2><span class=root>Kāyena pāpāni akubbamāno; </span><br><p id=ja458:14.3><span class=root>Bahunnapānaṁ gharamāvasanto, </span><br><p id=ja458:14.4><span class=root>Saddho mudū saṁvibhāgī vadaññū; </span><br><p id=ja458:14.5><span class=root>Saṅgāhako sakhilo saṇhavāco, </span><br><p id=ja458:14.6><span class=root>Etthaṭṭhito paralokaṁ na bhāye”. </span><br><p id=ja458:15.1><span class=root>“Anusāsasi maṁ yakkha, </span><br><p id=ja458:15.2><span class=root>yathā mātā yathā pitā; </span><br><p id=ja458:15.3><span class=root>Uḷāravaṇṇaṁ pucchāmi, </span><br><p id=ja458:15.4><span class=root>ko nu tvamasi subrahā”. </span><br><p id=ja458:16.1><span class=root>“Udayohamasmi kalyāṇi, </span><br><p id=ja458:16.2><span class=root>saṅgarattā idhāgato; </span><br><p id=ja458:16.3><span class=root>Āmanta kho taṁ gacchāmi, </span><br><p id=ja458:16.4><span class=root>muttosmi tava saṅgarā”. </span><br><p id=ja458:17.1><span class=root>“Sace kho tvaṁ udayosi, </span><br><p id=ja458:17.2><span class=root>saṅgarattā idhāgato; </span><br><p id=ja458:17.3><span class=root>Anusāsa maṁ rājaputta, </span><br><p id=ja458:17.4><span class=root>yathāssa puna saṅgamo”. </span><br><p id=ja458:18.1><span class=root>“Atipatati vayo khaṇo tatheva, </span><br><p id=ja458:18.2><span class=root>Ṭhānaṁ natthi dhuvaṁ cavanti sattā; </span><br><p id=ja458:18.3><span class=root>Parijiyyati addhuvaṁ sarīraṁ, </span><br><p id=ja458:18.4><span class=root>Udaye mā pamāda carassu dhammaṁ. </span><br><p id=ja458:19.1><span class=root>Kasiṇā pathavī dhanassa pūrā, </span><br><p id=ja458:19.2><span class=root>Ekasseva siyā anaññadheyyā; </span><br><p id=ja458:19.3><span class=root>Tañcāpi jahati avītarāgo, </span><br><p id=ja458:19.4><span class=root>Udaye mā pamāda carassu dhammaṁ. </span><br><p id=ja458:20.1><span class=root>Mātā ca pitā ca bhātaro ca, </span><br><p id=ja458:20.2><span class=root>Bhariyā yāpi dhanena hoti kītā; </span><br><p id=ja458:20.3><span class=root>Te cāpi jahanti aññamaññaṁ, </span><br><p id=ja458:20.4><span class=root>Udaye mā pamāda carassu dhammaṁ. </span><br><p id=ja458:21.1><span class=root>Kāyo parabhojananti ñatvā, </span><br><p id=ja458:21.2><span class=root>Saṁsāre sugatiñca duggatiñca; </span><br><p id=ja458:21.3><span class=root>Ittaravāsoti jāniyāna, </span><br><p id=ja458:21.4><span class=root>Udaye mā pamāda carassu dhammaṁ”. </span><br><p id=ja458:22.1><span class=root>“Sādhu bhāsatiyaṁ yakkho, </span><br><p id=ja458:22.2><span class=root>appaṁ maccāna jīvitaṁ; </span><br><p id=ja458:22.3><span class=root>Kasirañca parittañca, </span><br><p id=ja458:22.4><span class=root>tañca dukkhena saṁyutaṁ; </span><br><p id=ja458:22.5><span class=root>Sāhaṁ ekā pabbajissāmi, </span><br><p id=ja458:22.6><span class=root>hitvā kāsiṁ surundhanan”ti. </span><br><p id=ja458:23.1><span class=root>Udayajātakaṁ catutthaṁ. </span><br></main><footer class="container footer"><small><a href=/about/>Contact info</a></small></footer>