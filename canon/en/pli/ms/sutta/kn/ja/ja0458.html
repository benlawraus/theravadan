<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0457.html>Previous</a><a href=/canon/en/pli/ms/sutta/kn/ja/ja0459.html>Next</a></div><p><div class=verse-container id=ja458:0.1><span>Jātaka </span></div><p><div class=verse-container id=ja458:0.2><span>Ekādasakanipāta </span></div><p><div class=verse-container id=ja458:0.3><span>Mātuposakavagga </span></div><p><div class=verse-container id=ja458:0.4><span class=big-bold>4. Udayajātaka </span></div><p><div class=verse-container id=ja458:1.1><span>“Ekā nisinnā suci saññatūrū, </span></div><p><div class=verse-container id=ja458:1.2><span>Pāsādamāruyha aninditaṅgī; </span></div><p><div class=verse-container id=ja458:1.3><span>Yācāmi taṁ kinnaranettacakkhu, </span></div><p><div class=verse-container id=ja458:1.4><span>Imekarattiṁ ubhayo vasema”. </span></div><p><div class=verse-container id=ja458:2.1><span>“Okiṇṇantaraparikhaṁ, </span></div><p><div class=verse-container id=ja458:2.2><span>daḷhamaṭṭālakoṭṭhakaṁ; </span></div><p><div class=verse-container id=ja458:2.3><span>Rakkhitaṁ khaggahatthehi, </span></div><p><div class=verse-container id=ja458:2.4><span>duppavesamidaṁ puraṁ. </span></div><p><div class=verse-container id=ja458:3.1><span>Daharassa yuvino cāpi, </span></div><p><div class=verse-container id=ja458:3.2><span>āgamo ca na vijjati; </span></div><p><div class=verse-container id=ja458:3.3><span>Atha kena nu vaṇṇena, </span></div><p><div class=verse-container id=ja458:3.4><span>saṅgamaṁ icchase mayā”. </span></div><p><div class=verse-container id=ja458:4.1><span>“Yakkhohamasmi kalyāṇi, </span></div><p><div class=verse-container id=ja458:4.2><span>Āgatosmi tavantike; </span></div><p><div class=verse-container id=ja458:4.3><span>Tvaṁ maṁ nandaya bhaddante, </span></div><p><div class=verse-container id=ja458:4.4><span>Puṇṇakaṁsaṁ dadāmi te”. </span></div><p><div class=verse-container id=ja458:5.1><span>“Devaṁ va yakkhaṁ atha vā manussaṁ, </span></div><p><div class=verse-container id=ja458:5.2><span>Na patthaye udayamaticca aññaṁ; </span></div><p><div class=verse-container id=ja458:5.3><span>Gaccheva tvaṁ yakkha mahānubhāva, </span></div><p><div class=verse-container id=ja458:5.4><span>Mā cassu gantvā punarāvajittha”. </span></div><p><div class=verse-container id=ja458:6.1><span>“Yā sā rati uttamā kāmabhoginaṁ, </span></div><p><div class=verse-container id=ja458:6.2><span>Yaṁ hetu sattā visamaṁ caranti; </span></div><p><div class=verse-container id=ja458:6.3><span>Mā taṁ ratiṁ jīyi tuvaṁ sucimhite, </span></div><p><div class=verse-container id=ja458:6.4><span>Dadāmi te rūpiyaṁ kaṁsapūraṁ”. </span></div><p><div class=verse-container id=ja458:7.1><span>“Nāriṁ naro nijjhapayaṁ dhanena, </span></div><p><div class=verse-container id=ja458:7.2><span>Ukkaṁsatī yattha karoti chandaṁ; </span></div><p><div class=verse-container id=ja458:7.3><span>Vipaccanīko tava devadhammo, </span></div><p><div class=verse-container id=ja458:7.4><span>Paccakkhato thokatarena esi”. </span></div><p><div class=verse-container id=ja458:8.1><span>“Āyu ca vaṇṇo ca manussaloke, </span></div><p><div class=verse-container id=ja458:8.2><span>Nihīyati manujānaṁ sugatte; </span></div><p><div class=verse-container id=ja458:8.3><span>Teneva vaṇṇena dhanampi tuyhaṁ, </span></div><p><div class=verse-container id=ja458:8.4><span>Nihīyati jiṇṇatarāsi ajja. </span></div><p><div class=verse-container id=ja458:9.1><span>Evaṁ me pekkhamānassa, </span></div><p><div class=verse-container id=ja458:9.2><span>rājaputti yasassini; </span></div><p><div class=verse-container id=ja458:9.3><span>Hāyateva tava vaṇṇo, </span></div><p><div class=verse-container id=ja458:9.4><span>ahorattānamaccaye”. </span></div><p><div class=verse-container id=ja458:10.1><span>“Imināva tvaṁ vayasā, </span></div><p><div class=verse-container id=ja458:10.2><span>rājaputti sumedhase; </span></div><p><div class=verse-container id=ja458:10.3><span>Brahmacariyaṁ careyyāsi, </span></div><p><div class=verse-container id=ja458:10.4><span>bhiyyo vaṇṇavatī siyā”. </span></div><p><div class=verse-container id=ja458:11.1><span>“Devā na jīranti yathā manussā, </span></div><p><div class=verse-container id=ja458:11.2><span>Gattesu tesaṁ valiyo na honti; </span></div><p><div class=verse-container id=ja458:11.3><span>Pucchāmi taṁ yakkha mahānubhāva, </span></div><p><div class=verse-container id=ja458:11.4><span>Kathaṁ nu devāna sarīradeho”. </span></div><p><div class=verse-container id=ja458:12.1><span>“Devā na jīranti yathā manussā, </span></div><p><div class=verse-container id=ja458:12.2><span>Gattesu tesaṁ valiyo na honti; </span></div><p><div class=verse-container id=ja458:12.3><span>Suve suve bhiyyatarova tesaṁ, </span></div><p><div class=verse-container id=ja458:12.4><span>Dibbo ca vaṇṇo vipulā ca bhogā”. </span></div><p><div class=verse-container id=ja458:13.1><span>“Kiṁsūdha bhītā janatā anekā, </span></div><p><div class=verse-container id=ja458:13.2><span>Maggo ca nekāyatanaṁ pavutto; </span></div><p><div class=verse-container id=ja458:13.3><span>Pucchāmi taṁ yakkha mahānubhāva, </span></div><p><div class=verse-container id=ja458:13.4><span>Katthaṭṭhito paralokaṁ na bhāye”. </span></div><p><div class=verse-container id=ja458:14.1><span>“Vācaṁ manañca paṇidhāya sammā, </span></div><p><div class=verse-container id=ja458:14.2><span>Kāyena pāpāni akubbamāno; </span></div><p><div class=verse-container id=ja458:14.3><span>Bahunnapānaṁ gharamāvasanto, </span></div><p><div class=verse-container id=ja458:14.4><span>Saddho mudū saṁvibhāgī vadaññū; </span></div><p><div class=verse-container id=ja458:14.5><span>Saṅgāhako sakhilo saṇhavāco, </span></div><p><div class=verse-container id=ja458:14.6><span>Etthaṭṭhito paralokaṁ na bhāye”. </span></div><p><div class=verse-container id=ja458:15.1><span>“Anusāsasi maṁ yakkha, </span></div><p><div class=verse-container id=ja458:15.2><span>yathā mātā yathā pitā; </span></div><p><div class=verse-container id=ja458:15.3><span>Uḷāravaṇṇaṁ pucchāmi, </span></div><p><div class=verse-container id=ja458:15.4><span>ko nu tvamasi subrahā”. </span></div><p><div class=verse-container id=ja458:16.1><span>“Udayohamasmi kalyāṇi, </span></div><p><div class=verse-container id=ja458:16.2><span>saṅgarattā idhāgato; </span></div><p><div class=verse-container id=ja458:16.3><span>Āmanta kho taṁ gacchāmi, </span></div><p><div class=verse-container id=ja458:16.4><span>muttosmi tava saṅgarā”. </span></div><p><div class=verse-container id=ja458:17.1><span>“Sace kho tvaṁ udayosi, </span></div><p><div class=verse-container id=ja458:17.2><span>saṅgarattā idhāgato; </span></div><p><div class=verse-container id=ja458:17.3><span>Anusāsa maṁ rājaputta, </span></div><p><div class=verse-container id=ja458:17.4><span>yathāssa puna saṅgamo”. </span></div><p><div class=verse-container id=ja458:18.1><span>“Atipatati vayo khaṇo tatheva, </span></div><p><div class=verse-container id=ja458:18.2><span>Ṭhānaṁ natthi dhuvaṁ cavanti sattā; </span></div><p><div class=verse-container id=ja458:18.3><span>Parijiyyati addhuvaṁ sarīraṁ, </span></div><p><div class=verse-container id=ja458:18.4><span>Udaye mā pamāda carassu dhammaṁ. </span></div><p><div class=verse-container id=ja458:19.1><span>Kasiṇā pathavī dhanassa pūrā, </span></div><p><div class=verse-container id=ja458:19.2><span>Ekasseva siyā anaññadheyyā; </span></div><p><div class=verse-container id=ja458:19.3><span>Tañcāpi jahati avītarāgo, </span></div><p><div class=verse-container id=ja458:19.4><span>Udaye mā pamāda carassu dhammaṁ. </span></div><p><div class=verse-container id=ja458:20.1><span>Mātā ca pitā ca bhātaro ca, </span></div><p><div class=verse-container id=ja458:20.2><span>Bhariyā yāpi dhanena hoti kītā; </span></div><p><div class=verse-container id=ja458:20.3><span>Te cāpi jahanti aññamaññaṁ, </span></div><p><div class=verse-container id=ja458:20.4><span>Udaye mā pamāda carassu dhammaṁ. </span></div><p><div class=verse-container id=ja458:21.1><span>Kāyo parabhojananti ñatvā, </span></div><p><div class=verse-container id=ja458:21.2><span>Saṁsāre sugatiñca duggatiñca; </span></div><p><div class=verse-container id=ja458:21.3><span>Ittaravāsoti jāniyāna, </span></div><p><div class=verse-container id=ja458:21.4><span>Udaye mā pamāda carassu dhammaṁ”. </span></div><p><div class=verse-container id=ja458:22.1><span>“Sādhu bhāsatiyaṁ yakkho, </span></div><p><div class=verse-container id=ja458:22.2><span>appaṁ maccāna jīvitaṁ; </span></div><p><div class=verse-container id=ja458:22.3><span>Kasirañca parittañca, </span></div><p><div class=verse-container id=ja458:22.4><span>tañca dukkhena saṁyutaṁ; </span></div><p><div class=verse-container id=ja458:22.5><span>Sāhaṁ ekā pabbajissāmi, </span></div><p><div class=verse-container id=ja458:22.6><span>hitvā kāsiṁ surundhanan”ti. </span></div><p><div class=verse-container id=ja458:23.1><span>Udayajātakaṁ catutthaṁ. </span></div><div class=flex-between><a href=/canon/en/pli/ms/sutta/kn/ja/ja0457.html>Previous</a><a href=/canon/en/pli/ms/sutta/kn/ja/ja0459.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>