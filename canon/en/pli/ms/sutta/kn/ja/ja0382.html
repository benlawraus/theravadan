<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0381.html>Previous</a><a href=/canon/en/pli/ms/sutta/kn/ja/ja0383.html>Next</a></div><p id=ja382:0.1><span class=root>Jātaka </span><br><p id=ja382:0.2><span class=root>Chakkanipāta </span><br><p id=ja382:0.3><span class=root>Avāriyavagga </span><br><p id=ja382:0.4><span class="root big-bold">7. Sirikāḷakaṇṇijātaka </span><br><p id=ja382:1.1><span class=root>“Kā nu kāḷena vaṇṇena, </span><br><p id=ja382:1.2><span class=root>na cāpi piyadassanā; </span><br><p id=ja382:1.3><span class=root>Kā vā tvaṁ kassa vā dhītā, </span><br><p id=ja382:1.4><span class=root>kathaṁ jānemu taṁ mayaṁ”. </span><br><p id=ja382:2.1><span class=root>“Mahārājassahaṁ dhītā, </span><br><p id=ja382:2.2><span class=root>virūpakkhassa caṇḍiyā; </span><br><p id=ja382:2.3><span class=root>Ahaṁ kāḷī alakkhikā, </span><br><p id=ja382:2.4><span class=root>kāḷakaṇṇīti maṁ vidū; </span><br><p id=ja382:2.5><span class=root>Okāsaṁ yācito dehi, </span><br><p id=ja382:2.6><span class=root>vasemu tava santike”. </span><br><p id=ja382:3.1><span class=root>“Kiṁsīle kiṁsamācāre, </span><br><p id=ja382:3.2><span class=root>Purise nivisase tuvaṁ; </span><br><p id=ja382:3.3><span class=root>Puṭṭhā me kāḷi akkhāhi, </span><br><p id=ja382:3.4><span class=root>Kathaṁ jānemu taṁ mayaṁ”. </span><br><p id=ja382:4.1><span class=root>“Makkhī paḷāsī sārambhī, </span><br><p id=ja382:4.2><span class=root>issukī maccharī saṭho; </span><br><p id=ja382:4.3><span class=root>So mayhaṁ puriso kanto, </span><br><p id=ja382:4.4><span class=root>laddhaṁ yassa vinassati. </span><br><p id=ja382:5.1><span class=root>Kodhano upanāhī ca, </span><br><p id=ja382:5.2><span class=root>pisuṇo ca vibhedako; </span><br><p id=ja382:5.3><span class=root>Kaṇḍakavāco pharuso, </span><br><p id=ja382:5.4><span class=root>so me kantataro tato. </span><br><p id=ja382:6.1><span class=root>Ajja suveti puriso, </span><br><p id=ja382:6.2><span class=root>sadatthaṁ nāvabujjhati; </span><br><p id=ja382:6.3><span class=root>Ovajjamāno kuppati, </span><br><p id=ja382:6.4><span class=root>seyyaṁ so atimaññati. </span><br><p id=ja382:7.1><span class=root>Davappaluddho puriso, </span><br><p id=ja382:7.2><span class=root>sabbamittehi dhaṁsati; </span><br><p id=ja382:7.3><span class=root>So mayhaṁ puriso kanto, </span><br><p id=ja382:7.4><span class=root>tasmiṁ homi anāmayā”. </span><br><p id=ja382:8.1><span class=root>“Apehi etto tvaṁ kāḷi, </span><br><p id=ja382:8.2><span class=root>netaṁ amhesu vijjati; </span><br><p id=ja382:8.3><span class=root>Aññaṁ janapadaṁ gaccha, </span><br><p id=ja382:8.4><span class=root>nigame rājadhāniyo”. </span><br><p id=ja382:9.1><span class=root>“Ahampi kho taṁ jānāmi, </span><br><p id=ja382:9.2><span class=root>netaṁ tumhesu vijjati; </span><br><p id=ja382:9.3><span class=root>Santi loke alakkhikā, </span><br><p id=ja382:9.4><span class=root>saṅgharanti bahuṁ dhanaṁ; </span><br><p id=ja382:9.5><span class=root>Ahaṁ devo ca me bhātā, </span><br><p id=ja382:9.6><span class=root>ubho naṁ vidhamāmase”. </span><br><p id=ja382:10.1><span class=root>“Kā nu dibbena vaṇṇena, </span><br><p id=ja382:10.2><span class=root>pathabyā supatiṭṭhitā; </span><br><p id=ja382:10.3><span class=root>Kā vā tvaṁ kassa vā dhītā, </span><br><p id=ja382:10.4><span class=root>kathaṁ jānemu taṁ mayaṁ”. </span><br><p id=ja382:11.1><span class=root>“Mahārājassahaṁ dhītā, </span><br><p id=ja382:11.2><span class=root>dhataraṭṭhassa sirīmato; </span><br><p id=ja382:11.3><span class=root>Ahaṁ sirī ca lakkhī ca, </span><br><p id=ja382:11.4><span class=root>bhūripaññāti maṁ vidū; </span><br><p id=ja382:11.5><span class=root>Okāsaṁ yācito dehi, </span><br><p id=ja382:11.6><span class=root>vasemu tava santike”. </span><br><p id=ja382:12.1><span class=root>“Kiṁsīle kiṁsamācāre, </span><br><p id=ja382:12.2><span class=root>Purise nivisase tuvaṁ; </span><br><p id=ja382:12.3><span class=root>Puṭṭhā me lakkhi akkhāhi, </span><br><p id=ja382:12.4><span class=root>Kathaṁ jānemu taṁ mayaṁ”. </span><br><p id=ja382:13.1><span class=root>“Yo cāpi sīte atha vāpi uṇhe, </span><br><p id=ja382:13.2><span class=root>Vātātape ḍaṁsasarīsape ca; </span><br><p id=ja382:13.3><span class=root>Khudhaṁ pipāsaṁ abhibhuyya sabbaṁ, </span><br><p id=ja382:13.4><span class=root>Rattindivaṁ yo satataṁ niyutto. </span><br><p id=ja382:14.1><span class=root>Kālāgatañca na hāpeti atthaṁ, </span><br><p id=ja382:14.2><span class=root>So me manāpo nivise ca tamhi; </span><br><p id=ja382:14.3><span class=root>Akkodhano mittavā cāgavā ca, </span><br><p id=ja382:14.4><span class=root>Sīlūpapanno asaṭhojubhūto. </span><br><p id=ja382:15.1><span class=root>Saṅgāhako sakhilo saṇhavāco, </span><br><p id=ja382:15.2><span class=root>Mahattapattopi nivātavutti; </span><br><p id=ja382:15.3><span class=root>Tasmiṁhaṁ pose vipulā bhavāmi, </span><br><p id=ja382:15.4><span class=root>Ūmi samuddassa yathāpi vaṇṇaṁ. </span><br><p id=ja382:16.1><span class=root>Yo cāpi mitte atha vā amitte, </span><br><p id=ja382:16.2><span class=root>Seṭṭhe sarikkhe atha vāpi hīne; </span><br><p id=ja382:16.3><span class=root>Atthaṁ carantaṁ atha vā anatthaṁ, </span><br><p id=ja382:16.4><span class=root>Āvī raho saṅgahameva vatte. </span><br><p id=ja382:17.1><span class=root>Vācaṁ na vajjā pharusaṁ kadāci, </span><br><p id=ja382:17.2><span class=root>Matassa jīvassa ca tassa homi; </span><br><p id=ja382:17.3><span class=root>Etesaṁ yo aññataraṁ labhitvā, </span><br><p id=ja382:17.4><span class=root>Kantā sirī majjati appapañño; </span><br><p id=ja382:17.5><span class=root>Taṁ dittarūpaṁ visamaṁ carantaṁ, </span><br><p id=ja382:17.6><span class=root>Karīsaṭhānaṁva vivajjayāmi. </span><br><p id=ja382:18.1><span class=root>Attanā kurute lakkhiṁ, </span><br><p id=ja382:18.2><span class=root>alakkhiṁ kurutattanā; </span><br><p id=ja382:18.3><span class=root>Na hi lakkhiṁ alakkhiṁ vā, </span><br><p id=ja382:18.4><span class=root>añño aññassa kārako”ti. </span><br><p id=ja382:19.1><span class=root>Sirikāḷakaṇṇijātakaṁ sattamaṁ. </span><br></main><footer class="container footer"><small><a href=/about>Contact info</a></small></footer>