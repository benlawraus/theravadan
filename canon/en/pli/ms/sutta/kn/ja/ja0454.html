<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0453.html>Previous</a><a href=/canon/en/pli/ms/sutta/kn/ja/ja0455.html>Next</a></div><p id=ja454:0.1><span class=root>Jātaka </span><br><p id=ja454:0.2><span class=root>Dasakanipāta </span><br><p id=ja454:0.3><span class=root>Catudvāravagga </span><br><p id=ja454:0.4><span class="root big-bold">16. Ghaṭapaṇḍitajātaka </span><br><p id=ja454:1.1><span class=root>“Uṭṭhehi kaṇha kiṁ sesi, </span><br><p id=ja454:1.2><span class=root>Ko attho supanena te; </span><br><p id=ja454:1.3><span class=root>Yopi tuyhaṁ sako bhātā, </span><br><p id=ja454:1.4><span class=root>Hadayaṁ cakkhu ca dakkhiṇaṁ; </span><br><p id=ja454:1.5><span class=root>Tassa vātā balīyanti, </span><br><p id=ja454:1.6><span class=root>Ghaṭo jappati kesava”. </span><br><p id=ja454:2.1><span class=root>“Tassa taṁ vacanaṁ sutvā, </span><br><p id=ja454:2.2><span class=root>rohiṇeyyassa kesavo; </span><br><p id=ja454:2.3><span class=root>Taramānarūpo vuṭṭhāsi, </span><br><p id=ja454:2.4><span class=root>bhātusokena aṭṭito”. </span><br><p id=ja454:3.1><span class=root>“Kiṁ nu ummattarūpova, </span><br><p id=ja454:3.2><span class=root>kevalaṁ dvārakaṁ imaṁ; </span><br><p id=ja454:3.3><span class=root>Saso sasoti lapasi, </span><br><p id=ja454:3.4><span class=root>ko nu te sasamāhari”. </span><br><p id=ja454:4.1><span class=root>“Sovaṇṇamayaṁ maṇīmayaṁ, </span><br><p id=ja454:4.2><span class=root>Lohamayaṁ atha rūpiyāmayaṁ; </span><br><p id=ja454:4.3><span class=root>Saṅkhasilāpavāḷamayaṁ, </span><br><p id=ja454:4.4><span class=root>Kārayissāmi te sasaṁ”. </span><br><p id=ja454:5.1><span class=root>“Santi aññepi sasakā, </span><br><p id=ja454:5.2><span class=root>araññe vanagocarā; </span><br><p id=ja454:5.3><span class=root>Tepi te ānayissāmi, </span><br><p id=ja454:5.4><span class=root>kīdisaṁ sasamicchasi”. </span><br><p id=ja454:6.1><span class=root>“Na cāhamete icchāmi, </span><br><p id=ja454:6.2><span class=root>ye sasā pathavissitā; </span><br><p id=ja454:6.3><span class=root>Candato sasamicchāmi, </span><br><p id=ja454:6.4><span class=root>taṁ me ohara kesava”. </span><br><p id=ja454:7.1><span class=root>“So nūna madhuraṁ ñāti, </span><br><p id=ja454:7.2><span class=root>jīvitaṁ vijahissasi; </span><br><p id=ja454:7.3><span class=root>Apatthiyaṁ yo patthayasi, </span><br><p id=ja454:7.4><span class=root>candato sasamicchasi”. </span><br><p id=ja454:8.1><span class=root>“Evañce kaṇha jānāsi, </span><br><p id=ja454:8.2><span class=root>yadaññamanusāsasi; </span><br><p id=ja454:8.3><span class=root>Kasmā pure mataṁ puttaṁ, </span><br><p id=ja454:8.4><span class=root>ajjāpi manusocasi”. </span><br><p id=ja454:9.1><span class=root>“Yaṁ na labbhā manussena, </span><br><p id=ja454:9.2><span class=root>amanussena vā puna; </span><br><p id=ja454:9.3><span class=root>Jāto me mā marī putto, </span><br><p id=ja454:9.4><span class=root>kuto labbhā alabbhiyaṁ. </span><br><p id=ja454:10.1><span class=root>Na mantā mūlabhesajjā, </span><br><p id=ja454:10.2><span class=root>osadhehi dhanena vā; </span><br><p id=ja454:10.3><span class=root>Sakkā ānayituṁ kaṇha, </span><br><p id=ja454:10.4><span class=root>yaṁ petamanusocasi”. </span><br><p id=ja454:11.1><span class=root>“Yassa etādisā assu, </span><br><p id=ja454:11.2><span class=root>amaccā purisapaṇḍitā; </span><br><p id=ja454:11.3><span class=root>Yathā nijjhāpaye ajja, </span><br><p id=ja454:11.4><span class=root>ghaṭo purisapaṇḍito. </span><br><p id=ja454:12.1><span class=root>Ādittaṁ vata maṁ santaṁ, </span><br><p id=ja454:12.2><span class=root>ghatasittaṁva pāvakaṁ; </span><br><p id=ja454:12.3><span class=root>Vārinā viya osiñcaṁ, </span><br><p id=ja454:12.4><span class=root>sabbaṁ nibbāpaye daraṁ. </span><br><p id=ja454:13.1><span class=root>Abbahī vata me sallaṁ, </span><br><p id=ja454:13.2><span class=root>yamāsi hadayassitaṁ; </span><br><p id=ja454:13.3><span class=root>Yo me sokaparetassa, </span><br><p id=ja454:13.4><span class=root>puttasokaṁ apānudi. </span><br><p id=ja454:14.1><span class=root>Sohaṁ abbūḷhasallosmi, </span><br><p id=ja454:14.2><span class=root>vītasoko anāvilo; </span><br><p id=ja454:14.3><span class=root>Na socāmi na rodāmi, </span><br><p id=ja454:14.4><span class=root>tava sutvāna māṇava”. </span><br><p id=ja454:15.1><span class=root>“Evaṁ karonti sappaññā, </span><br><p id=ja454:15.2><span class=root>Ye honti anukampakā; </span><br><p id=ja454:15.3><span class=root>Nivattayanti sokamhā, </span><br><p id=ja454:15.4><span class=root>Ghaṭo jeṭṭhaṁva bhātaran”ti. </span><br><p id=ja454:16.1><span class=root>Ghaṭapaṇḍitajātakaṁ soḷasamaṁ. </span><br><p id=ja454:17.1><span class=root>Dasakanipātaṁ niṭṭhitaṁ. </span><br><p id=ja454:18.1><span class=root>Tassuddānaṁ </span><br><p id=ja454:19.1><span class=root>Daḷha kaṇha dhanañjaya saṅkhavaro, </span><br><p id=ja454:19.2><span class=root>Raja sattaha kassa ca takkalinā; </span><br><p id=ja454:19.3><span class=root>Dhammaṁ kukkuṭa kuṇḍali bhojanadā, </span><br><p id=ja454:19.4><span class=root>Cakkavāka subhūrisa sotthi ghaṭoti. </span><br></main><footer class="container footer"><small><a href=/about/>Contact info</a></small></footer>