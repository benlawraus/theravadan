<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0473.html>Previous</a><a href=/canon/en/pli/ms/sutta/kn/ja/ja0475.html>Next</a></div><p id=ja474:0.1><span class=root>Jātaka </span><br><p id=ja474:0.2><span class=root>Terasakanipāta </span><br><p id=ja474:0.3><span class=root>Ambavagga </span><br><p id=ja474:0.4><span class="root big-bold">1. Ambajātaka </span><br><p id=ja474:1.1><span class=root>“Ahāsi me ambaphalāni pubbe, </span><br><p id=ja474:1.2><span class=root>Aṇūni thūlāni ca brahmacāri; </span><br><p id=ja474:1.3><span class=root>Teheva mantehi na dāni tuyhaṁ, </span><br><p id=ja474:1.4><span class=root>Dumapphalā pātubhavanti brahme”. </span><br><p id=ja474:2.1><span class=root>“Nakkhattayogaṁ paṭimānayāmi, </span><br><p id=ja474:2.2><span class=root>Khaṇaṁ muhuttañca mante na passaṁ; </span><br><p id=ja474:2.3><span class=root>Nakkhattayogañca khaṇañca laddhā, </span><br><p id=ja474:2.4><span class=root>Addhāharissambaphalaṁ pahūtaṁ”. </span><br><p id=ja474:3.1><span class=root>“Nakkhattayogaṁ na pure abhāṇi, </span><br><p id=ja474:3.2><span class=root>Khaṇaṁ muhuttaṁ na pure asaṁsi; </span><br><p id=ja474:3.3><span class=root>Sayaṁ harī ambaphalaṁ pahūtaṁ, </span><br><p id=ja474:3.4><span class=root>Vaṇṇena gandhena rasenupetaṁ. </span><br><p id=ja474:4.1><span class=root>Mantābhijappena pure hi tuyhaṁ, </span><br><p id=ja474:4.2><span class=root>Dumapphalā pātubhavanti brahme; </span><br><p id=ja474:4.3><span class=root>Svājja na pāresi jappampi mantaṁ, </span><br><p id=ja474:4.4><span class=root>Ayaṁ so ko nāma tavajja dhammo”. </span><br><p id=ja474:5.1><span class=root>“Caṇḍālaputto mama sampadāsi, </span><br><p id=ja474:5.2><span class=root>Dhammena mante pakatiñca saṁsi; </span><br><p id=ja474:5.3><span class=root>Mā cassu me pucchito nāmagottaṁ, </span><br><p id=ja474:5.4><span class=root>Guyhittho atthaṁ vijaheyya manto. </span><br><p id=ja474:6.1><span class=root>Sohaṁ janindena janamhi puṭṭho, </span><br><p id=ja474:6.2><span class=root>Makkhābhibhūto alikaṁ abhāṇiṁ; </span><br><p id=ja474:6.3><span class=root>‘Mantā ime brāhmaṇassā’ti micchā, </span><br><p id=ja474:6.4><span class=root>Pahīnamanto kapaṇo rudāmi”. </span><br><p id=ja474:7.1><span class=root>“Eraṇḍā pucimandā vā, </span><br><p id=ja474:7.2><span class=root>atha vā pālibhaddakā; </span><br><p id=ja474:7.3><span class=root>Madhuṁ madhutthiko vinde, </span><br><p id=ja474:7.4><span class=root>so hi tassa dumuttamo. </span><br><p id=ja474:8.1><span class=root>Khattiyā brāhmaṇā vessā, </span><br><p id=ja474:8.2><span class=root>suddā caṇḍālapukkusā; </span><br><p id=ja474:8.3><span class=root>Yamhā dhammaṁ vijāneyya, </span><br><p id=ja474:8.4><span class=root>so hi tassa naruttamo. </span><br><p id=ja474:9.1><span class=root>Imassa daṇḍañca vadhañca datvā, </span><br><p id=ja474:9.2><span class=root>Gale gahetvā khalayātha jammaṁ; </span><br><p id=ja474:9.3><span class=root>Yo uttamatthaṁ kasirena laddhaṁ, </span><br><p id=ja474:9.4><span class=root>Mānātimānena vināsayittha”. </span><br><p id=ja474:10.1><span class=root>“Yathā samaṁ maññamāno pateyya, </span><br><p id=ja474:10.2><span class=root>Sobbhaṁ guhaṁ narakaṁ pūtipādaṁ; </span><br><p id=ja474:10.3><span class=root>Rajjūti vā akkame kaṇhasappaṁ, </span><br><p id=ja474:10.4><span class=root>Andho yathā jotimadhiṭṭhaheyya; </span><br><p id=ja474:10.5><span class=root>Evampi maṁ tvaṁ khalitaṁ sapañña, </span><br><p id=ja474:10.6><span class=root>Pahīnamantassa punappadāhi”. </span><br><p id=ja474:11.1><span class=root>“Dhammena mantaṁ tava sampadāsiṁ, </span><br><p id=ja474:11.2><span class=root>Tuvampi dhammena pariggahesi; </span><br><p id=ja474:11.3><span class=root>Pakatimpi te attamano asaṁsiṁ, </span><br><p id=ja474:11.4><span class=root>Dhamme ṭhitaṁ taṁ na jaheyya manto. </span><br><p id=ja474:12.1><span class=root>Yo bāla mantaṁ kasirena laddhaṁ, </span><br><p id=ja474:12.2><span class=root>Yaṁ dullabhaṁ ajja manussaloke; </span><br><p id=ja474:12.3><span class=root>Kiñcāpi laddhā jīvituṁ appapañño, </span><br><p id=ja474:12.4><span class=root>Vināsayī alikaṁ bhāsamāno. </span><br><p id=ja474:13.1><span class=root>Bālassa mūḷhassa akataññuno ca, </span><br><p id=ja474:13.2><span class=root>Musā bhaṇantassa asaññatassa; </span><br><p id=ja474:13.3><span class=root>Mante mayaṁ tādisake na dema, </span><br><p id=ja474:13.4><span class=root>Kuto mantā gaccha na mayha ruccasī”ti. </span><br><p id=ja474:14.1><span class=root>Ambajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>