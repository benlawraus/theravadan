<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0503.html>Previous</a><a href=/canon/en/pli/ms/sutta/kn/ja/ja0505.html>Next</a></div><p><div class=verse-container id=ja504:0.1><span>Jātaka </span></div><p><div class=verse-container id=ja504:0.2><span>Vīsatinipāta </span></div><p><div class=verse-container id=ja504:0.3><span>Mātaṅgavagga </span></div><p><div class=verse-container id=ja504:0.4><span class=big-bold>8. Bhallātiyajātaka </span></div><p><div class=verse-container id=ja504:1.1><span>Bhallātiyo nāma ahosi rājā, </span></div><p><div class=verse-container id=ja504:1.2><span>Raṭṭhaṁ pahāya migavaṁ acāri so; </span></div><p><div class=verse-container id=ja504:1.3><span>Agamā girivaraṁ gandhamādanaṁ, </span></div><p><div class=verse-container id=ja504:1.4><span>Supupphitaṁ kimpurisānuciṇṇaṁ. </span></div><p><div class=verse-container id=ja504:2.1><span>Sāḷūrasaṅghañca nisedhayitvā, </span></div><p><div class=verse-container id=ja504:2.2><span>Dhanuṁ kalāpañca so nikkhipitvā; </span></div><p><div class=verse-container id=ja504:2.3><span>Upāgami vacanaṁ vattukāmo, </span></div><p><div class=verse-container id=ja504:2.4><span>Yatthaṭṭhitā kimpurisā ahesuṁ. </span></div><p><div class=verse-container id=ja504:3.1><span>“Himaccaye hemavatāya tīre, </span></div><p><div class=verse-container id=ja504:3.2><span>Kimidhaṭṭhitā mantayavho abhiṇhaṁ; </span></div><p><div class=verse-container id=ja504:3.3><span>Pucchāmi vo mānusadehavaṇṇe, </span></div><p><div class=verse-container id=ja504:3.4><span>Kathaṁ vo jānanti manussaloke”. </span></div><p><div class=verse-container id=ja504:4.1><span>“Mallaṁ giriṁ paṇḍarakaṁ tikūṭaṁ, </span></div><p><div class=verse-container id=ja504:4.2><span>Sītodakā anuvicarāma najjo; </span></div><p><div class=verse-container id=ja504:4.3><span>Migā manussāva nibhāsavaṇṇā, </span></div><p><div class=verse-container id=ja504:4.4><span>Jānanti no kimpurisāti ludda”. </span></div><p><div class=verse-container id=ja504:5.1><span>“Sukiccharūpaṁ paridevayavho, </span></div><p><div class=verse-container id=ja504:5.2><span>Āliṅgito cāsi piyo piyāya; </span></div><p><div class=verse-container id=ja504:5.3><span>Pucchāmi vo mānusadehavaṇṇe, </span></div><p><div class=verse-container id=ja504:5.4><span>Kimidha vane rodatha appatītā. </span></div><p><div class=verse-container id=ja504:6.1><span>Sukiccharūpaṁ paridevayavho, </span></div><p><div class=verse-container id=ja504:6.2><span>Āliṅgito cāsi piyo piyāya; </span></div><p><div class=verse-container id=ja504:6.3><span>Pucchāmi vo mānusadehavaṇṇe, </span></div><p><div class=verse-container id=ja504:6.4><span>Kimidha vane vilapatha appatītā. </span></div><p><div class=verse-container id=ja504:7.1><span>Sukiccharūpaṁ paridevayavho, </span></div><p><div class=verse-container id=ja504:7.2><span>Āliṅgito cāsi piyo piyāya; </span></div><p><div class=verse-container id=ja504:7.3><span>Pucchāmi vo mānusadehavaṇṇe, </span></div><p><div class=verse-container id=ja504:7.4><span>Kimidha vane socatha appatītā”. </span></div><p><div class=verse-container id=ja504:8.1><span>“Mayekarattaṁ vippavasimha ludda, </span></div><p><div class=verse-container id=ja504:8.2><span>Akāmakā aññamaññaṁ sarantā; </span></div><p><div class=verse-container id=ja504:8.3><span>Tamekarattaṁ anutappamānā, </span></div><p><div class=verse-container id=ja504:8.4><span>Socāma ‘sā ratti punaṁ na hessati’”. </span></div><p><div class=verse-container id=ja504:9.1><span>“Yamekarattaṁ anutappathetaṁ, </span></div><p><div class=verse-container id=ja504:9.2><span>Dhanaṁ va naṭṭhaṁ pitaraṁ va petaṁ; </span></div><p><div class=verse-container id=ja504:9.3><span>Pucchāmi vo mānusadehavaṇṇe, </span></div><p><div class=verse-container id=ja504:9.4><span>Kathaṁ vinā vāsamakappayittha”. </span></div><p><div class=verse-container id=ja504:10.1><span>“Yamimaṁ nadiṁ passasi sīghasotaṁ, </span></div><p><div class=verse-container id=ja504:10.2><span>Nānādumacchādanaṁ selakūlaṁ; </span></div><p><div class=verse-container id=ja504:10.3><span>Taṁ me piyo uttari vassakāle, </span></div><p><div class=verse-container id=ja504:10.4><span>Mamañca maññaṁ anubandhatīti. </span></div><p><div class=verse-container id=ja504:11.1><span>Ahañca aṅkolakamocināmi, </span></div><p><div class=verse-container id=ja504:11.2><span>Atimuttakaṁ sattaliyothikañca; </span></div><p><div class=verse-container id=ja504:11.3><span>‘Piyo ca me hehiti mālabhārī, </span></div><p><div class=verse-container id=ja504:11.4><span>Ahañca naṁ mālinī ajjhupessaṁ’. </span></div><p><div class=verse-container id=ja504:12.1><span>Ahañcidaṁ kuravakamocināmi, </span></div><p><div class=verse-container id=ja504:12.2><span>Uddālakā pāṭalisindhuvārakā; </span></div><p><div class=verse-container id=ja504:12.3><span>‘Piyo ca me hehiti mālabhārī, </span></div><p><div class=verse-container id=ja504:12.4><span>Ahañca naṁ mālinī ajjhupessaṁ’. </span></div><p><div class=verse-container id=ja504:13.1><span>Ahañca sālassa supupphitassa, </span></div><p><div class=verse-container id=ja504:13.2><span>Oceyya pupphāni karomi mālaṁ; </span></div><p><div class=verse-container id=ja504:13.3><span>‘Piyo ca me hehiti mālabhārī, </span></div><p><div class=verse-container id=ja504:13.4><span>Ahañca naṁ mālinī ajjhupessaṁ’. </span></div><p><div class=verse-container id=ja504:14.1><span>Ahañca sālassa supupphitassa, </span></div><p><div class=verse-container id=ja504:14.2><span>Oceyya pupphāni karomi bhāraṁ; </span></div><p><div class=verse-container id=ja504:14.3><span>Idañca no hehiti santharatthaṁ, </span></div><p><div class=verse-container id=ja504:14.4><span>Yatthajjimaṁ viharissāma rattiṁ. </span></div><p><div class=verse-container id=ja504:15.1><span>Ahañca kho agaḷuṁ candanañca, </span></div><p><div class=verse-container id=ja504:15.2><span>Silāya piṁsāmi pamattarūpā; </span></div><p><div class=verse-container id=ja504:15.3><span>‘Piyo ca me hehiti rositaṅgo, </span></div><p><div class=verse-container id=ja504:15.4><span>Ahañca naṁ rositā ajjhupessaṁ’. </span></div><p><div class=verse-container id=ja504:16.1><span>Athāgamā salilaṁ sīghasotaṁ, </span></div><p><div class=verse-container id=ja504:16.2><span>Nudaṁ sāle salaḷe kaṇṇikāre; </span></div><p><div class=verse-container id=ja504:16.3><span>Āpūratha tena muhuttakena, </span></div><p><div class=verse-container id=ja504:16.4><span>Sāyaṁ nadī āsi mayā suduttarā. </span></div><p><div class=verse-container id=ja504:17.1><span>Ubhosu tīresu mayaṁ tadā ṭhitā, </span></div><p><div class=verse-container id=ja504:17.2><span>Sampassantā ubhayo aññamaññaṁ; </span></div><p><div class=verse-container id=ja504:17.3><span>Sakimpi rodāma sakiṁ hasāma, </span></div><p><div class=verse-container id=ja504:17.4><span>Kicchena no āgamā saṁvarī sā. </span></div><p><div class=verse-container id=ja504:18.1><span>Pātova kho uggate sūriyamhi, </span></div><p><div class=verse-container id=ja504:18.2><span>Catukkaṁ nadiṁ uttariyāna ludda; </span></div><p><div class=verse-container id=ja504:18.3><span>Āliṅgiyā aññamaññaṁ mayaṁ ubho, </span></div><p><div class=verse-container id=ja504:18.4><span>Sakimpi rodāma sakiṁ hasāma. </span></div><p><div class=verse-container id=ja504:19.1><span>Tīhūnakaṁ sattasatāni ludda, </span></div><p><div class=verse-container id=ja504:19.2><span>Yamidha mayaṁ vippavasimha pubbe; </span></div><p><div class=verse-container id=ja504:19.3><span>Vassekimaṁ jīvitaṁ bhūmipāla, </span></div><p><div class=verse-container id=ja504:19.4><span>Ko nīdha kantāya vinā vaseyya”. </span></div><p><div class=verse-container id=ja504:20.1><span>“Āyuñca vo kīvatako nu samma, </span></div><p><div class=verse-container id=ja504:20.2><span>Sacepi jānātha vadetha āyuṁ; </span></div><p><div class=verse-container id=ja504:20.3><span>Anussavā vuḍḍhato āgamā vā, </span></div><p><div class=verse-container id=ja504:20.4><span>Akkhātha me taṁ avikampamānā”. </span></div><p><div class=verse-container id=ja504:21.1><span>“Āyuñca no vassasahassaṁ ludda, </span></div><p><div class=verse-container id=ja504:21.2><span>Na cantarā pāpako atthi rogo; </span></div><p><div class=verse-container id=ja504:21.3><span>Appañca dukkhaṁ sukhameva bhiyyo, </span></div><p><div class=verse-container id=ja504:21.4><span>Avītarāgā vijahāma jīvitaṁ”. </span></div><p><div class=verse-container id=ja504:22.1><span>“Idañca sutvāna amānusānaṁ, </span></div><p><div class=verse-container id=ja504:22.2><span>Bhallātiyo ittara jīvitanti; </span></div><p><div class=verse-container id=ja504:22.3><span>Nivattatha na migavaṁ acari, </span></div><p><div class=verse-container id=ja504:22.4><span>Adāsi dānāni abhuñji bhoge. </span></div><p><div class=verse-container id=ja504:23.1><span>Idañca sutvāna amānusānaṁ, </span></div><p><div class=verse-container id=ja504:23.2><span>Sammodatha mā kalahaṁ akattha; </span></div><p><div class=verse-container id=ja504:23.3><span>Mā vo tapī attakammāparādho, </span></div><p><div class=verse-container id=ja504:23.4><span>Yathāpi te kimpurisekarattaṁ. </span></div><p><div class=verse-container id=ja504:24.1><span>Idañca sutvāna amānusānaṁ, </span></div><p><div class=verse-container id=ja504:24.2><span>Sammodatha mā vivādaṁ akattha; </span></div><p><div class=verse-container id=ja504:24.3><span>Mā vo tapī attakammāparādho, </span></div><p><div class=verse-container id=ja504:24.4><span>Yathāpi te kimpurisekarattaṁ”. </span></div><p><div class=verse-container id=ja504:25.1><span>“Vividhaṁ adhimanā suṇomahaṁ, </span></div><p><div class=verse-container id=ja504:25.2><span>Vacanapathaṁ tava atthasaṁhitaṁ; </span></div><p><div class=verse-container id=ja504:25.3><span>Muñcaṁ giraṁ nudaseva me daraṁ, </span></div><p><div class=verse-container id=ja504:25.4><span>Samaṇa sukhāvaha jīva me ciran”ti. </span></div><p><div class=verse-container id=ja504:26.1><span>Bhallātiyajātakaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0503.html>Previous</a><a href=/canon/en/pli/ms/sutta/kn/ja/ja0505.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>