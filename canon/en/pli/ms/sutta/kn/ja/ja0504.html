<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0503.html>Previous</a><a href=/canon/en/pli/ms/sutta/kn/ja/ja0505.html>Next</a></div><p id=ja504:0.1><span class=root>Jātaka </span><br><p id=ja504:0.2><span class=root>Vīsatinipāta </span><br><p id=ja504:0.3><span class=root>Mātaṅgavagga </span><br><p id=ja504:0.4><span class="root big-bold">8. Bhallātiyajātaka </span><br><p id=ja504:1.1><span class=root>Bhallātiyo nāma ahosi rājā, </span><br><p id=ja504:1.2><span class=root>Raṭṭhaṁ pahāya migavaṁ acāri so; </span><br><p id=ja504:1.3><span class=root>Agamā girivaraṁ gandhamādanaṁ, </span><br><p id=ja504:1.4><span class=root>Supupphitaṁ kimpurisānuciṇṇaṁ. </span><br><p id=ja504:2.1><span class=root>Sāḷūrasaṅghañca nisedhayitvā, </span><br><p id=ja504:2.2><span class=root>Dhanuṁ kalāpañca so nikkhipitvā; </span><br><p id=ja504:2.3><span class=root>Upāgami vacanaṁ vattukāmo, </span><br><p id=ja504:2.4><span class=root>Yatthaṭṭhitā kimpurisā ahesuṁ. </span><br><p id=ja504:3.1><span class=root>“Himaccaye hemavatāya tīre, </span><br><p id=ja504:3.2><span class=root>Kimidhaṭṭhitā mantayavho abhiṇhaṁ; </span><br><p id=ja504:3.3><span class=root>Pucchāmi vo mānusadehavaṇṇe, </span><br><p id=ja504:3.4><span class=root>Kathaṁ vo jānanti manussaloke”. </span><br><p id=ja504:4.1><span class=root>“Mallaṁ giriṁ paṇḍarakaṁ tikūṭaṁ, </span><br><p id=ja504:4.2><span class=root>Sītodakā anuvicarāma najjo; </span><br><p id=ja504:4.3><span class=root>Migā manussāva nibhāsavaṇṇā, </span><br><p id=ja504:4.4><span class=root>Jānanti no kimpurisāti ludda”. </span><br><p id=ja504:5.1><span class=root>“Sukiccharūpaṁ paridevayavho, </span><br><p id=ja504:5.2><span class=root>Āliṅgito cāsi piyo piyāya; </span><br><p id=ja504:5.3><span class=root>Pucchāmi vo mānusadehavaṇṇe, </span><br><p id=ja504:5.4><span class=root>Kimidha vane rodatha appatītā. </span><br><p id=ja504:6.1><span class=root>Sukiccharūpaṁ paridevayavho, </span><br><p id=ja504:6.2><span class=root>Āliṅgito cāsi piyo piyāya; </span><br><p id=ja504:6.3><span class=root>Pucchāmi vo mānusadehavaṇṇe, </span><br><p id=ja504:6.4><span class=root>Kimidha vane vilapatha appatītā. </span><br><p id=ja504:7.1><span class=root>Sukiccharūpaṁ paridevayavho, </span><br><p id=ja504:7.2><span class=root>Āliṅgito cāsi piyo piyāya; </span><br><p id=ja504:7.3><span class=root>Pucchāmi vo mānusadehavaṇṇe, </span><br><p id=ja504:7.4><span class=root>Kimidha vane socatha appatītā”. </span><br><p id=ja504:8.1><span class=root>“Mayekarattaṁ vippavasimha ludda, </span><br><p id=ja504:8.2><span class=root>Akāmakā aññamaññaṁ sarantā; </span><br><p id=ja504:8.3><span class=root>Tamekarattaṁ anutappamānā, </span><br><p id=ja504:8.4><span class=root>Socāma ‘sā ratti punaṁ na hessati’”. </span><br><p id=ja504:9.1><span class=root>“Yamekarattaṁ anutappathetaṁ, </span><br><p id=ja504:9.2><span class=root>Dhanaṁ va naṭṭhaṁ pitaraṁ va petaṁ; </span><br><p id=ja504:9.3><span class=root>Pucchāmi vo mānusadehavaṇṇe, </span><br><p id=ja504:9.4><span class=root>Kathaṁ vinā vāsamakappayittha”. </span><br><p id=ja504:10.1><span class=root>“Yamimaṁ nadiṁ passasi sīghasotaṁ, </span><br><p id=ja504:10.2><span class=root>Nānādumacchādanaṁ selakūlaṁ; </span><br><p id=ja504:10.3><span class=root>Taṁ me piyo uttari vassakāle, </span><br><p id=ja504:10.4><span class=root>Mamañca maññaṁ anubandhatīti. </span><br><p id=ja504:11.1><span class=root>Ahañca aṅkolakamocināmi, </span><br><p id=ja504:11.2><span class=root>Atimuttakaṁ sattaliyothikañca; </span><br><p id=ja504:11.3><span class=root>‘Piyo ca me hehiti mālabhārī, </span><br><p id=ja504:11.4><span class=root>Ahañca naṁ mālinī ajjhupessaṁ’. </span><br><p id=ja504:12.1><span class=root>Ahañcidaṁ kuravakamocināmi, </span><br><p id=ja504:12.2><span class=root>Uddālakā pāṭalisindhuvārakā; </span><br><p id=ja504:12.3><span class=root>‘Piyo ca me hehiti mālabhārī, </span><br><p id=ja504:12.4><span class=root>Ahañca naṁ mālinī ajjhupessaṁ’. </span><br><p id=ja504:13.1><span class=root>Ahañca sālassa supupphitassa, </span><br><p id=ja504:13.2><span class=root>Oceyya pupphāni karomi mālaṁ; </span><br><p id=ja504:13.3><span class=root>‘Piyo ca me hehiti mālabhārī, </span><br><p id=ja504:13.4><span class=root>Ahañca naṁ mālinī ajjhupessaṁ’. </span><br><p id=ja504:14.1><span class=root>Ahañca sālassa supupphitassa, </span><br><p id=ja504:14.2><span class=root>Oceyya pupphāni karomi bhāraṁ; </span><br><p id=ja504:14.3><span class=root>Idañca no hehiti santharatthaṁ, </span><br><p id=ja504:14.4><span class=root>Yatthajjimaṁ viharissāma rattiṁ. </span><br><p id=ja504:15.1><span class=root>Ahañca kho agaḷuṁ candanañca, </span><br><p id=ja504:15.2><span class=root>Silāya piṁsāmi pamattarūpā; </span><br><p id=ja504:15.3><span class=root>‘Piyo ca me hehiti rositaṅgo, </span><br><p id=ja504:15.4><span class=root>Ahañca naṁ rositā ajjhupessaṁ’. </span><br><p id=ja504:16.1><span class=root>Athāgamā salilaṁ sīghasotaṁ, </span><br><p id=ja504:16.2><span class=root>Nudaṁ sāle salaḷe kaṇṇikāre; </span><br><p id=ja504:16.3><span class=root>Āpūratha tena muhuttakena, </span><br><p id=ja504:16.4><span class=root>Sāyaṁ nadī āsi mayā suduttarā. </span><br><p id=ja504:17.1><span class=root>Ubhosu tīresu mayaṁ tadā ṭhitā, </span><br><p id=ja504:17.2><span class=root>Sampassantā ubhayo aññamaññaṁ; </span><br><p id=ja504:17.3><span class=root>Sakimpi rodāma sakiṁ hasāma, </span><br><p id=ja504:17.4><span class=root>Kicchena no āgamā saṁvarī sā. </span><br><p id=ja504:18.1><span class=root>Pātova kho uggate sūriyamhi, </span><br><p id=ja504:18.2><span class=root>Catukkaṁ nadiṁ uttariyāna ludda; </span><br><p id=ja504:18.3><span class=root>Āliṅgiyā aññamaññaṁ mayaṁ ubho, </span><br><p id=ja504:18.4><span class=root>Sakimpi rodāma sakiṁ hasāma. </span><br><p id=ja504:19.1><span class=root>Tīhūnakaṁ sattasatāni ludda, </span><br><p id=ja504:19.2><span class=root>Yamidha mayaṁ vippavasimha pubbe; </span><br><p id=ja504:19.3><span class=root>Vassekimaṁ jīvitaṁ bhūmipāla, </span><br><p id=ja504:19.4><span class=root>Ko nīdha kantāya vinā vaseyya”. </span><br><p id=ja504:20.1><span class=root>“Āyuñca vo kīvatako nu samma, </span><br><p id=ja504:20.2><span class=root>Sacepi jānātha vadetha āyuṁ; </span><br><p id=ja504:20.3><span class=root>Anussavā vuḍḍhato āgamā vā, </span><br><p id=ja504:20.4><span class=root>Akkhātha me taṁ avikampamānā”. </span><br><p id=ja504:21.1><span class=root>“Āyuñca no vassasahassaṁ ludda, </span><br><p id=ja504:21.2><span class=root>Na cantarā pāpako atthi rogo; </span><br><p id=ja504:21.3><span class=root>Appañca dukkhaṁ sukhameva bhiyyo, </span><br><p id=ja504:21.4><span class=root>Avītarāgā vijahāma jīvitaṁ”. </span><br><p id=ja504:22.1><span class=root>“Idañca sutvāna amānusānaṁ, </span><br><p id=ja504:22.2><span class=root>Bhallātiyo ittara jīvitanti; </span><br><p id=ja504:22.3><span class=root>Nivattatha na migavaṁ acari, </span><br><p id=ja504:22.4><span class=root>Adāsi dānāni abhuñji bhoge. </span><br><p id=ja504:23.1><span class=root>Idañca sutvāna amānusānaṁ, </span><br><p id=ja504:23.2><span class=root>Sammodatha mā kalahaṁ akattha; </span><br><p id=ja504:23.3><span class=root>Mā vo tapī attakammāparādho, </span><br><p id=ja504:23.4><span class=root>Yathāpi te kimpurisekarattaṁ. </span><br><p id=ja504:24.1><span class=root>Idañca sutvāna amānusānaṁ, </span><br><p id=ja504:24.2><span class=root>Sammodatha mā vivādaṁ akattha; </span><br><p id=ja504:24.3><span class=root>Mā vo tapī attakammāparādho, </span><br><p id=ja504:24.4><span class=root>Yathāpi te kimpurisekarattaṁ”. </span><br><p id=ja504:25.1><span class=root>“Vividhaṁ adhimanā suṇomahaṁ, </span><br><p id=ja504:25.2><span class=root>Vacanapathaṁ tava atthasaṁhitaṁ; </span><br><p id=ja504:25.3><span class=root>Muñcaṁ giraṁ nudaseva me daraṁ, </span><br><p id=ja504:25.4><span class=root>Samaṇa sukhāvaha jīva me ciran”ti. </span><br><p id=ja504:26.1><span class=root>Bhallātiyajātakaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>