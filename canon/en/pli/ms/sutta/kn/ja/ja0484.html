<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0483.html>Previous</a><a href=/canon/en/pli/ms/sutta/kn/ja/ja0485.html>Next</a></div><p id=ja484:0.1><span class=root>Jātaka </span><br><p id=ja484:0.2><span class=root>Pakiṇṇakanipāta </span><br><p id=ja484:0.3><span class=root>Sālikedāravagga </span><br><p id=ja484:0.4><span class="root big-bold">1. Sālikedārajātaka </span><br><p id=ja484:1.1><span class=root>“Sampannaṁ sālikedāraṁ, </span><br><p id=ja484:1.2><span class=root>suvā bhuñjanti kosiya; </span><br><p id=ja484:1.3><span class=root>Paṭivedemi te brahme, </span><br><p id=ja484:1.4><span class=root>na ne vāretumussahe. </span><br><p id=ja484:2.1><span class=root>Eko ca tattha sakuṇo, </span><br><p id=ja484:2.2><span class=root>yo nesaṁ sabbasundaro; </span><br><p id=ja484:2.3><span class=root>Bhutvā sāliṁ yathākāmaṁ, </span><br><p id=ja484:2.4><span class=root>tuṇḍenādāya gacchati”. </span><br><p id=ja484:3.1><span class=root>“Oḍḍentu vāḷapāsāni, </span><br><p id=ja484:3.2><span class=root>yathā bajjhetha so dijo; </span><br><p id=ja484:3.3><span class=root>Jīvañca naṁ gahetvāna, </span><br><p id=ja484:3.4><span class=root>ānayehi mamantike”. </span><br><p id=ja484:4.1><span class=root>“Ete bhutvā pivitvā ca, </span><br><p id=ja484:4.2><span class=root>pakkamanti vihaṅgamā; </span><br><p id=ja484:4.3><span class=root>Eko baddhosmi pāsena, </span><br><p id=ja484:4.4><span class=root>kiṁ pāpaṁ pakataṁ mayā”. </span><br><p id=ja484:5.1><span class=root>“Udaraṁ nūna aññesaṁ, </span><br><p id=ja484:5.2><span class=root>suva accodaraṁ tava; </span><br><p id=ja484:5.3><span class=root>Bhutvā sāliṁ yathākāmaṁ, </span><br><p id=ja484:5.4><span class=root>tuṇḍenādāya gacchasi. </span><br><p id=ja484:6.1><span class=root>Koṭṭhaṁ nu tattha pūresi, </span><br><p id=ja484:6.2><span class=root>suva veraṁ nu te mayā; </span><br><p id=ja484:6.3><span class=root>Puṭṭho me samma akkhāhi, </span><br><p id=ja484:6.4><span class=root>kuhiṁ sāliṁ nidāhasi”. </span><br><p id=ja484:7.1><span class=root>“Na me veraṁ tayā saddhiṁ, </span><br><p id=ja484:7.2><span class=root>koṭṭho mayhaṁ na vijjati; </span><br><p id=ja484:7.3><span class=root>Iṇaṁ muñcāmiṇaṁ dammi, </span><br><p id=ja484:7.4><span class=root>sampatto koṭasimbaliṁ; </span><br><p id=ja484:7.5><span class=root>Nidhimpi tattha nidahāmi, </span><br><p id=ja484:7.6><span class=root>evaṁ jānāhi kosiya”. </span><br><p id=ja484:8.1><span class=root>“Kīdisaṁ te iṇadānaṁ, </span><br><p id=ja484:8.2><span class=root>iṇamokkho ca kīdiso; </span><br><p id=ja484:8.3><span class=root>Nidhinidhānamakkhāhi, </span><br><p id=ja484:8.4><span class=root>atha pāsā pamokkhasi”. </span><br><p id=ja484:9.1><span class=root>“Ajātapakkhā taruṇā, </span><br><p id=ja484:9.2><span class=root>puttakā mayha kosiya; </span><br><p id=ja484:9.3><span class=root>Te maṁ bhatā bharissanti, </span><br><p id=ja484:9.4><span class=root>tasmā tesaṁ iṇaṁ dade. </span><br><p id=ja484:10.1><span class=root>Mātā pitā ca me vuddhā, </span><br><p id=ja484:10.2><span class=root>jiṇṇakā gatayobbanā; </span><br><p id=ja484:10.3><span class=root>Tesaṁ tuṇḍena hātūna, </span><br><p id=ja484:10.4><span class=root>muñce pubbakataṁ iṇaṁ. </span><br><p id=ja484:11.1><span class=root>Aññepi tattha sakuṇā, </span><br><p id=ja484:11.2><span class=root>khīṇapakkhā sudubbalā; </span><br><p id=ja484:11.3><span class=root>Tesaṁ puññatthiko dammi, </span><br><p id=ja484:11.4><span class=root>taṁ nidhiṁ āhu paṇḍitā. </span><br><p id=ja484:12.1><span class=root>Īdisaṁ me iṇadānaṁ, </span><br><p id=ja484:12.2><span class=root>iṇamokkho ca īdiso; </span><br><p id=ja484:12.3><span class=root>Nidhinidhānamakkhāmi, </span><br><p id=ja484:12.4><span class=root>evaṁ jānāhi kosiya”. </span><br><p id=ja484:13.1><span class=root>“Bhaddako vatayaṁ pakkhī, </span><br><p id=ja484:13.2><span class=root>dijo paramadhammiko; </span><br><p id=ja484:13.3><span class=root>Ekaccesu manussesu, </span><br><p id=ja484:13.4><span class=root>ayaṁ dhammo na vijjati. </span><br><p id=ja484:14.1><span class=root>Bhuñja sāliṁ yathākāmaṁ, </span><br><p id=ja484:14.2><span class=root>saha sabbehi ñātibhi; </span><br><p id=ja484:14.3><span class=root>Punāpi suva passemu, </span><br><p id=ja484:14.4><span class=root>piyaṁ me tava dassanaṁ”. </span><br><p id=ja484:15.1><span class=root>“Bhuttañca pītañca tavassamamhi, </span><br><p id=ja484:15.2><span class=root>Ratī ca no kosiya te sakāse; </span><br><p id=ja484:15.3><span class=root>Nikkhittadaṇḍesu dadāhi dānaṁ, </span><br><p id=ja484:15.4><span class=root>Jiṇṇe ca mātāpitaro bharassu”. </span><br><p id=ja484:16.1><span class=root>“Lakkhī vata me udapādi ajja, </span><br><p id=ja484:16.2><span class=root>Yo addasāsiṁ pavaraṁ dijānaṁ; </span><br><p id=ja484:16.3><span class=root>Suvassa sutvāna subhāsitāni, </span><br><p id=ja484:16.4><span class=root>Kāhāmi puññāni anappakāni”. </span><br><p id=ja484:17.1><span class=root>So kosiyo attamano udaggo, </span><br><p id=ja484:17.2><span class=root>Annañca pānañcabhisaṅkharitvā; </span><br><p id=ja484:17.3><span class=root>Annena pānena pasannacitto, </span><br><p id=ja484:17.4><span class=root>Santappayi samaṇabrāhmaṇe cāti. </span><br><p id=ja484:18.1><span class=root>Sālikedārajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>