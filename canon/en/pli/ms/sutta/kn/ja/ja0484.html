<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0483.html>Previous</a><a href=/canon/en/pli/ms/sutta/kn/ja/ja0485.html>Next</a></div><p><div class=verse-container id=ja484:0.1><span>Jātaka </span></div><p><div class=verse-container id=ja484:0.2><span>Pakiṇṇakanipāta </span></div><p><div class=verse-container id=ja484:0.3><span>Sālikedāravagga </span></div><p><div class=verse-container id=ja484:0.4><span class=big-bold>1. Sālikedārajātaka </span></div><p><div class=verse-container id=ja484:1.1><span>“Sampannaṁ sālikedāraṁ, </span></div><p><div class=verse-container id=ja484:1.2><span>suvā bhuñjanti kosiya; </span></div><p><div class=verse-container id=ja484:1.3><span>Paṭivedemi te brahme, </span></div><p><div class=verse-container id=ja484:1.4><span>na ne vāretumussahe. </span></div><p><div class=verse-container id=ja484:2.1><span>Eko ca tattha sakuṇo, </span></div><p><div class=verse-container id=ja484:2.2><span>yo nesaṁ sabbasundaro; </span></div><p><div class=verse-container id=ja484:2.3><span>Bhutvā sāliṁ yathākāmaṁ, </span></div><p><div class=verse-container id=ja484:2.4><span>tuṇḍenādāya gacchati”. </span></div><p><div class=verse-container id=ja484:3.1><span>“Oḍḍentu vāḷapāsāni, </span></div><p><div class=verse-container id=ja484:3.2><span>yathā bajjhetha so dijo; </span></div><p><div class=verse-container id=ja484:3.3><span>Jīvañca naṁ gahetvāna, </span></div><p><div class=verse-container id=ja484:3.4><span>ānayehi mamantike”. </span></div><p><div class=verse-container id=ja484:4.1><span>“Ete bhutvā pivitvā ca, </span></div><p><div class=verse-container id=ja484:4.2><span>pakkamanti vihaṅgamā; </span></div><p><div class=verse-container id=ja484:4.3><span>Eko baddhosmi pāsena, </span></div><p><div class=verse-container id=ja484:4.4><span>kiṁ pāpaṁ pakataṁ mayā”. </span></div><p><div class=verse-container id=ja484:5.1><span>“Udaraṁ nūna aññesaṁ, </span></div><p><div class=verse-container id=ja484:5.2><span>suva accodaraṁ tava; </span></div><p><div class=verse-container id=ja484:5.3><span>Bhutvā sāliṁ yathākāmaṁ, </span></div><p><div class=verse-container id=ja484:5.4><span>tuṇḍenādāya gacchasi. </span></div><p><div class=verse-container id=ja484:6.1><span>Koṭṭhaṁ nu tattha pūresi, </span></div><p><div class=verse-container id=ja484:6.2><span>suva veraṁ nu te mayā; </span></div><p><div class=verse-container id=ja484:6.3><span>Puṭṭho me samma akkhāhi, </span></div><p><div class=verse-container id=ja484:6.4><span>kuhiṁ sāliṁ nidāhasi”. </span></div><p><div class=verse-container id=ja484:7.1><span>“Na me veraṁ tayā saddhiṁ, </span></div><p><div class=verse-container id=ja484:7.2><span>koṭṭho mayhaṁ na vijjati; </span></div><p><div class=verse-container id=ja484:7.3><span>Iṇaṁ muñcāmiṇaṁ dammi, </span></div><p><div class=verse-container id=ja484:7.4><span>sampatto koṭasimbaliṁ; </span></div><p><div class=verse-container id=ja484:7.5><span>Nidhimpi tattha nidahāmi, </span></div><p><div class=verse-container id=ja484:7.6><span>evaṁ jānāhi kosiya”. </span></div><p><div class=verse-container id=ja484:8.1><span>“Kīdisaṁ te iṇadānaṁ, </span></div><p><div class=verse-container id=ja484:8.2><span>iṇamokkho ca kīdiso; </span></div><p><div class=verse-container id=ja484:8.3><span>Nidhinidhānamakkhāhi, </span></div><p><div class=verse-container id=ja484:8.4><span>atha pāsā pamokkhasi”. </span></div><p><div class=verse-container id=ja484:9.1><span>“Ajātapakkhā taruṇā, </span></div><p><div class=verse-container id=ja484:9.2><span>puttakā mayha kosiya; </span></div><p><div class=verse-container id=ja484:9.3><span>Te maṁ bhatā bharissanti, </span></div><p><div class=verse-container id=ja484:9.4><span>tasmā tesaṁ iṇaṁ dade. </span></div><p><div class=verse-container id=ja484:10.1><span>Mātā pitā ca me vuddhā, </span></div><p><div class=verse-container id=ja484:10.2><span>jiṇṇakā gatayobbanā; </span></div><p><div class=verse-container id=ja484:10.3><span>Tesaṁ tuṇḍena hātūna, </span></div><p><div class=verse-container id=ja484:10.4><span>muñce pubbakataṁ iṇaṁ. </span></div><p><div class=verse-container id=ja484:11.1><span>Aññepi tattha sakuṇā, </span></div><p><div class=verse-container id=ja484:11.2><span>khīṇapakkhā sudubbalā; </span></div><p><div class=verse-container id=ja484:11.3><span>Tesaṁ puññatthiko dammi, </span></div><p><div class=verse-container id=ja484:11.4><span>taṁ nidhiṁ āhu paṇḍitā. </span></div><p><div class=verse-container id=ja484:12.1><span>Īdisaṁ me iṇadānaṁ, </span></div><p><div class=verse-container id=ja484:12.2><span>iṇamokkho ca īdiso; </span></div><p><div class=verse-container id=ja484:12.3><span>Nidhinidhānamakkhāmi, </span></div><p><div class=verse-container id=ja484:12.4><span>evaṁ jānāhi kosiya”. </span></div><p><div class=verse-container id=ja484:13.1><span>“Bhaddako vatayaṁ pakkhī, </span></div><p><div class=verse-container id=ja484:13.2><span>dijo paramadhammiko; </span></div><p><div class=verse-container id=ja484:13.3><span>Ekaccesu manussesu, </span></div><p><div class=verse-container id=ja484:13.4><span>ayaṁ dhammo na vijjati. </span></div><p><div class=verse-container id=ja484:14.1><span>Bhuñja sāliṁ yathākāmaṁ, </span></div><p><div class=verse-container id=ja484:14.2><span>saha sabbehi ñātibhi; </span></div><p><div class=verse-container id=ja484:14.3><span>Punāpi suva passemu, </span></div><p><div class=verse-container id=ja484:14.4><span>piyaṁ me tava dassanaṁ”. </span></div><p><div class=verse-container id=ja484:15.1><span>“Bhuttañca pītañca tavassamamhi, </span></div><p><div class=verse-container id=ja484:15.2><span>Ratī ca no kosiya te sakāse; </span></div><p><div class=verse-container id=ja484:15.3><span>Nikkhittadaṇḍesu dadāhi dānaṁ, </span></div><p><div class=verse-container id=ja484:15.4><span>Jiṇṇe ca mātāpitaro bharassu”. </span></div><p><div class=verse-container id=ja484:16.1><span>“Lakkhī vata me udapādi ajja, </span></div><p><div class=verse-container id=ja484:16.2><span>Yo addasāsiṁ pavaraṁ dijānaṁ; </span></div><p><div class=verse-container id=ja484:16.3><span>Suvassa sutvāna subhāsitāni, </span></div><p><div class=verse-container id=ja484:16.4><span>Kāhāmi puññāni anappakāni”. </span></div><p><div class=verse-container id=ja484:17.1><span>So kosiyo attamano udaggo, </span></div><p><div class=verse-container id=ja484:17.2><span>Annañca pānañcabhisaṅkharitvā; </span></div><p><div class=verse-container id=ja484:17.3><span>Annena pānena pasannacitto, </span></div><p><div class=verse-container id=ja484:17.4><span>Santappayi samaṇabrāhmaṇe cāti. </span></div><p><div class=verse-container id=ja484:18.1><span>Sālikedārajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0483.html>Previous</a><a href=/canon/en/pli/ms/sutta/kn/ja/ja0485.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>