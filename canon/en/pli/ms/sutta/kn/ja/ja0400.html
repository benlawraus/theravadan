<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0399.html>Previous</a><a href=/canon/en/pli/ms/sutta/kn/ja/ja0401.html>Next</a></div><p id=ja400:0.1><span class=root>Jātaka </span><br><p id=ja400:0.2><span class=root>Sattakanipāta </span><br><p id=ja400:0.3><span class=root>Kukkuvagga </span><br><p id=ja400:0.4><span class="root big-bold">5. Dabbhapupphajātaka </span><br><p id=ja400:1.1><span class=root>“Anutīracārī bhaddante, </span><br><p id=ja400:1.2><span class=root>sahāyamanudhāva maṁ; </span><br><p id=ja400:1.3><span class=root>Mahā me gahito maccho, </span><br><p id=ja400:1.4><span class=root>so maṁ harati vegasā”. </span><br><p id=ja400:2.1><span class=root>“Gambhīracārī bhaddante, </span><br><p id=ja400:2.2><span class=root>daḷhaṁ gaṇhāhi thāmasā; </span><br><p id=ja400:2.3><span class=root>Ahaṁ taṁ uddharissāmi, </span><br><p id=ja400:2.4><span class=root>supaṇṇo uragāmiva”. </span><br><p id=ja400:3.1><span class=root>“Vivādo no samuppanno, </span><br><p id=ja400:3.2><span class=root>dabbhapuppha suṇohi me; </span><br><p id=ja400:3.3><span class=root>Samehi medhagaṁ samma, </span><br><p id=ja400:3.4><span class=root>vivādo vūpasammataṁ”. </span><br><p id=ja400:4.1><span class=root>“Dhammaṭṭhohaṁ pure āsiṁ, </span><br><p id=ja400:4.2><span class=root>bahū aḍḍā me tīritā; </span><br><p id=ja400:4.3><span class=root>Samemi medhagaṁ samma, </span><br><p id=ja400:4.4><span class=root>vivādo vūpasammataṁ. </span><br><p id=ja400:5.1><span class=root>Anutīracāri naṅguṭṭhaṁ, </span><br><p id=ja400:5.2><span class=root>sīsaṁ gambhīracārino; </span><br><p id=ja400:5.3><span class=root>Accāyaṁ majjhimo khaṇḍo, </span><br><p id=ja400:5.4><span class=root>dhammaṭṭhassa bhavissati”. </span><br><p id=ja400:6.1><span class=root>“Cirampi bhakkho abhavissa, </span><br><p id=ja400:6.2><span class=root>sace na vivademase; </span><br><p id=ja400:6.3><span class=root>Asīsakaṁ anaṅguṭṭhaṁ, </span><br><p id=ja400:6.4><span class=root>siṅgālo harati rohitaṁ”. </span><br><p id=ja400:7.1><span class=root>“Yathāpi rājā nandeyya, </span><br><p id=ja400:7.2><span class=root>rajjaṁ laddhāna khattiyo; </span><br><p id=ja400:7.3><span class=root>Evāhamajja nandāmi, </span><br><p id=ja400:7.4><span class=root>disvā puṇṇamukhaṁ patiṁ. </span><br><p id=ja400:8.1><span class=root>Kathaṁ nu thalajo santo, </span><br><p id=ja400:8.2><span class=root>udake macchaṁ parāmasi; </span><br><p id=ja400:8.3><span class=root>Puṭṭho me samma akkhāhi, </span><br><p id=ja400:8.4><span class=root>kathaṁ adhigataṁ tayā”. </span><br><p id=ja400:9.1><span class=root>“Vivādena kisā honti, </span><br><p id=ja400:9.2><span class=root>vivādena dhanakkhayā; </span><br><p id=ja400:9.3><span class=root>Jīnā uddā vivādena, </span><br><p id=ja400:9.4><span class=root>bhuñja māyāvi rohitaṁ. </span><br><p id=ja400:10.1><span class=root>Evameva manussesu, </span><br><p id=ja400:10.2><span class=root>vivādo yattha jāyati; </span><br><p id=ja400:10.3><span class=root>Dhammaṭṭhaṁ paṭidhāvanti, </span><br><p id=ja400:10.4><span class=root>so hi nesaṁ vināyako; </span><br><p id=ja400:10.5><span class=root>Dhanāpi tattha jīyanti, </span><br><p id=ja400:10.6><span class=root>rājakoso pavaḍḍhatī”ti. </span><br><p id=ja400:11.1><span class=root>Dabbhapupphajātakaṁ pañcamaṁ. </span><br></main><footer class="container footer"><small><a href=/about>Contact info</a></small></footer>