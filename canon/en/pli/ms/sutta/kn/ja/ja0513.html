<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0512.html>Previous</a><a href=/canon/en/pli/ms/sutta/kn/ja/ja0514.html>Next</a></div><p id=ja513:0.1><span class=root>Jātaka </span><br><p id=ja513:0.2><span class=root>Tiṁsanipāta </span><br><p id=ja513:0.3><span class=root>Kiṁchandavagga </span><br><p id=ja513:0.4><span class="root big-bold">3. Jayaddisajātaka </span><br><p id=ja513:1.1><span class=root>“Cirassaṁ vata me udapādi ajja, </span><br><p id=ja513:1.2><span class=root>Bhakkho mahā sattamibhattakāle; </span><br><p id=ja513:1.3><span class=root>Kutosi ko vāsi tadiṅgha brūhi, </span><br><p id=ja513:1.4><span class=root>Ācikkha jātiṁ vidito yathāsi”. </span><br><p id=ja513:2.1><span class=root>“Pañcālarājā migavaṁ paviṭṭho, </span><br><p id=ja513:2.2><span class=root>Jayaddiso nāma yadissuto te; </span><br><p id=ja513:2.3><span class=root>Carāmi kacchāni vanāni cāhaṁ, </span><br><p id=ja513:2.4><span class=root>Pasadaṁ imaṁ khāda mamajja muñca”. </span><br><p id=ja513:3.1><span class=root>“Seneva tvaṁ paṇasi sassamāno, </span><br><p id=ja513:3.2><span class=root>Mamesa bhakkho pasado yaṁ vadesi; </span><br><p id=ja513:3.3><span class=root>Taṁ khādiyāna pasadaṁ jighaññaṁ, </span><br><p id=ja513:3.4><span class=root>Khādissaṁ pacchā na vilāpakālo”. </span><br><p id=ja513:4.1><span class=root>“Na catthi mokkho mama nikkayena, </span><br><p id=ja513:4.2><span class=root>Gantvāna paccāgamanāya paṇhe; </span><br><p id=ja513:4.3><span class=root>Taṁ saṅgaraṁ brāhmaṇassappadāya, </span><br><p id=ja513:4.4><span class=root>Saccānurakkhī punarāvajissaṁ”. </span><br><p id=ja513:5.1><span class=root>“Kiṁ kammajātaṁ anutappate tvaṁ, </span><br><p id=ja513:5.2><span class=root>Pattaṁ samīpaṁ maraṇassa rāja; </span><br><p id=ja513:5.3><span class=root>Ācikkha me taṁ api sakkuṇemu, </span><br><p id=ja513:5.4><span class=root>Anujānituṁ āgamanāya paṇhe”. </span><br><p id=ja513:6.1><span class=root>“Katā mayā brāhmaṇassa dhanāsā, </span><br><p id=ja513:6.2><span class=root>Taṁ saṅgaraṁ paṭimukkaṁ na muttaṁ; </span><br><p id=ja513:6.3><span class=root>Taṁ saṅgaraṁ brāhmaṇassappadāya, </span><br><p id=ja513:6.4><span class=root>Saccānurakkhī punarāvajissaṁ”. </span><br><p id=ja513:7.1><span class=root>“Yā te katā brāhmaṇassa dhanāsā, </span><br><p id=ja513:7.2><span class=root>Taṁ saṅgaraṁ paṭimukkaṁ na muttaṁ; </span><br><p id=ja513:7.3><span class=root>Taṁ saṅgaraṁ brāhmaṇassappadāya, </span><br><p id=ja513:7.4><span class=root>Saccānurakkhī punarāvajassu”. </span><br><p id=ja513:8.1><span class=root>Mutto ca so porisādassa hatthā, </span><br><p id=ja513:8.2><span class=root>Gantvā sakaṁ mandiraṁ kāmakāmī; </span><br><p id=ja513:8.3><span class=root>Taṁ saṅgaraṁ brāhmaṇassappadāya, </span><br><p id=ja513:8.4><span class=root>Āmantayī puttamalīnasattaṁ. </span><br><p id=ja513:9.1><span class=root>“Ajjeva rajjaṁ abhisiñcayassu, </span><br><p id=ja513:9.2><span class=root>Dhammaṁ cara sesu paresu cāpi; </span><br><p id=ja513:9.3><span class=root>Adhammakāro ca te māhu raṭṭhe, </span><br><p id=ja513:9.4><span class=root>Gacchāmahaṁ porisādassa ñatte”. </span><br><p id=ja513:10.1><span class=root>“Kiṁ kamma kubbaṁ tava deva pāva, </span><br><p id=ja513:10.2><span class=root>Nārādhayī taṁ tadicchāmi sotuṁ; </span><br><p id=ja513:10.3><span class=root>Yamajja rajjamhi udassaye tuvaṁ, </span><br><p id=ja513:10.4><span class=root>Rajjampi niccheyyaṁ tayā vināhaṁ”. </span><br><p id=ja513:11.1><span class=root>“Na kammunā vā vacasā va tāta, </span><br><p id=ja513:11.2><span class=root>Aparādhitohaṁ tuviyaṁ sarāmi; </span><br><p id=ja513:11.3><span class=root>Sandhiñca katvā purisādakena, </span><br><p id=ja513:11.4><span class=root>Saccānurakkhī punāhaṁ gamissaṁ”. </span><br><p id=ja513:12.1><span class=root>“Ahaṁ gamissāmi idheva hohi, </span><br><p id=ja513:12.2><span class=root>Natthi tato jīvato vippamokkho; </span><br><p id=ja513:12.3><span class=root>Sace tuvaṁ gacchasiyeva rāja, </span><br><p id=ja513:12.4><span class=root>Ahampi gacchāmi ubho na homa”. </span><br><p id=ja513:13.1><span class=root>“Addhā hi tāta satānesa dhammo, </span><br><p id=ja513:13.2><span class=root>Maraṇā ca me dukkhataraṁ tadassa; </span><br><p id=ja513:13.3><span class=root>Kammāsapādo taṁ yadā pacitvā, </span><br><p id=ja513:13.4><span class=root>Pasayha khāde bhidā rukkhasūle”. </span><br><p id=ja513:14.1><span class=root>“Pāṇena te pāṇamahaṁ nimissaṁ, </span><br><p id=ja513:14.2><span class=root>Mā tvaṁ agā porisādassa ñatte; </span><br><p id=ja513:14.3><span class=root>Etañca te pāṇamahaṁ nimissaṁ, </span><br><p id=ja513:14.4><span class=root>Tasmā mataṁ jīvitassa vaṇṇemi”. </span><br><p id=ja513:15.1><span class=root>Tato have dhitimā rājaputto, </span><br><p id=ja513:15.2><span class=root>Vanditvā mātu ca pitu ca pāde; </span><br><p id=ja513:15.3><span class=root>Dukhinissa mātā nipatā pathabyā, </span><br><p id=ja513:15.4><span class=root>Pitāssa paggayha bhujāni kandati. </span><br><p id=ja513:16.1><span class=root>Taṁ gacchantaṁ tāva pitā viditvā, </span><br><p id=ja513:16.2><span class=root>Parammukho vandati pañjalīko; </span><br><p id=ja513:16.3><span class=root>“Somo ca rājā varuṇo ca rājā, </span><br><p id=ja513:16.4><span class=root>Pajāpatī candimā sūriyo ca; </span><br><p id=ja513:16.5><span class=root>Etehi gutto purisādakamhā, </span><br><p id=ja513:16.6><span class=root>Anuññāto sotthi paccehi tāta”. </span><br><p id=ja513:17.1><span class=root>“Yaṁ daṇḍakirañño gatassa mātā, </span><br><p id=ja513:17.2><span class=root>Rāmassakāsi sotthānaṁ suguttā; </span><br><p id=ja513:17.3><span class=root>Taṁ te ahaṁ sotthānaṁ karomi, </span><br><p id=ja513:17.4><span class=root>Etena saccena sarantu devā; </span><br><p id=ja513:17.5><span class=root>Anuññāto sotthi paccehi putta”. </span><br><p id=ja513:18.1><span class=root>“Āvī raho vāpi manopadosaṁ, </span><br><p id=ja513:18.2><span class=root>Nāhaṁ sare jātu malīnasatte; </span><br><p id=ja513:18.3><span class=root>Etena saccena sarantu devā, </span><br><p id=ja513:18.4><span class=root>Anuññāto sotthi paccehi bhātika”. </span><br><p id=ja513:19.1><span class=root>“Yasmā ca me anadhimanosi sāmi, </span><br><p id=ja513:19.2><span class=root>Na cāpi me manasā appiyosi; </span><br><p id=ja513:19.3><span class=root>Etena saccena sarantu devā, </span><br><p id=ja513:19.4><span class=root>Anuññāto sotthi paccehi sāmi”. </span><br><p id=ja513:20.1><span class=root>“Brahā ujū cārumukho kutosi, </span><br><p id=ja513:20.2><span class=root>Na maṁ pajānāsi vane vasantaṁ; </span><br><p id=ja513:20.3><span class=root>Luddaṁ maṁ ñatvā ‘purisādako’ti, </span><br><p id=ja513:20.4><span class=root>Ko sotthimājānamidhāvajeyya”. </span><br><p id=ja513:21.1><span class=root>“Jānāmi ludda purisādako tvaṁ, </span><br><p id=ja513:21.2><span class=root>Na taṁ na jānāmi vane vasantaṁ; </span><br><p id=ja513:21.3><span class=root>Ahañca puttosmi jayaddisassa, </span><br><p id=ja513:21.4><span class=root>Mamajja khāda pituno pamokkhā”. </span><br><p id=ja513:22.1><span class=root>“Jānāmi puttoti jayaddisassa, </span><br><p id=ja513:22.2><span class=root>Tathā hi vo mukhavaṇṇo ubhinnaṁ; </span><br><p id=ja513:22.3><span class=root>Sudukkaraññeva kataṁ tavedaṁ, </span><br><p id=ja513:22.4><span class=root>Yo mattumicche pituno pamokkhā”. </span><br><p id=ja513:23.1><span class=root>“Na dukkaraṁ kiñci mahettha maññe, </span><br><p id=ja513:23.2><span class=root>Yo mattumicche pituno pamokkhā; </span><br><p id=ja513:23.3><span class=root>Mātu ca hetu paraloka gantvā, </span><br><p id=ja513:23.4><span class=root>Sukhena saggena ca sampayutto”. </span><br><p id=ja513:24.1><span class=root>“Ahañca kho attano pāpakiriyaṁ, </span><br><p id=ja513:24.2><span class=root>Āvī raho vāpi sare na jātu; </span><br><p id=ja513:24.3><span class=root>Saṅkhātajātīmaraṇohamasmi, </span><br><p id=ja513:24.4><span class=root>Yatheva me idha tathā parattha. </span><br><p id=ja513:25.1><span class=root>Khādajja maṁ dāni mahānubhāva, </span><br><p id=ja513:25.2><span class=root>Karassu kiccāni imaṁ sarīraṁ; </span><br><p id=ja513:25.3><span class=root>Rukkhassa vā te papatāmi aggā, </span><br><p id=ja513:25.4><span class=root>Chādayamāno mayhaṁ tvamadesi maṁsaṁ”. </span><br><p id=ja513:26.1><span class=root>“Idañca te ruccati rājaputta, </span><br><p id=ja513:26.2><span class=root>Cajesi pāṇaṁ pituno pamokkhā; </span><br><p id=ja513:26.3><span class=root>Tasmā hi so tvaṁ taramānarūpo, </span><br><p id=ja513:26.4><span class=root>Sambhañja kaṭṭhāni jalehi aggiṁ”. </span><br><p id=ja513:27.1><span class=root>Tato have dhitimā rājaputto, </span><br><p id=ja513:27.2><span class=root>Dāruṁ samāhatvā mahantamaggiṁ; </span><br><p id=ja513:27.3><span class=root>Sandīpayitvā paṭivedayittha, </span><br><p id=ja513:27.4><span class=root>“Ādīpito dāni mahāyamaggi”. </span><br><p id=ja513:28.1><span class=root>“Khādajja maṁ dāni pasayhakāri, </span><br><p id=ja513:28.2><span class=root>Kiṁ maṁ muhuṁ pekkhasi haṭṭhalomo; </span><br><p id=ja513:28.3><span class=root>Tathā tathā tuyhamahaṁ karomi, </span><br><p id=ja513:28.4><span class=root>Yathā yathā maṁ chādayamāno adesi”. </span><br><p id=ja513:29.1><span class=root>“Ko tādisaṁ arahati khāditāye, </span><br><p id=ja513:29.2><span class=root>Dhamme ṭhitaṁ saccavādiṁ vadaññuṁ; </span><br><p id=ja513:29.3><span class=root>Muddhāpi tassa viphaleyya sattadhā, </span><br><p id=ja513:29.4><span class=root>Yo tādisaṁ saccavādiṁ adeyya”. </span><br><p id=ja513:30.1><span class=root>“Idañhi so brāhmaṇaṁ maññamāno, </span><br><p id=ja513:30.2><span class=root>Saso avāsesi sake sarīre; </span><br><p id=ja513:30.3><span class=root>Teneva so candimā devaputto, </span><br><p id=ja513:30.4><span class=root>Sasatthuto kāmaduhajja yakkha”. </span><br><p id=ja513:31.1><span class=root>“Cando yathā rāhumukhā pamutto, </span><br><p id=ja513:31.2><span class=root>Virocate pannaraseva bhāṇumā; </span><br><p id=ja513:31.3><span class=root>Evaṁ tuvaṁ porisādā pamutto, </span><br><p id=ja513:31.4><span class=root>Viroca kapile mahānubhāva; </span><br><p id=ja513:31.5><span class=root>Āmodayaṁ pitaraṁ mātarañca, </span><br><p id=ja513:31.6><span class=root>Sabbo ca te nandatu ñātipakkho”. </span><br><p id=ja513:32.1><span class=root>Tato have dhitimā rājaputto, </span><br><p id=ja513:32.2><span class=root>Katañjalī pariyāya porisādaṁ; </span><br><p id=ja513:32.3><span class=root>Anuññāto sotthi sukhī arogo, </span><br><p id=ja513:32.4><span class=root>Paccāgamā kapilamalīnasatto. </span><br><p id=ja513:33.1><span class=root>Taṁ negamā jānapadā ca sabbe, </span><br><p id=ja513:33.2><span class=root>Hatthārohā rathikā pattikā ca; </span><br><p id=ja513:33.3><span class=root>Namassamānā pañjalikā upāgamuṁ, </span><br><p id=ja513:33.4><span class=root>“Namatthu te dukkarakārakosī”ti. </span><br><p id=ja513:34.1><span class=root>Jayaddisajātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>