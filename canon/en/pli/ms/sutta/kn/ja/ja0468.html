<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0467.html>Previous</a><a href=/canon/en/pli/ms/sutta/kn/ja/ja0469.html>Next</a></div><p id=ja468:0.1><span class=root>Jātaka </span><br><p id=ja468:0.2><span class=root>Dvādasakanipāta </span><br><p id=ja468:0.3><span class=root>Cūḷakuṇālavagga </span><br><p id=ja468:0.4><span class="root big-bold">5. Janasandhajātaka </span><br><p id=ja468:1.1><span class=root>“Dasa khalu imāni ṭhānāni, </span><br><p id=ja468:1.2><span class=root>Yāni pubbe akaritvā; </span><br><p id=ja468:1.3><span class=root>Sa pacchā manutappati, </span><br><p id=ja468:1.4><span class=root>Iccevāha janasandho. </span><br><p id=ja468:2.1><span class=root>Aladdhā vittaṁ tappati, </span><br><p id=ja468:2.2><span class=root>pubbe asamudānitaṁ; </span><br><p id=ja468:2.3><span class=root>Na pubbe dhanamesissaṁ, </span><br><p id=ja468:2.4><span class=root>iti pacchānutappati. </span><br><p id=ja468:3.1><span class=root>Sakyarūpaṁ pure santaṁ, </span><br><p id=ja468:3.2><span class=root>mayā sippaṁ na sikkhitaṁ; </span><br><p id=ja468:3.3><span class=root>Kicchā vutti asippassa, </span><br><p id=ja468:3.4><span class=root>iti pacchānutappati. </span><br><p id=ja468:4.1><span class=root>Kūṭavedī pure āsiṁ, </span><br><p id=ja468:4.2><span class=root>pisuṇo piṭṭhimaṁsiko; </span><br><p id=ja468:4.3><span class=root>Caṇḍo ca pharuso cāpi, </span><br><p id=ja468:4.4><span class=root>iti pacchānutappati. </span><br><p id=ja468:5.1><span class=root>Pāṇātipātī pure āsiṁ, </span><br><p id=ja468:5.2><span class=root>luddo cāpi anāriyo; </span><br><p id=ja468:5.3><span class=root>Bhūtānaṁ nāpacāyissaṁ, </span><br><p id=ja468:5.4><span class=root>iti pacchānutappati. </span><br><p id=ja468:6.1><span class=root>Bahūsu vata santīsu, </span><br><p id=ja468:6.2><span class=root>anāpādāsu itthisu; </span><br><p id=ja468:6.3><span class=root>Paradāraṁ asevissaṁ, </span><br><p id=ja468:6.4><span class=root>iti pacchānutappati. </span><br><p id=ja468:7.1><span class=root>Bahumhi vata santamhi, </span><br><p id=ja468:7.2><span class=root>annapāne upaṭṭhite; </span><br><p id=ja468:7.3><span class=root>Na pubbe adadaṁ dānaṁ, </span><br><p id=ja468:7.4><span class=root>iti pacchānutappati. </span><br><p id=ja468:8.1><span class=root>Mātaraṁ pitarañcāpi, </span><br><p id=ja468:8.2><span class=root>jiṇṇakaṁ gatayobbanaṁ; </span><br><p id=ja468:8.3><span class=root>Pahu santo na posissaṁ, </span><br><p id=ja468:8.4><span class=root>iti pacchānutappati. </span><br><p id=ja468:9.1><span class=root>Ācariyamanusatthāraṁ, </span><br><p id=ja468:9.2><span class=root>sabbakāmarasāharaṁ; </span><br><p id=ja468:9.3><span class=root>Pitaraṁ atimaññissaṁ, </span><br><p id=ja468:9.4><span class=root>iti pacchānutappati. </span><br><p id=ja468:10.1><span class=root>Samaṇe brāhmaṇe cāpi, </span><br><p id=ja468:10.2><span class=root>sīlavante bahussute; </span><br><p id=ja468:10.3><span class=root>Na pubbe payirupāsissaṁ, </span><br><p id=ja468:10.4><span class=root>iti pacchānutappati. </span><br><p id=ja468:11.1><span class=root>Sādhu hoti tapo ciṇṇo, </span><br><p id=ja468:11.2><span class=root>santo ca payirupāsito; </span><br><p id=ja468:11.3><span class=root>Na ca pubbe tapo ciṇṇo, </span><br><p id=ja468:11.4><span class=root>iti pacchānutappati. </span><br><p id=ja468:12.1><span class=root>Yo ca etāni ṭhānāni, </span><br><p id=ja468:12.2><span class=root>yoniso paṭipajjati; </span><br><p id=ja468:12.3><span class=root>Karaṁ purisakiccāni, </span><br><p id=ja468:12.4><span class=root>sa pacchā nānutappatī”ti. </span><br><p id=ja468:13.1><span class=root>Janasandhajātakaṁ pañcamaṁ. </span><br></main><footer class="container footer"><small><a href=/about/>Contact info</a></small></footer>