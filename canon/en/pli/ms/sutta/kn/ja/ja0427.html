<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0426.html>Previous</a><a href=/canon/en/pli/ms/sutta/kn/ja/ja0428.html>Next</a></div><p id=ja427:0.1><span class=root>Jātaka </span><br><p id=ja427:0.2><span class=root>Navakanipāta </span><br><p id=ja427:0.3><span class=root>Gijjhavagga </span><br><p id=ja427:0.4><span class="root big-bold">1. Gijjhajātaka </span><br><p id=ja427:1.1><span class=root>“Parisaṅkupatho nāma, </span><br><p id=ja427:1.2><span class=root>gijjhapantho sanantano; </span><br><p id=ja427:1.3><span class=root>Tatrāsi mātāpitaro, </span><br><p id=ja427:1.4><span class=root>gijjho posesi jiṇṇake; </span><br><p id=ja427:1.5><span class=root>Tesaṁ ajagaramedaṁ, </span><br><p id=ja427:1.6><span class=root>accahāsi bahuttaso. </span><br><p id=ja427:2.1><span class=root>Pitā ca puttaṁ avaca, </span><br><p id=ja427:2.2><span class=root>Jānaṁ uccaṁ papātinaṁ; </span><br><p id=ja427:2.3><span class=root>Supattaṁ thāmasampannaṁ, </span><br><p id=ja427:2.4><span class=root>Tejassiṁ dūragāminaṁ. </span><br><p id=ja427:3.1><span class=root>Pariplavantaṁ pathaviṁ, </span><br><p id=ja427:3.2><span class=root>yadā tāta vijānahi; </span><br><p id=ja427:3.3><span class=root>Sāgarena parikkhittaṁ, </span><br><p id=ja427:3.4><span class=root>cakkaṁva parimaṇḍalaṁ; </span><br><p id=ja427:3.5><span class=root>Tato tāta nivattassu, </span><br><p id=ja427:3.6><span class=root>māssu etto paraṁ gami. </span><br><p id=ja427:4.1><span class=root>Udapattosi vegena, </span><br><p id=ja427:4.2><span class=root>balī pakkhī dijuttamo; </span><br><p id=ja427:4.3><span class=root>Olokayanto vakkaṅgo, </span><br><p id=ja427:4.4><span class=root>pabbatāni vanāni ca. </span><br><p id=ja427:5.1><span class=root>Addassa pathaviṁ gijjho, </span><br><p id=ja427:5.2><span class=root>yathāsāsi pitussutaṁ; </span><br><p id=ja427:5.3><span class=root>Sāgarena parikkhittaṁ, </span><br><p id=ja427:5.4><span class=root>cakkaṁva parimaṇḍalaṁ. </span><br><p id=ja427:6.1><span class=root>Tañca so samatikkamma, </span><br><p id=ja427:6.2><span class=root>paramevaccavattatha; </span><br><p id=ja427:6.3><span class=root>Tañca vātasikhā tikkhā, </span><br><p id=ja427:6.4><span class=root>accahāsi baliṁ dijaṁ. </span><br><p id=ja427:7.1><span class=root>Nāsakkhātigato poso, </span><br><p id=ja427:7.2><span class=root>punadeva nivattituṁ; </span><br><p id=ja427:7.3><span class=root>Dijo byasanamāpādi, </span><br><p id=ja427:7.4><span class=root>verambhānaṁ vasaṁ gato. </span><br><p id=ja427:8.1><span class=root>Tassa puttā ca dārā ca, </span><br><p id=ja427:8.2><span class=root>ye caññe anujīvino; </span><br><p id=ja427:8.3><span class=root>Sabbe byasanamāpāduṁ, </span><br><p id=ja427:8.4><span class=root>anovādakare dije. </span><br><p id=ja427:9.1><span class=root>Evampi idha vuḍḍhānaṁ, </span><br><p id=ja427:9.2><span class=root>yo vākyaṁ nāvabujjhati; </span><br><p id=ja427:9.3><span class=root>Atisīmacaro ditto, </span><br><p id=ja427:9.4><span class=root>gijjhovātītasāsano; </span><br><p id=ja427:9.5><span class=root>Sa ve byasanaṁ pappoti, </span><br><p id=ja427:9.6><span class=root>akatvā vuḍḍhasāsanan”ti. </span><br><p id=ja427:10.1><span class=root>Gijjhajātakaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>