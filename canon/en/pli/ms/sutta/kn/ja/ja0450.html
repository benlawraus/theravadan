<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0449.html>Previous</a><a href=/canon/en/pli/ms/sutta/kn/ja/ja0451.html>Next</a></div><p id=ja450:0.1><span class=root>Jātaka </span><br><p id=ja450:0.2><span class=root>Dasakanipāta </span><br><p id=ja450:0.3><span class=root>Catudvāravagga </span><br><p id=ja450:0.4><span class="root big-bold">12. Bilārakosiyajātaka </span><br><p id=ja450:1.1><span class=root>“Apacantāpi dicchanti, </span><br><p id=ja450:1.2><span class=root>santo laddhāna bhojanaṁ; </span><br><p id=ja450:1.3><span class=root>Kimeva tvaṁ pacamāno, </span><br><p id=ja450:1.4><span class=root>yaṁ na dajjā na taṁ samaṁ. </span><br><p id=ja450:2.1><span class=root>Maccherā ca pamādā ca, </span><br><p id=ja450:2.2><span class=root>evaṁ dānaṁ na diyyati; </span><br><p id=ja450:2.3><span class=root>Puññaṁ ākaṅkhamānena, </span><br><p id=ja450:2.4><span class=root>deyyaṁ hoti vijānatā. </span><br><p id=ja450:3.1><span class=root>Yasseva bhīto na dadāti maccharī, </span><br><p id=ja450:3.2><span class=root>Tadevādadato bhayaṁ; </span><br><p id=ja450:3.3><span class=root>Jighacchā ca pipāsā ca, </span><br><p id=ja450:3.4><span class=root>Yassa bhāyati maccharī; </span><br><p id=ja450:3.5><span class=root>Tameva bālaṁ phusati, </span><br><p id=ja450:3.6><span class=root>Asmiṁ loke paramhi ca. </span><br><p id=ja450:4.1><span class=root>Tasmā vineyya maccheraṁ, </span><br><p id=ja450:4.2><span class=root>dajjā dānaṁ malābhibhū; </span><br><p id=ja450:4.3><span class=root>Puññāni paralokasmiṁ, </span><br><p id=ja450:4.4><span class=root>patiṭṭhā honti pāṇinaṁ”. </span><br><p id=ja450:5.1><span class=root>“Duddadaṁ dadamānānaṁ, </span><br><p id=ja450:5.2><span class=root>dukkaraṁ kamma kubbataṁ; </span><br><p id=ja450:5.3><span class=root>Asanto nānukubbanti, </span><br><p id=ja450:5.4><span class=root>sataṁ dhammo durannayo. </span><br><p id=ja450:6.1><span class=root>Tasmā satañca asataṁ, </span><br><p id=ja450:6.2><span class=root>nānā hoti ito gati; </span><br><p id=ja450:6.3><span class=root>Asanto nirayaṁ yanti, </span><br><p id=ja450:6.4><span class=root>santo saggaparāyaṇā”. </span><br><p id=ja450:7.1><span class=root>“Appasmeke pavecchanti, </span><br><p id=ja450:7.2><span class=root>bahuneke na dicchare; </span><br><p id=ja450:7.3><span class=root>Appasmā dakkhiṇā dinnā, </span><br><p id=ja450:7.4><span class=root>sahassena samaṁ mitā”. </span><br><p id=ja450:8.1><span class=root>“Dhammaṁ care yopi samuñchakaṁ care, </span><br><p id=ja450:8.2><span class=root>Dārañca posaṁ dadamappakasmiṁ; </span><br><p id=ja450:8.3><span class=root>Sataṁ sahassānaṁ sahassayāginaṁ, </span><br><p id=ja450:8.4><span class=root>Kalampi nāgghanti tathāvidhassa te”. </span><br><p id=ja450:9.1><span class=root>“Kenesa yañño vipulo mahagghato, </span><br><p id=ja450:9.2><span class=root>Samena dinnassa na agghameti; </span><br><p id=ja450:9.3><span class=root>Kathaṁ sataṁ sahassānaṁ sahassayāginaṁ, </span><br><p id=ja450:9.4><span class=root>Kalampi nāgghanti tathāvidhassa te”. </span><br><p id=ja450:10.1><span class=root>“Dadanti heke visame niviṭṭhā, </span><br><p id=ja450:10.2><span class=root>Chetvā vadhitvā atha socayitvā; </span><br><p id=ja450:10.3><span class=root>Sā dakkhiṇā assumukhā sadaṇḍā, </span><br><p id=ja450:10.4><span class=root>Samena dinnassa na agghameti; </span><br><p id=ja450:10.5><span class=root>Evaṁ sataṁ sahassānaṁ sahassayāginaṁ, </span><br><p id=ja450:10.6><span class=root>Kalampi nāgghanti tathāvidhassa te”ti. </span><br><p id=ja450:11.1><span class=root>Bilārakosiyajātakaṁ dvādasamaṁ. </span><br></main><footer class="container footer"><small><a href=/about/>Contact info</a></small></footer>