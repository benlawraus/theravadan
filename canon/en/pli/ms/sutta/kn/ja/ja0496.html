<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0495.html>Previous</a><a href=/canon/en/pli/ms/sutta/kn/ja/ja0497.html>Next</a></div><p id=ja496:0.1><span class=root>Jātaka </span><br><p id=ja496:0.2><span class=root>Pakiṇṇakanipāta </span><br><p id=ja496:0.3><span class=root>Sālikedāravagga </span><br><p id=ja496:0.4><span class="root big-bold">13. Bhikkhāparamparajātaka </span><br><p id=ja496:1.1><span class=root>“Sukhumālarūpaṁ disvā, </span><br><p id=ja496:1.2><span class=root>raṭṭhā vivanamāgataṁ; </span><br><p id=ja496:1.3><span class=root>Kūṭāgāravarūpetaṁ, </span><br><p id=ja496:1.4><span class=root>mahāsayanamupāsitaṁ. </span><br><p id=ja496:2.1><span class=root>Tassa te pemakenāhaṁ, </span><br><p id=ja496:2.2><span class=root>adāsiṁ vaḍḍhamodanaṁ; </span><br><p id=ja496:2.3><span class=root>Sālīnaṁ vicitaṁ bhattaṁ, </span><br><p id=ja496:2.4><span class=root>suciṁ maṁsūpasecanaṁ. </span><br><p id=ja496:3.1><span class=root>Taṁ tvaṁ bhattaṁ paṭiggayha, </span><br><p id=ja496:3.2><span class=root>brāhmaṇassa adāsayi; </span><br><p id=ja496:3.3><span class=root>Attānaṁ anasitvāna, </span><br><p id=ja496:3.4><span class=root>koyaṁ dhammo namatthu te”. </span><br><p id=ja496:4.1><span class=root>“Ācariyo brāhmaṇo mayhaṁ, </span><br><p id=ja496:4.2><span class=root>kiccākiccesu byāvaṭo; </span><br><p id=ja496:4.3><span class=root>Garu ca āmantanīyo ca, </span><br><p id=ja496:4.4><span class=root>dātumarahāmi bhojanaṁ”. </span><br><p id=ja496:5.1><span class=root>“Brāhmaṇaṁ dāni pucchāmi, </span><br><p id=ja496:5.2><span class=root>gotamaṁ rājapūjitaṁ; </span><br><p id=ja496:5.3><span class=root>Rājā te bhattaṁ pādāsi, </span><br><p id=ja496:5.4><span class=root>suciṁ maṁsūpasecanaṁ. </span><br><p id=ja496:6.1><span class=root>Taṁ tvaṁ bhattaṁ paṭiggayha, </span><br><p id=ja496:6.2><span class=root>isissa bhojanaṁ adā; </span><br><p id=ja496:6.3><span class=root>Akhettaññūsi dānassa, </span><br><p id=ja496:6.4><span class=root>koyaṁ dhammo namatthu te”. </span><br><p id=ja496:7.1><span class=root>“Bharāmi puttadāre ca, </span><br><p id=ja496:7.2><span class=root>gharesu gadhito ahaṁ; </span><br><p id=ja496:7.3><span class=root>Bhuñje mānusake kāme, </span><br><p id=ja496:7.4><span class=root>anusāsāmi rājino. </span><br><p id=ja496:8.1><span class=root>Āraññikassa isino, </span><br><p id=ja496:8.2><span class=root>cirarattaṁ tapassino; </span><br><p id=ja496:8.3><span class=root>Vuḍḍhassa bhāvitattassa, </span><br><p id=ja496:8.4><span class=root>dātumarahāmi bhojanaṁ”. </span><br><p id=ja496:9.1><span class=root>“Isiñca dāni pucchāmi, </span><br><p id=ja496:9.2><span class=root>kisaṁ dhamanisanthataṁ; </span><br><p id=ja496:9.3><span class=root>Parūḷhakacchanakhalomaṁ, </span><br><p id=ja496:9.4><span class=root>paṅkadantaṁ rajassiraṁ. </span><br><p id=ja496:10.1><span class=root>Eko araññe viharasi, </span><br><p id=ja496:10.2><span class=root>nāvakaṅkhasi jīvitaṁ; </span><br><p id=ja496:10.3><span class=root>Bhikkhu kena tayā seyyo, </span><br><p id=ja496:10.4><span class=root>yassa tvaṁ bhojanaṁ adā”. </span><br><p id=ja496:11.1><span class=root>“Khaṇantālukalambāni, </span><br><p id=ja496:11.2><span class=root>bilālitakkalāni ca; </span><br><p id=ja496:11.3><span class=root>Dhunaṁ sāmākanīvāraṁ, </span><br><p id=ja496:11.4><span class=root>saṅghāriyaṁ pasāriyaṁ. </span><br><p id=ja496:12.1><span class=root>Sākaṁ bhisaṁ madhuṁ maṁsaṁ, </span><br><p id=ja496:12.2><span class=root>Badarāmalakāni ca; </span><br><p id=ja496:12.3><span class=root>Tāni āharitvā bhuñjāmi, </span><br><p id=ja496:12.4><span class=root>Atthi me so pariggaho. </span><br><p id=ja496:13.1><span class=root>Pacanto apacantassa, </span><br><p id=ja496:13.2><span class=root>amamassa sakiñcano; </span><br><p id=ja496:13.3><span class=root>Anādānassa sādāno, </span><br><p id=ja496:13.4><span class=root>dātumarahāmi bhojanaṁ”. </span><br><p id=ja496:14.1><span class=root>“Bhikkhuñca dāni pucchāmi, </span><br><p id=ja496:14.2><span class=root>tuṇhīmāsīna subbataṁ; </span><br><p id=ja496:14.3><span class=root>Isi te bhattaṁ pādāsi, </span><br><p id=ja496:14.4><span class=root>suciṁ maṁsūpasecanaṁ. </span><br><p id=ja496:15.1><span class=root>Taṁ tvaṁ bhattaṁ paṭiggayha, </span><br><p id=ja496:15.2><span class=root>tuṇhī bhuñjasi ekako; </span><br><p id=ja496:15.3><span class=root>Nāññaṁ kañci nimantesi, </span><br><p id=ja496:15.4><span class=root>koyaṁ dhammo namatthu te”. </span><br><p id=ja496:16.1><span class=root>“Na pacāmi na pācemi, </span><br><p id=ja496:16.2><span class=root>na chindāmi na chedaye; </span><br><p id=ja496:16.3><span class=root>Taṁ maṁ akiñcanaṁ ñatvā, </span><br><p id=ja496:16.4><span class=root>sabbapāpehi ārataṁ. </span><br><p id=ja496:17.1><span class=root>Vāmena bhikkhamādāya, </span><br><p id=ja496:17.2><span class=root>dakkhiṇena kamaṇḍaluṁ; </span><br><p id=ja496:17.3><span class=root>Isi me bhattaṁ pādāsi, </span><br><p id=ja496:17.4><span class=root>suciṁ maṁsūpasecanaṁ. </span><br><p id=ja496:18.1><span class=root>Ete hi dātumarahanti, </span><br><p id=ja496:18.2><span class=root>samamā sapariggahā; </span><br><p id=ja496:18.3><span class=root>Paccanīkamahaṁ maññe, </span><br><p id=ja496:18.4><span class=root>yo dātāraṁ nimantaye”. </span><br><p id=ja496:19.1><span class=root>“Atthāya vata me ajja, </span><br><p id=ja496:19.2><span class=root>idhāgacchi rathesabho; </span><br><p id=ja496:19.3><span class=root>Sohaṁ ajja pajānāmi, </span><br><p id=ja496:19.4><span class=root>yattha dinnaṁ mahapphalaṁ. </span><br><p id=ja496:20.1><span class=root>Raṭṭhesu giddhā rājāno, </span><br><p id=ja496:20.2><span class=root>Kiccākiccesu brāhmaṇā; </span><br><p id=ja496:20.3><span class=root>Isī mūlaphale giddhā, </span><br><p id=ja496:20.4><span class=root>Vippamuttā ca bhikkhavo”ti. </span><br><p id=ja496:21.1><span class=root>Bhikkhāparamparajātakaṁ terasamaṁ. </span><br><p id=ja496:22.1><span class=root>Pakiṇṇakanipātaṁ niṭṭhitaṁ. </span><br><p id=ja496:23.1><span class=root>Tassuddānaṁ </span><br><p id=ja496:24.1><span class=root>Suva kinnara mukka kharājinaso, </span><br><p id=ja496:24.2><span class=root>Bhisajāta mahesi kapotavaro; </span><br><p id=ja496:24.3><span class=root>Atha mora satacchaka vāṇijako, </span><br><p id=ja496:24.4><span class=root>Atha rāja sabrāhmaṇa bhikkhaparanti. </span><br></main><footer class="container footer"><small><a href=/about/>Contact info</a></small></footer>