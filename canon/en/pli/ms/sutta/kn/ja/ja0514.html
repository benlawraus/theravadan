<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0513.html>Previous</a><a href=/canon/en/pli/ms/sutta/kn/ja/ja0515.html>Next</a></div><p><div class=verse-container id=ja514:0.1><span>Jātaka </span></div><p><div class=verse-container id=ja514:0.2><span>Tiṁsanipāta </span></div><p><div class=verse-container id=ja514:0.3><span>Kiṁchandavagga </span></div><p><div class=verse-container id=ja514:0.4><span class=big-bold>4. Chaddantajātaka </span></div><p><div class=verse-container id=ja514:1.1><span>“Kiṁ nu socasinuccaṅgi, </span></div><p><div class=verse-container id=ja514:1.2><span>paṇḍūsi varavaṇṇini; </span></div><p><div class=verse-container id=ja514:1.3><span>Milāyasi visālakkhi, </span></div><p><div class=verse-container id=ja514:1.4><span>mālāva parimadditā”. </span></div><p><div class=verse-container id=ja514:2.1><span>“Dohaḷo me mahārāja, </span></div><p><div class=verse-container id=ja514:2.2><span>supinantenupajjhagā; </span></div><p><div class=verse-container id=ja514:2.3><span>Na so sulabharūpova, </span></div><p><div class=verse-container id=ja514:2.4><span>yādiso mama dohaḷo”. </span></div><p><div class=verse-container id=ja514:3.1><span>“Ye keci mānusā kāmā, </span></div><p><div class=verse-container id=ja514:3.2><span>idha lokasmi nandane; </span></div><p><div class=verse-container id=ja514:3.3><span>Sabbe te pacurā mayhaṁ, </span></div><p><div class=verse-container id=ja514:3.4><span>ahaṁ te dammi dohaḷaṁ”. </span></div><p><div class=verse-container id=ja514:4.1><span>“Luddā deva samāyantu, </span></div><p><div class=verse-container id=ja514:4.2><span>ye keci vijite tava; </span></div><p><div class=verse-container id=ja514:4.3><span>Etesaṁ ahamakkhissaṁ, </span></div><p><div class=verse-container id=ja514:4.4><span>yādiso mama dohaḷo”. </span></div><p><div class=verse-container id=ja514:5.1><span>“Ime te luddakā devi, </span></div><p><div class=verse-container id=ja514:5.2><span>katahatthā visāradā; </span></div><p><div class=verse-container id=ja514:5.3><span>Vanaññū ca migaññū ca, </span></div><p><div class=verse-container id=ja514:5.4><span>mamatthe cattajīvitā”. </span></div><p><div class=verse-container id=ja514:6.1><span>“Luddaputtā nisāmetha, </span></div><p><div class=verse-container id=ja514:6.2><span>yāvantettha samāgatā; </span></div><p><div class=verse-container id=ja514:6.3><span>Chabbisāṇaṁ gajaṁ setaṁ, </span></div><p><div class=verse-container id=ja514:6.4><span>addasaṁ supine ahaṁ; </span></div><p><div class=verse-container id=ja514:6.5><span>Tassa dantehi me attho, </span></div><p><div class=verse-container id=ja514:6.6><span>alābhe natthi jīvitaṁ”. </span></div><p><div class=verse-container id=ja514:7.1><span>“Na no pitūnaṁ na pitāmahānaṁ, </span></div><p><div class=verse-container id=ja514:7.2><span>Diṭṭho suto kuñjaro chabbisāṇo; </span></div><p><div class=verse-container id=ja514:7.3><span>Yamaddasā supine rājaputtī, </span></div><p><div class=verse-container id=ja514:7.4><span>Akkhāhi no yādiso hatthināgo”. </span></div><p><div class=verse-container id=ja514:8.1><span>“Disā catasso vidisā catasso, </span></div><p><div class=verse-container id=ja514:8.2><span>Uddhaṁ adho dasa disā imāyo; </span></div><p><div class=verse-container id=ja514:8.3><span>Katamaṁ disaṁ tiṭṭhati nāgarājā, </span></div><p><div class=verse-container id=ja514:8.4><span>Yamaddasā supine chabbisāṇaṁ”. </span></div><p><div class=verse-container id=ja514:9.1><span>“Ito ujuṁ uttariyaṁ disāyaṁ, </span></div><p><div class=verse-container id=ja514:9.2><span>Atikkamma so sattagirī brahante; </span></div><p><div class=verse-container id=ja514:9.3><span>Suvaṇṇapasso nāma girī uḷāro, </span></div><p><div class=verse-container id=ja514:9.4><span>Supupphito kimpurisānuciṇṇo. </span></div><p><div class=verse-container id=ja514:10.1><span>Āruyha selaṁ bhavanaṁ kinnarānaṁ, </span></div><p><div class=verse-container id=ja514:10.2><span>Olokaya pabbatapādamūlaṁ; </span></div><p><div class=verse-container id=ja514:10.3><span>Atha dakkhasī meghasamānavaṇṇaṁ, </span></div><p><div class=verse-container id=ja514:10.4><span>Nigrodharājaṁ aṭṭhasahassapādaṁ. </span></div><p><div class=verse-container id=ja514:11.1><span>Tatthacchatī kuñjaro chabbisāṇo, </span></div><p><div class=verse-container id=ja514:11.2><span>Sabbaseto duppasaho parebhi; </span></div><p><div class=verse-container id=ja514:11.3><span>Rakkhanti naṁ aṭṭhasahassanāgā, </span></div><p><div class=verse-container id=ja514:11.4><span>Īsādantā vātajavappahārino. </span></div><p><div class=verse-container id=ja514:12.1><span>Tiṭṭhanti te tumūlaṁ passasantā, </span></div><p><div class=verse-container id=ja514:12.2><span>Kuppanti vātassapi eritassa; </span></div><p><div class=verse-container id=ja514:12.3><span>Manussabhūtaṁ pana tattha disvā, </span></div><p><div class=verse-container id=ja514:12.4><span>Bhasmaṁ kareyyuṁ nāssa rajopi tassa”. </span></div><p><div class=verse-container id=ja514:13.1><span>“Bahū hime rājakulamhi santi, </span></div><p><div class=verse-container id=ja514:13.2><span>Piḷandhanā jātarūpassa devī; </span></div><p><div class=verse-container id=ja514:13.3><span>Muttā maṇī veḷuriyāmayā ca, </span></div><p><div class=verse-container id=ja514:13.4><span>Kiṁ kāhasi dantapiḷandhanena; </span></div><p><div class=verse-container id=ja514:13.5><span>Māretukāmā kuñjaraṁ chabbisāṇaṁ, </span></div><p><div class=verse-container id=ja514:13.6><span>Udāhu ghātessasi luddaputte”. </span></div><p><div class=verse-container id=ja514:14.1><span>“Sā issitā dukkhitā casmi ludda, </span></div><p><div class=verse-container id=ja514:14.2><span>Uddhañca sussāmi anussarantī; </span></div><p><div class=verse-container id=ja514:14.3><span>Karohi me luddaka etamatthaṁ, </span></div><p><div class=verse-container id=ja514:14.4><span>Dassāmi te gāmavarāni pañca”. </span></div><p><div class=verse-container id=ja514:15.1><span>“Katthacchatī kattha mupeti ṭhānaṁ, </span></div><p><div class=verse-container id=ja514:15.2><span>Vīthissa kā nhāna gatassa hoti; </span></div><p><div class=verse-container id=ja514:15.3><span>Kathañhi so nhāyati nāgarājā, </span></div><p><div class=verse-container id=ja514:15.4><span>Kathaṁ vijānemu gatiṁ gajassa”. </span></div><p><div class=verse-container id=ja514:16.1><span>“Tattheva sā pokkharaṇī adūre, </span></div><p><div class=verse-container id=ja514:16.2><span>Rammā sutitthā ca mahodikā ca; </span></div><p><div class=verse-container id=ja514:16.3><span>Sampupphitā bhamaragaṇānuciṇṇā, </span></div><p><div class=verse-container id=ja514:16.4><span>Ettha hi so nhāyati nāgarājā. </span></div><p><div class=verse-container id=ja514:17.1><span>Sīsaṁ nahātuppalamālabhārī, </span></div><p><div class=verse-container id=ja514:17.2><span>Sabbaseto puṇḍarīkattacaṅgī; </span></div><p><div class=verse-container id=ja514:17.3><span>Āmodamāno gacchati sanniketaṁ, </span></div><p><div class=verse-container id=ja514:17.4><span>Purakkhatvā mahesiṁ sabbabhaddaṁ”. </span></div><p><div class=verse-container id=ja514:18.1><span>Tattheva so uggahetvāna vākyaṁ, </span></div><p><div class=verse-container id=ja514:18.2><span>Ādāya tūṇiñca dhanuñca luddo; </span></div><p><div class=verse-container id=ja514:18.3><span>Vituriyati sattagirī brahante, </span></div><p><div class=verse-container id=ja514:18.4><span>Suvaṇṇapassaṁ nāma giriṁ uḷāraṁ. </span></div><p><div class=verse-container id=ja514:19.1><span>Āruyha selaṁ bhavanaṁ kinnarānaṁ, </span></div><p><div class=verse-container id=ja514:19.2><span>Olokayī pabbatapādamūlaṁ; </span></div><p><div class=verse-container id=ja514:19.3><span>Tatthaddasā meghasamānavaṇṇaṁ, </span></div><p><div class=verse-container id=ja514:19.4><span>Nigrodharājaṁ aṭṭhasahassapādaṁ. </span></div><p><div class=verse-container id=ja514:20.1><span>Tatthaddasā kuñjaraṁ chabbisāṇaṁ, </span></div><p><div class=verse-container id=ja514:20.2><span>Sabbasetaṁ duppasahaṁ parebhi; </span></div><p><div class=verse-container id=ja514:20.3><span>Rakkhanti naṁ aṭṭhasahassanāgā, </span></div><p><div class=verse-container id=ja514:20.4><span>Īsādantā vātajavappahārino. </span></div><p><div class=verse-container id=ja514:21.1><span>Tatthaddasā pokkharaṇiṁ adūre, </span></div><p><div class=verse-container id=ja514:21.2><span>Rammaṁ sutitthañca mahodikañca; </span></div><p><div class=verse-container id=ja514:21.3><span>Sampupphitaṁ bhamaragaṇānuciṇṇaṁ, </span></div><p><div class=verse-container id=ja514:21.4><span>Yattha hi so nhāyati nāgarājā. </span></div><p><div class=verse-container id=ja514:22.1><span>Disvāna nāgassa gatiṁ ṭhitiñca, </span></div><p><div class=verse-container id=ja514:22.2><span>Vīthissa yā nhānagatassa hoti; </span></div><p><div class=verse-container id=ja514:22.3><span>Opātamāgacchi anariyarūpo, </span></div><p><div class=verse-container id=ja514:22.4><span>Payojito cittavasānugāya. </span></div><p><div class=verse-container id=ja514:23.1><span>Khaṇitvāna kāsuṁ phalakehi chādayi, </span></div><p><div class=verse-container id=ja514:23.2><span>Attānamodhāya dhanuñca luddo; </span></div><p><div class=verse-container id=ja514:23.3><span>Passāgataṁ puthusallena nāgaṁ, </span></div><p><div class=verse-container id=ja514:23.4><span>Samappayī dukkaṭakammakārī. </span></div><p><div class=verse-container id=ja514:24.1><span>Viddho ca nāgo koñcamanādi ghoraṁ, </span></div><p><div class=verse-container id=ja514:24.2><span>Sabbe ca nāgā ninnaduṁ ghorarūpaṁ; </span></div><p><div class=verse-container id=ja514:24.3><span>Tiṇañca kaṭṭhañca raṇaṁ karontā, </span></div><p><div class=verse-container id=ja514:24.4><span>Dhāviṁsu te aṭṭha disā samantato. </span></div><p><div class=verse-container id=ja514:25.1><span>Vadhissametanti parāmasanto, </span></div><p><div class=verse-container id=ja514:25.2><span>Kāsāvamaddakkhi dhajaṁ isīnaṁ; </span></div><p><div class=verse-container id=ja514:25.3><span>Dukkhena phuṭṭhassudapādi saññā, </span></div><p><div class=verse-container id=ja514:25.4><span>Arahaddhajo sabbhi avajjharūpo. </span></div><p><div class=verse-container id=ja514:26.1><span>“Anikkasāvo kāsāvaṁ, </span></div><p><div class=verse-container id=ja514:26.2><span>yo vatthaṁ paridahissati; </span></div><p><div class=verse-container id=ja514:26.3><span>Apeto damasaccena, </span></div><p><div class=verse-container id=ja514:26.4><span>na so kāsāvamarahati. </span></div><p><div class=verse-container id=ja514:27.1><span>Yo ca vantakasāvassa, </span></div><p><div class=verse-container id=ja514:27.2><span>sīlesu susamāhito; </span></div><p><div class=verse-container id=ja514:27.3><span>Upeto damasaccena, </span></div><p><div class=verse-container id=ja514:27.4><span>sa ve kāsāvamarahati”. </span></div><p><div class=verse-container id=ja514:28.1><span>Samappito puthusallena nāgo, </span></div><p><div class=verse-container id=ja514:28.2><span>Aduṭṭhacitto luddakamajjhabhāsi; </span></div><p><div class=verse-container id=ja514:28.3><span>“Kimatthayaṁ kissa vā samma hetu, </span></div><p><div class=verse-container id=ja514:28.4><span>Mamaṁ vadhī kassa vāyaṁ payogo”. </span></div><p><div class=verse-container id=ja514:29.1><span>“Kāsissa rañño mahesī bhadante, </span></div><p><div class=verse-container id=ja514:29.2><span>Sā pūjitā rājakule subhaddā; </span></div><p><div class=verse-container id=ja514:29.3><span>Taṁ addasā sā ca mamaṁ asaṁsi, </span></div><p><div class=verse-container id=ja514:29.4><span>Dantehi atthoti ca maṁ avoca”. </span></div><p><div class=verse-container id=ja514:30.1><span>“Bahū hi me dantayugā uḷārā, </span></div><p><div class=verse-container id=ja514:30.2><span>Ye me pitūnañca pitāmahānaṁ; </span></div><p><div class=verse-container id=ja514:30.3><span>Jānāti sā kodhanā rājaputtī, </span></div><p><div class=verse-container id=ja514:30.4><span>Vadhatthikā veramakāsi bālā. </span></div><p><div class=verse-container id=ja514:31.1><span>Uṭṭhehi tvaṁ ludda kharaṁ gahetvā, </span></div><p><div class=verse-container id=ja514:31.2><span>Dante ime chinda purā marāmi; </span></div><p><div class=verse-container id=ja514:31.3><span>Vajjāsi taṁ kodhanaṁ rājaputtiṁ, </span></div><p><div class=verse-container id=ja514:31.4><span>‘Nāgo hato handa imassa dantā’”. </span></div><p><div class=verse-container id=ja514:32.1><span>Uṭṭhāya so luddo kharaṁ gahetvā, </span></div><p><div class=verse-container id=ja514:32.2><span>Chetvāna dantāni gajuttamassa; </span></div><p><div class=verse-container id=ja514:32.3><span>Vaggū subhe appaṭime pathabyā, </span></div><p><div class=verse-container id=ja514:32.4><span>Ādāya pakkāmi tato hi khippaṁ. </span></div><p><div class=verse-container id=ja514:33.1><span>Bhayaṭṭitā nāgavadhena aṭṭā, </span></div><p><div class=verse-container id=ja514:33.2><span>Ye te nāgā aṭṭha disā vidhāvuṁ; </span></div><p><div class=verse-container id=ja514:33.3><span>Adisvāna posaṁ gajapaccamittaṁ, </span></div><p><div class=verse-container id=ja514:33.4><span>Paccāgamuṁ yena so nāgarājā. </span></div><p><div class=verse-container id=ja514:34.1><span>Te tattha kanditvā roditvāna nāgā, </span></div><p><div class=verse-container id=ja514:34.2><span>Sīse sake paṁsukaṁ okiritvā; </span></div><p><div class=verse-container id=ja514:34.3><span>Agamaṁsu te sabbe sakaṁ niketaṁ, </span></div><p><div class=verse-container id=ja514:34.4><span>Purakkhatvā mahesiṁ sabbabhaddaṁ. </span></div><p><div class=verse-container id=ja514:35.1><span>Ādāya dantāni gajuttamassa, </span></div><p><div class=verse-container id=ja514:35.2><span>Vaggū subhe appaṭime pathabyā; </span></div><p><div class=verse-container id=ja514:35.3><span>Suvaṇṇarājīhi samantamodare, </span></div><p><div class=verse-container id=ja514:35.4><span>So luddako kāsipuraṁ upāgami; </span></div><p><div class=verse-container id=ja514:35.5><span>Upanesi so rājakaññāya dante, </span></div><p><div class=verse-container id=ja514:35.6><span>Nāgo hato handa imassa dantā. </span></div><p><div class=verse-container id=ja514:36.1><span>Disvāna dantāni gajuttamassa, </span></div><p><div class=verse-container id=ja514:36.2><span>Bhattuppiyassa purimāya jātiyā; </span></div><p><div class=verse-container id=ja514:36.3><span>Tattheva tassā hadayaṁ aphāli, </span></div><p><div class=verse-container id=ja514:36.4><span>Teneva sā kālamakāsi bālā. </span></div><p><div class=verse-container id=ja514:37.1><span>Sambodhipatto sa mahānubhāvo, </span></div><p><div class=verse-container id=ja514:37.2><span>Sitaṁ akāsi parisāya majjhe; </span></div><p><div class=verse-container id=ja514:37.3><span>Pucchiṁsu bhikkhū suvimuttacittā, </span></div><p><div class=verse-container id=ja514:37.4><span>“Nākāraṇe pātukaronti buddhā. </span></div><p><div class=verse-container id=ja514:38.1><span>Yamaddasātha dahariṁ kumāriṁ, </span></div><p><div class=verse-container id=ja514:38.2><span>Kāsāyavatthaṁ anagāriyaṁ carantiṁ; </span></div><p><div class=verse-container id=ja514:38.3><span>Sā kho tadā rājakaññā ahosi, </span></div><p><div class=verse-container id=ja514:38.4><span>Ahaṁ tadā nāgarājā ahosiṁ. </span></div><p><div class=verse-container id=ja514:39.1><span>Ādāya dantāni gajuttamassa, </span></div><p><div class=verse-container id=ja514:39.2><span>Vaggū subhe appaṭime pathabyā; </span></div><p><div class=verse-container id=ja514:39.3><span>Yo luddako kāsipuraṁ upāgami, </span></div><p><div class=verse-container id=ja514:39.4><span>So kho tadā devadatto ahosi”. </span></div><p><div class=verse-container id=ja514:40.1><span>Anāvasūraṁ cirarattasaṁsitaṁ, </span></div><p><div class=verse-container id=ja514:40.2><span>Uccāvacaṁ caritamidaṁ purāṇaṁ; </span></div><p><div class=verse-container id=ja514:40.3><span>Vītaddaro vītasoko visallo, </span></div><p><div class=verse-container id=ja514:40.4><span>Sayaṁ abhiññāya abhāsi buddho. </span></div><p><div class=verse-container id=ja514:41.1><span>“Ahaṁ vo tena kālena, </span></div><p><div class=verse-container id=ja514:41.2><span>ahosiṁ tattha bhikkhavo; </span></div><p><div class=verse-container id=ja514:41.3><span>Nāgarājā tadā homi, </span></div><p><div class=verse-container id=ja514:41.4><span>evaṁ dhāretha jātakan”ti. </span></div><p><div class=verse-container id=ja514:42.1><span>Chaddantajātakaṁ catutthaṁ. </span></div><div class=flex-between><a href=/canon/en/pli/ms/sutta/kn/ja/ja0513.html>Previous</a><a href=/canon/en/pli/ms/sutta/kn/ja/ja0515.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>