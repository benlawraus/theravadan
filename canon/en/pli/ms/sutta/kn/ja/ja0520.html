<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0519.html>Previous</a><a href=/canon/en/pli/ms/sutta/kn/ja/ja0521.html>Next</a></div><p><div class=verse-container id=ja520:0.1><span>Jātaka </span></div><p><div class=verse-container id=ja520:0.2><span>Tiṁsanipāta </span></div><p><div class=verse-container id=ja520:0.3><span>Kiṁchandavagga </span></div><p><div class=verse-container id=ja520:0.4><span class=big-bold>10. Gandhatindukajātaka </span></div><p><div class=verse-container id=ja520:1.1><span>“Appamādo amataṁ padaṁ, </span></div><p><div class=verse-container id=ja520:1.2><span>Pamādo maccuno padaṁ; </span></div><p><div class=verse-container id=ja520:1.3><span>Appamattā na mīyanti, </span></div><p><div class=verse-container id=ja520:1.4><span>Ye pamattā yathā matā. </span></div><p><div class=verse-container id=ja520:2.1><span>Madā pamādo jāyetha, </span></div><p><div class=verse-container id=ja520:2.2><span>pamādā jāyate khayo; </span></div><p><div class=verse-container id=ja520:2.3><span>Khayā padosā jāyanti, </span></div><p><div class=verse-container id=ja520:2.4><span>mā pamādo bharatūsabha. </span></div><p><div class=verse-container id=ja520:3.1><span>Bahū hi khattiyā jīnā, </span></div><p><div class=verse-container id=ja520:3.2><span>atthaṁ raṭṭhaṁ pamādino; </span></div><p><div class=verse-container id=ja520:3.3><span>Athopi gāmino gāmā, </span></div><p><div class=verse-container id=ja520:3.4><span>anagārā agārino. </span></div><p><div class=verse-container id=ja520:4.1><span>Khattiyassa pamattassa, </span></div><p><div class=verse-container id=ja520:4.2><span>raṭṭhasmiṁ raṭṭhavaḍḍhana; </span></div><p><div class=verse-container id=ja520:4.3><span>Sabbe bhogā vinassanti, </span></div><p><div class=verse-container id=ja520:4.4><span>rañño taṁ vuccate aghaṁ. </span></div><p><div class=verse-container id=ja520:5.1><span>Nesa dhammo mahārāja, </span></div><p><div class=verse-container id=ja520:5.2><span>ativelaṁ pamajjasi; </span></div><p><div class=verse-container id=ja520:5.3><span>Iddhaṁ phītaṁ janapadaṁ, </span></div><p><div class=verse-container id=ja520:5.4><span>corā viddhaṁsayanti naṁ. </span></div><p><div class=verse-container id=ja520:6.1><span>Na te puttā bhavissanti, </span></div><p><div class=verse-container id=ja520:6.2><span>na hiraññaṁ na dhāniyaṁ; </span></div><p><div class=verse-container id=ja520:6.3><span>Raṭṭhe viluppamānamhi, </span></div><p><div class=verse-container id=ja520:6.4><span>sabbabhogehi jiyyasi. </span></div><p><div class=verse-container id=ja520:7.1><span>Sabbabhogā parijiṇṇaṁ, </span></div><p><div class=verse-container id=ja520:7.2><span>rājānaṁ vāpi khattiyaṁ; </span></div><p><div class=verse-container id=ja520:7.3><span>Ñātimittā suhajjā ca, </span></div><p><div class=verse-container id=ja520:7.4><span>na taṁ maññanti māniyaṁ. </span></div><p><div class=verse-container id=ja520:8.1><span>Hatthārohā anikaṭṭhā, </span></div><p><div class=verse-container id=ja520:8.2><span>rathikā pattikārakā; </span></div><p><div class=verse-container id=ja520:8.3><span>Tamevamupajīvantā, </span></div><p><div class=verse-container id=ja520:8.4><span>na taṁ maññanti māniyaṁ. </span></div><p><div class=verse-container id=ja520:9.1><span>Asaṁvihitakammantaṁ, </span></div><p><div class=verse-container id=ja520:9.2><span>bālaṁ dummantimantinaṁ; </span></div><p><div class=verse-container id=ja520:9.3><span>Sirī jahati dummedhaṁ, </span></div><p><div class=verse-container id=ja520:9.4><span>jiṇṇaṁva urago tacaṁ. </span></div><p><div class=verse-container id=ja520:10.1><span>Susaṁvihitakammantaṁ, </span></div><p><div class=verse-container id=ja520:10.2><span>kāluṭṭhāyiṁ atanditaṁ; </span></div><p><div class=verse-container id=ja520:10.3><span>Sabbe bhogābhivaḍḍhanti, </span></div><p><div class=verse-container id=ja520:10.4><span>gāvo sausabhāmiva. </span></div><p><div class=verse-container id=ja520:11.1><span>Upassutiṁ mahārāja, </span></div><p><div class=verse-container id=ja520:11.2><span>raṭṭhe janapade cara; </span></div><p><div class=verse-container id=ja520:11.3><span>Tattha disvā ca sutvā ca, </span></div><p><div class=verse-container id=ja520:11.4><span>tato taṁ paṭipajjasi”. </span></div><p><div class=verse-container id=ja520:12.1><span>“Evaṁ vedetu pañcālo, </span></div><p><div class=verse-container id=ja520:12.2><span>saṅgāme saramappito; </span></div><p><div class=verse-container id=ja520:12.3><span>Yathāhamajja vedemi, </span></div><p><div class=verse-container id=ja520:12.4><span>kaṇṭakena samappito”. </span></div><p><div class=verse-container id=ja520:13.1><span>“Jiṇṇo dubbalacakkhūsi, </span></div><p><div class=verse-container id=ja520:13.2><span>na rūpaṁ sādhu passasi; </span></div><p><div class=verse-container id=ja520:13.3><span>Kiṁ tattha brahmadattassa, </span></div><p><div class=verse-container id=ja520:13.4><span>yaṁ taṁ maggeyya kaṇṭako”. </span></div><p><div class=verse-container id=ja520:14.1><span>“Bahvettha brahmadattassa, </span></div><p><div class=verse-container id=ja520:14.2><span>Sohaṁ maggasmi brāhmaṇa; </span></div><p><div class=verse-container id=ja520:14.3><span>Arakkhitā jānapadā, </span></div><p><div class=verse-container id=ja520:14.4><span>Adhammabalinā hatā. </span></div><p><div class=verse-container id=ja520:15.1><span>Rattiñhi corā khādanti, </span></div><p><div class=verse-container id=ja520:15.2><span>divā khādanti tuṇḍiyā; </span></div><p><div class=verse-container id=ja520:15.3><span>Raṭṭhasmiṁ kūṭarājassa, </span></div><p><div class=verse-container id=ja520:15.4><span>bahu adhammiko jano. </span></div><p><div class=verse-container id=ja520:16.1><span>Etādise bhaye jāte, </span></div><p><div class=verse-container id=ja520:16.2><span>bhayaṭṭā tāta māṇavā; </span></div><p><div class=verse-container id=ja520:16.3><span>Nillenakāni kubbanti, </span></div><p><div class=verse-container id=ja520:16.4><span>vane āhatva kaṇṭakaṁ”. </span></div><p><div class=verse-container id=ja520:17.1><span>“Kadāssu nāmayaṁ rājā, </span></div><p><div class=verse-container id=ja520:17.2><span>brahmadatto marissati; </span></div><p><div class=verse-container id=ja520:17.3><span>Yassa raṭṭhamhi jiyyanti, </span></div><p><div class=verse-container id=ja520:17.4><span>appatikā kumārikā”. </span></div><p><div class=verse-container id=ja520:18.1><span>“Dubbhāsitañhi te jammi, </span></div><p><div class=verse-container id=ja520:18.2><span>anatthapadakovide; </span></div><p><div class=verse-container id=ja520:18.3><span>Kuhiṁ rājā kumārīnaṁ, </span></div><p><div class=verse-container id=ja520:18.4><span>bhattāraṁ pariyesati”. </span></div><p><div class=verse-container id=ja520:19.1><span>“Na me dubbhāsitaṁ brahme, </span></div><p><div class=verse-container id=ja520:19.2><span>kovidatthapadā ahaṁ; </span></div><p><div class=verse-container id=ja520:19.3><span>Arakkhitā jānapadā, </span></div><p><div class=verse-container id=ja520:19.4><span>adhammabalinā hatā. </span></div><p><div class=verse-container id=ja520:20.1><span>Rattiñhi corā khādanti, </span></div><p><div class=verse-container id=ja520:20.2><span>divā khādanti tuṇḍiyā; </span></div><p><div class=verse-container id=ja520:20.3><span>Raṭṭhasmiṁ kūṭarājassa, </span></div><p><div class=verse-container id=ja520:20.4><span>bahu adhammiko jano; </span></div><p><div class=verse-container id=ja520:20.5><span>Dujjīve dubbhare dāre, </span></div><p><div class=verse-container id=ja520:20.6><span>kuto bhattā kumāriyo”. </span></div><p><div class=verse-container id=ja520:21.1><span>“Evaṁ sayatu pañcālo, </span></div><p><div class=verse-container id=ja520:21.2><span>saṅgāme sattiyā hato; </span></div><p><div class=verse-container id=ja520:21.3><span>Yathāyaṁ kapaṇo seti, </span></div><p><div class=verse-container id=ja520:21.4><span>hato phālena sāliyo”. </span></div><p><div class=verse-container id=ja520:22.1><span>“Adhammena tuvaṁ jamma, </span></div><p><div class=verse-container id=ja520:22.2><span>brahmadattassa kujjhasi; </span></div><p><div class=verse-container id=ja520:22.3><span>Yo tvaṁ sapasi rājānaṁ, </span></div><p><div class=verse-container id=ja520:22.4><span>aparajjhitvāna attano”. </span></div><p><div class=verse-container id=ja520:23.1><span>“Dhammena brahmadattassa, </span></div><p><div class=verse-container id=ja520:23.2><span>ahaṁ kujjhāmi brāhmaṇa; </span></div><p><div class=verse-container id=ja520:23.3><span>Arakkhitā jānapadā, </span></div><p><div class=verse-container id=ja520:23.4><span>adhammabalinā hatā. </span></div><p><div class=verse-container id=ja520:24.1><span>Rattiñhi corā khādanti, </span></div><p><div class=verse-container id=ja520:24.2><span>divā khādanti tuṇḍiyā; </span></div><p><div class=verse-container id=ja520:24.3><span>Raṭṭhasmiṁ kūṭarājassa, </span></div><p><div class=verse-container id=ja520:24.4><span>bahu adhammiko jano. </span></div><p><div class=verse-container id=ja520:25.1><span>Sā nūna puna re pakkā, </span></div><p><div class=verse-container id=ja520:25.2><span>vikāle bhattamāhari; </span></div><p><div class=verse-container id=ja520:25.3><span>Bhattahāriṁ apekkhanto, </span></div><p><div class=verse-container id=ja520:25.4><span>hato phālena sāliyo”. </span></div><p><div class=verse-container id=ja520:26.1><span>“Evaṁ haññatu pañcālo, </span></div><p><div class=verse-container id=ja520:26.2><span>saṅgāme asinā hato; </span></div><p><div class=verse-container id=ja520:26.3><span>Yathāhamajja pahato, </span></div><p><div class=verse-container id=ja520:26.4><span>khīrañca me pavaṭṭitaṁ”. </span></div><p><div class=verse-container id=ja520:27.1><span>“Yaṁ pasu khīraṁ chaḍḍeti, </span></div><p><div class=verse-container id=ja520:27.2><span>pasupālaṁ vihiṁsati; </span></div><p><div class=verse-container id=ja520:27.3><span>Kiṁ tattha brahmadattassa, </span></div><p><div class=verse-container id=ja520:27.4><span>yaṁ no garahate bhavaṁ”. </span></div><p><div class=verse-container id=ja520:28.1><span>“Gārayho brahme pañcālo, </span></div><p><div class=verse-container id=ja520:28.2><span>brahmadattassa rājino; </span></div><p><div class=verse-container id=ja520:28.3><span>Arakkhitā jānapadā, </span></div><p><div class=verse-container id=ja520:28.4><span>adhammabalinā hatā. </span></div><p><div class=verse-container id=ja520:29.1><span>Rattiñhi corā khādanti, </span></div><p><div class=verse-container id=ja520:29.2><span>divā khādanti tuṇḍiyā; </span></div><p><div class=verse-container id=ja520:29.3><span>Raṭṭhasmiṁ kūṭarājassa, </span></div><p><div class=verse-container id=ja520:29.4><span>bahu adhammiko jano. </span></div><p><div class=verse-container id=ja520:30.1><span>Caṇḍā aṭanakā gāvī, </span></div><p><div class=verse-container id=ja520:30.2><span>yaṁ pure na duhāmase; </span></div><p><div class=verse-container id=ja520:30.3><span>Taṁ dāni ajja dohāma, </span></div><p><div class=verse-container id=ja520:30.4><span>khīrakāmehupaddutā”. </span></div><p><div class=verse-container id=ja520:31.1><span>“Evaṁ kandatu pañcālo, </span></div><p><div class=verse-container id=ja520:31.2><span>viputto vippasukkhatu; </span></div><p><div class=verse-container id=ja520:31.3><span>Yathāyaṁ kapaṇā gāvī, </span></div><p><div class=verse-container id=ja520:31.4><span>viputtā paridhāvati”. </span></div><p><div class=verse-container id=ja520:32.1><span>“Yaṁ pasu pasupālassa, </span></div><p><div class=verse-container id=ja520:32.2><span>sambhameyya raveyya vā; </span></div><p><div class=verse-container id=ja520:32.3><span>Ko nīdha aparādhatthi, </span></div><p><div class=verse-container id=ja520:32.4><span>brahmadattassa rājino”. </span></div><p><div class=verse-container id=ja520:33.1><span>“Aparādho mahābrahme, </span></div><p><div class=verse-container id=ja520:33.2><span>brahmadattassa rājino; </span></div><p><div class=verse-container id=ja520:33.3><span>Arakkhitā jānapadā, </span></div><p><div class=verse-container id=ja520:33.4><span>adhammabalinā hatā. </span></div><p><div class=verse-container id=ja520:34.1><span>Rattiñhi corā khādanti, </span></div><p><div class=verse-container id=ja520:34.2><span>divā khādanti tuṇḍiyā; </span></div><p><div class=verse-container id=ja520:34.3><span>Raṭṭhasmiṁ kūṭarājassa, </span></div><p><div class=verse-container id=ja520:34.4><span>bahu adhammiko jano; </span></div><p><div class=verse-container id=ja520:34.5><span>Kathaṁ no asikosatthā, </span></div><p><div class=verse-container id=ja520:34.6><span>khīrapā haññate pajā”. </span></div><p><div class=verse-container id=ja520:35.1><span>“Evaṁ khajjatu pañcālo, </span></div><p><div class=verse-container id=ja520:35.2><span>hato yuddhe saputtako; </span></div><p><div class=verse-container id=ja520:35.3><span>Yathāhamajja khajjāmi, </span></div><p><div class=verse-container id=ja520:35.4><span>gāmikehi araññajo”. </span></div><p><div class=verse-container id=ja520:36.1><span>“Na sabbabhūtesu vidhenti rakkhaṁ, </span></div><p><div class=verse-container id=ja520:36.2><span>Rājāno maṇḍūka manussaloke; </span></div><p><div class=verse-container id=ja520:36.3><span>Nettāvatā rājā adhammacārī, </span></div><p><div class=verse-container id=ja520:36.4><span>Yaṁ tādisaṁ jīvamadeyyu dhaṅkā”. </span></div><p><div class=verse-container id=ja520:37.1><span>“Adhammarūpo vata brahmacārī, </span></div><p><div class=verse-container id=ja520:37.2><span>Anuppiyaṁ bhāsasi khattiyassa; </span></div><p><div class=verse-container id=ja520:37.3><span>Viluppamānāya puthuppajāya, </span></div><p><div class=verse-container id=ja520:37.4><span>Pūjesi rājaṁ paramappamādaṁ. </span></div><p><div class=verse-container id=ja520:38.1><span>Sace idaṁ brahme surajjakaṁ siyā, </span></div><p><div class=verse-container id=ja520:38.2><span>Phītaṁ raṭṭhaṁ muditaṁ vippasannaṁ; </span></div><p><div class=verse-container id=ja520:38.3><span>Bhutvā baliṁ aggapiṇḍañca kākā, </span></div><p><div class=verse-container id=ja520:38.4><span>Na mādisaṁ jīvamadeyyu dhaṅkā”ti. </span></div><p><div class=verse-container id=ja520:39.1><span>Gandhatindukajātakaṁ dasamaṁ. </span></div><p><div class=verse-container id=ja520:40.1><span>Tiṁsanipātaṁ niṭṭhitaṁ. </span></div><p><div class=verse-container id=ja520:41.1><span>Tassuddānaṁ </span></div><p><div class=verse-container id=ja520:42.1><span>Kiṁchanda kumbha jayaddisa chaddanta, </span></div><p><div class=verse-container id=ja520:42.2><span>Atha paṇḍitasambhava sirakapi; </span></div><p><div class=verse-container id=ja520:42.3><span>Dakarakkhasa paṇḍaranāgavaro, </span></div><p><div class=verse-container id=ja520:42.4><span>Atha sambula tindukadevasutoti. </span></div><p><div class=verse-container id=ja520:43.1><span>Jātakapāḷiyā paṭhamo bhāgo niṭṭhito. </span></div><div class=flex-between><a href=/canon/en/pli/ms/sutta/kn/ja/ja0519.html>Previous</a><a href=/canon/en/pli/ms/sutta/kn/ja/ja0521.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>