<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0519.html>Previous</a><a href=/canon/en/pli/ms/sutta/kn/ja/ja0521.html>Next</a></div><p id=ja520:0.1><span class=root>Jātaka </span><br><p id=ja520:0.2><span class=root>Tiṁsanipāta </span><br><p id=ja520:0.3><span class=root>Kiṁchandavagga </span><br><p id=ja520:0.4><span class="root big-bold">10. Gandhatindukajātaka </span><br><p id=ja520:1.1><span class=root>“Appamādo amataṁ padaṁ, </span><br><p id=ja520:1.2><span class=root>Pamādo maccuno padaṁ; </span><br><p id=ja520:1.3><span class=root>Appamattā na mīyanti, </span><br><p id=ja520:1.4><span class=root>Ye pamattā yathā matā. </span><br><p id=ja520:2.1><span class=root>Madā pamādo jāyetha, </span><br><p id=ja520:2.2><span class=root>pamādā jāyate khayo; </span><br><p id=ja520:2.3><span class=root>Khayā padosā jāyanti, </span><br><p id=ja520:2.4><span class=root>mā pamādo bharatūsabha. </span><br><p id=ja520:3.1><span class=root>Bahū hi khattiyā jīnā, </span><br><p id=ja520:3.2><span class=root>atthaṁ raṭṭhaṁ pamādino; </span><br><p id=ja520:3.3><span class=root>Athopi gāmino gāmā, </span><br><p id=ja520:3.4><span class=root>anagārā agārino. </span><br><p id=ja520:4.1><span class=root>Khattiyassa pamattassa, </span><br><p id=ja520:4.2><span class=root>raṭṭhasmiṁ raṭṭhavaḍḍhana; </span><br><p id=ja520:4.3><span class=root>Sabbe bhogā vinassanti, </span><br><p id=ja520:4.4><span class=root>rañño taṁ vuccate aghaṁ. </span><br><p id=ja520:5.1><span class=root>Nesa dhammo mahārāja, </span><br><p id=ja520:5.2><span class=root>ativelaṁ pamajjasi; </span><br><p id=ja520:5.3><span class=root>Iddhaṁ phītaṁ janapadaṁ, </span><br><p id=ja520:5.4><span class=root>corā viddhaṁsayanti naṁ. </span><br><p id=ja520:6.1><span class=root>Na te puttā bhavissanti, </span><br><p id=ja520:6.2><span class=root>na hiraññaṁ na dhāniyaṁ; </span><br><p id=ja520:6.3><span class=root>Raṭṭhe viluppamānamhi, </span><br><p id=ja520:6.4><span class=root>sabbabhogehi jiyyasi. </span><br><p id=ja520:7.1><span class=root>Sabbabhogā parijiṇṇaṁ, </span><br><p id=ja520:7.2><span class=root>rājānaṁ vāpi khattiyaṁ; </span><br><p id=ja520:7.3><span class=root>Ñātimittā suhajjā ca, </span><br><p id=ja520:7.4><span class=root>na taṁ maññanti māniyaṁ. </span><br><p id=ja520:8.1><span class=root>Hatthārohā anikaṭṭhā, </span><br><p id=ja520:8.2><span class=root>rathikā pattikārakā; </span><br><p id=ja520:8.3><span class=root>Tamevamupajīvantā, </span><br><p id=ja520:8.4><span class=root>na taṁ maññanti māniyaṁ. </span><br><p id=ja520:9.1><span class=root>Asaṁvihitakammantaṁ, </span><br><p id=ja520:9.2><span class=root>bālaṁ dummantimantinaṁ; </span><br><p id=ja520:9.3><span class=root>Sirī jahati dummedhaṁ, </span><br><p id=ja520:9.4><span class=root>jiṇṇaṁva urago tacaṁ. </span><br><p id=ja520:10.1><span class=root>Susaṁvihitakammantaṁ, </span><br><p id=ja520:10.2><span class=root>kāluṭṭhāyiṁ atanditaṁ; </span><br><p id=ja520:10.3><span class=root>Sabbe bhogābhivaḍḍhanti, </span><br><p id=ja520:10.4><span class=root>gāvo sausabhāmiva. </span><br><p id=ja520:11.1><span class=root>Upassutiṁ mahārāja, </span><br><p id=ja520:11.2><span class=root>raṭṭhe janapade cara; </span><br><p id=ja520:11.3><span class=root>Tattha disvā ca sutvā ca, </span><br><p id=ja520:11.4><span class=root>tato taṁ paṭipajjasi”. </span><br><p id=ja520:12.1><span class=root>“Evaṁ vedetu pañcālo, </span><br><p id=ja520:12.2><span class=root>saṅgāme saramappito; </span><br><p id=ja520:12.3><span class=root>Yathāhamajja vedemi, </span><br><p id=ja520:12.4><span class=root>kaṇṭakena samappito”. </span><br><p id=ja520:13.1><span class=root>“Jiṇṇo dubbalacakkhūsi, </span><br><p id=ja520:13.2><span class=root>na rūpaṁ sādhu passasi; </span><br><p id=ja520:13.3><span class=root>Kiṁ tattha brahmadattassa, </span><br><p id=ja520:13.4><span class=root>yaṁ taṁ maggeyya kaṇṭako”. </span><br><p id=ja520:14.1><span class=root>“Bahvettha brahmadattassa, </span><br><p id=ja520:14.2><span class=root>Sohaṁ maggasmi brāhmaṇa; </span><br><p id=ja520:14.3><span class=root>Arakkhitā jānapadā, </span><br><p id=ja520:14.4><span class=root>Adhammabalinā hatā. </span><br><p id=ja520:15.1><span class=root>Rattiñhi corā khādanti, </span><br><p id=ja520:15.2><span class=root>divā khādanti tuṇḍiyā; </span><br><p id=ja520:15.3><span class=root>Raṭṭhasmiṁ kūṭarājassa, </span><br><p id=ja520:15.4><span class=root>bahu adhammiko jano. </span><br><p id=ja520:16.1><span class=root>Etādise bhaye jāte, </span><br><p id=ja520:16.2><span class=root>bhayaṭṭā tāta māṇavā; </span><br><p id=ja520:16.3><span class=root>Nillenakāni kubbanti, </span><br><p id=ja520:16.4><span class=root>vane āhatva kaṇṭakaṁ”. </span><br><p id=ja520:17.1><span class=root>“Kadāssu nāmayaṁ rājā, </span><br><p id=ja520:17.2><span class=root>brahmadatto marissati; </span><br><p id=ja520:17.3><span class=root>Yassa raṭṭhamhi jiyyanti, </span><br><p id=ja520:17.4><span class=root>appatikā kumārikā”. </span><br><p id=ja520:18.1><span class=root>“Dubbhāsitañhi te jammi, </span><br><p id=ja520:18.2><span class=root>anatthapadakovide; </span><br><p id=ja520:18.3><span class=root>Kuhiṁ rājā kumārīnaṁ, </span><br><p id=ja520:18.4><span class=root>bhattāraṁ pariyesati”. </span><br><p id=ja520:19.1><span class=root>“Na me dubbhāsitaṁ brahme, </span><br><p id=ja520:19.2><span class=root>kovidatthapadā ahaṁ; </span><br><p id=ja520:19.3><span class=root>Arakkhitā jānapadā, </span><br><p id=ja520:19.4><span class=root>adhammabalinā hatā. </span><br><p id=ja520:20.1><span class=root>Rattiñhi corā khādanti, </span><br><p id=ja520:20.2><span class=root>divā khādanti tuṇḍiyā; </span><br><p id=ja520:20.3><span class=root>Raṭṭhasmiṁ kūṭarājassa, </span><br><p id=ja520:20.4><span class=root>bahu adhammiko jano; </span><br><p id=ja520:20.5><span class=root>Dujjīve dubbhare dāre, </span><br><p id=ja520:20.6><span class=root>kuto bhattā kumāriyo”. </span><br><p id=ja520:21.1><span class=root>“Evaṁ sayatu pañcālo, </span><br><p id=ja520:21.2><span class=root>saṅgāme sattiyā hato; </span><br><p id=ja520:21.3><span class=root>Yathāyaṁ kapaṇo seti, </span><br><p id=ja520:21.4><span class=root>hato phālena sāliyo”. </span><br><p id=ja520:22.1><span class=root>“Adhammena tuvaṁ jamma, </span><br><p id=ja520:22.2><span class=root>brahmadattassa kujjhasi; </span><br><p id=ja520:22.3><span class=root>Yo tvaṁ sapasi rājānaṁ, </span><br><p id=ja520:22.4><span class=root>aparajjhitvāna attano”. </span><br><p id=ja520:23.1><span class=root>“Dhammena brahmadattassa, </span><br><p id=ja520:23.2><span class=root>ahaṁ kujjhāmi brāhmaṇa; </span><br><p id=ja520:23.3><span class=root>Arakkhitā jānapadā, </span><br><p id=ja520:23.4><span class=root>adhammabalinā hatā. </span><br><p id=ja520:24.1><span class=root>Rattiñhi corā khādanti, </span><br><p id=ja520:24.2><span class=root>divā khādanti tuṇḍiyā; </span><br><p id=ja520:24.3><span class=root>Raṭṭhasmiṁ kūṭarājassa, </span><br><p id=ja520:24.4><span class=root>bahu adhammiko jano. </span><br><p id=ja520:25.1><span class=root>Sā nūna puna re pakkā, </span><br><p id=ja520:25.2><span class=root>vikāle bhattamāhari; </span><br><p id=ja520:25.3><span class=root>Bhattahāriṁ apekkhanto, </span><br><p id=ja520:25.4><span class=root>hato phālena sāliyo”. </span><br><p id=ja520:26.1><span class=root>“Evaṁ haññatu pañcālo, </span><br><p id=ja520:26.2><span class=root>saṅgāme asinā hato; </span><br><p id=ja520:26.3><span class=root>Yathāhamajja pahato, </span><br><p id=ja520:26.4><span class=root>khīrañca me pavaṭṭitaṁ”. </span><br><p id=ja520:27.1><span class=root>“Yaṁ pasu khīraṁ chaḍḍeti, </span><br><p id=ja520:27.2><span class=root>pasupālaṁ vihiṁsati; </span><br><p id=ja520:27.3><span class=root>Kiṁ tattha brahmadattassa, </span><br><p id=ja520:27.4><span class=root>yaṁ no garahate bhavaṁ”. </span><br><p id=ja520:28.1><span class=root>“Gārayho brahme pañcālo, </span><br><p id=ja520:28.2><span class=root>brahmadattassa rājino; </span><br><p id=ja520:28.3><span class=root>Arakkhitā jānapadā, </span><br><p id=ja520:28.4><span class=root>adhammabalinā hatā. </span><br><p id=ja520:29.1><span class=root>Rattiñhi corā khādanti, </span><br><p id=ja520:29.2><span class=root>divā khādanti tuṇḍiyā; </span><br><p id=ja520:29.3><span class=root>Raṭṭhasmiṁ kūṭarājassa, </span><br><p id=ja520:29.4><span class=root>bahu adhammiko jano. </span><br><p id=ja520:30.1><span class=root>Caṇḍā aṭanakā gāvī, </span><br><p id=ja520:30.2><span class=root>yaṁ pure na duhāmase; </span><br><p id=ja520:30.3><span class=root>Taṁ dāni ajja dohāma, </span><br><p id=ja520:30.4><span class=root>khīrakāmehupaddutā”. </span><br><p id=ja520:31.1><span class=root>“Evaṁ kandatu pañcālo, </span><br><p id=ja520:31.2><span class=root>viputto vippasukkhatu; </span><br><p id=ja520:31.3><span class=root>Yathāyaṁ kapaṇā gāvī, </span><br><p id=ja520:31.4><span class=root>viputtā paridhāvati”. </span><br><p id=ja520:32.1><span class=root>“Yaṁ pasu pasupālassa, </span><br><p id=ja520:32.2><span class=root>sambhameyya raveyya vā; </span><br><p id=ja520:32.3><span class=root>Ko nīdha aparādhatthi, </span><br><p id=ja520:32.4><span class=root>brahmadattassa rājino”. </span><br><p id=ja520:33.1><span class=root>“Aparādho mahābrahme, </span><br><p id=ja520:33.2><span class=root>brahmadattassa rājino; </span><br><p id=ja520:33.3><span class=root>Arakkhitā jānapadā, </span><br><p id=ja520:33.4><span class=root>adhammabalinā hatā. </span><br><p id=ja520:34.1><span class=root>Rattiñhi corā khādanti, </span><br><p id=ja520:34.2><span class=root>divā khādanti tuṇḍiyā; </span><br><p id=ja520:34.3><span class=root>Raṭṭhasmiṁ kūṭarājassa, </span><br><p id=ja520:34.4><span class=root>bahu adhammiko jano; </span><br><p id=ja520:34.5><span class=root>Kathaṁ no asikosatthā, </span><br><p id=ja520:34.6><span class=root>khīrapā haññate pajā”. </span><br><p id=ja520:35.1><span class=root>“Evaṁ khajjatu pañcālo, </span><br><p id=ja520:35.2><span class=root>hato yuddhe saputtako; </span><br><p id=ja520:35.3><span class=root>Yathāhamajja khajjāmi, </span><br><p id=ja520:35.4><span class=root>gāmikehi araññajo”. </span><br><p id=ja520:36.1><span class=root>“Na sabbabhūtesu vidhenti rakkhaṁ, </span><br><p id=ja520:36.2><span class=root>Rājāno maṇḍūka manussaloke; </span><br><p id=ja520:36.3><span class=root>Nettāvatā rājā adhammacārī, </span><br><p id=ja520:36.4><span class=root>Yaṁ tādisaṁ jīvamadeyyu dhaṅkā”. </span><br><p id=ja520:37.1><span class=root>“Adhammarūpo vata brahmacārī, </span><br><p id=ja520:37.2><span class=root>Anuppiyaṁ bhāsasi khattiyassa; </span><br><p id=ja520:37.3><span class=root>Viluppamānāya puthuppajāya, </span><br><p id=ja520:37.4><span class=root>Pūjesi rājaṁ paramappamādaṁ. </span><br><p id=ja520:38.1><span class=root>Sace idaṁ brahme surajjakaṁ siyā, </span><br><p id=ja520:38.2><span class=root>Phītaṁ raṭṭhaṁ muditaṁ vippasannaṁ; </span><br><p id=ja520:38.3><span class=root>Bhutvā baliṁ aggapiṇḍañca kākā, </span><br><p id=ja520:38.4><span class=root>Na mādisaṁ jīvamadeyyu dhaṅkā”ti. </span><br><p id=ja520:39.1><span class=root>Gandhatindukajātakaṁ dasamaṁ. </span><br><p id=ja520:40.1><span class=root>Tiṁsanipātaṁ niṭṭhitaṁ. </span><br><p id=ja520:41.1><span class=root>Tassuddānaṁ </span><br><p id=ja520:42.1><span class=root>Kiṁchanda kumbha jayaddisa chaddanta, </span><br><p id=ja520:42.2><span class=root>Atha paṇḍitasambhava sirakapi; </span><br><p id=ja520:42.3><span class=root>Dakarakkhasa paṇḍaranāgavaro, </span><br><p id=ja520:42.4><span class=root>Atha sambula tindukadevasutoti. </span><br><p id=ja520:43.1><span class=root>Jātakapāḷiyā paṭhamo bhāgo niṭṭhito. </span><br></main><footer class="container footer"><small><a href=/about/>Contact info</a></small></footer>