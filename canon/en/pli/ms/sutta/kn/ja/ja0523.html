<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0522.html>Previous</a><a href=/canon/en/pli/ms/sutta/kn/ja/ja0524.html>Next</a></div><p id=ja523:0.1><span class=root>Jātaka </span><br><p id=ja523:0.2><span class=root>Cattālīsanipāta </span><br><p id=ja523:0.3><span class=root>Tesakuṇavagga </span><br><p id=ja523:0.4><span class="root big-bold">3. Alambusājātaka </span><br><p id=ja523:1.1><span class=root>Atha bravi brahā indo, </span><br><p id=ja523:1.2><span class=root>vatrabhū jayataṁ pitā; </span><br><p id=ja523:1.3><span class=root>Devakaññaṁ parābhetvā, </span><br><p id=ja523:1.4><span class=root>sudhammāyaṁ alambusaṁ. </span><br><p id=ja523:2.1><span class=root>“Misse devā taṁ yācanti, </span><br><p id=ja523:2.2><span class=root>tāvatiṁsā saindakā; </span><br><p id=ja523:2.3><span class=root>Isippalobhane gaccha, </span><br><p id=ja523:2.4><span class=root>isisiṅgaṁ alambuse. </span><br><p id=ja523:3.1><span class=root>Purāyaṁ amhe acceti, </span><br><p id=ja523:3.2><span class=root>vattavā brahmacariyavā; </span><br><p id=ja523:3.3><span class=root>Nibbānābhirato vuddho, </span><br><p id=ja523:3.4><span class=root>tassa maggāni āvara”. </span><br><p id=ja523:4.1><span class=root>“Devarāja kimeva tvaṁ, </span><br><p id=ja523:4.2><span class=root>mameva tuvaṁ sikkhasi; </span><br><p id=ja523:4.3><span class=root>Isippalobhane gaccha, </span><br><p id=ja523:4.4><span class=root>santi aññāpi accharā. </span><br><p id=ja523:5.1><span class=root>Mādisiyo pavarā ceva, </span><br><p id=ja523:5.2><span class=root>asoke nandane vane; </span><br><p id=ja523:5.3><span class=root>Tāsampi hotu pariyāyo, </span><br><p id=ja523:5.4><span class=root>tāpi yantu palobhanā”. </span><br><p id=ja523:6.1><span class=root>“Addhā hi saccaṁ bhaṇasi, </span><br><p id=ja523:6.2><span class=root>santi aññāpi accharā; </span><br><p id=ja523:6.3><span class=root>Tādisiyo pavarā ceva, </span><br><p id=ja523:6.4><span class=root>asoke nandane vane. </span><br><p id=ja523:7.1><span class=root>Na tā evaṁ pajānanti, </span><br><p id=ja523:7.2><span class=root>pāricariyaṁ pumaṁ gatā; </span><br><p id=ja523:7.3><span class=root>Yādisaṁ tvaṁ pajānāsi, </span><br><p id=ja523:7.4><span class=root>nāri sabbaṅgasobhane. </span><br><p id=ja523:8.1><span class=root>Tvameva gaccha kalyāṇi, </span><br><p id=ja523:8.2><span class=root>itthīnaṁ pavarā casi; </span><br><p id=ja523:8.3><span class=root>Taveva vaṇṇarūpena, </span><br><p id=ja523:8.4><span class=root>savasamānayissasi”. </span><br><p id=ja523:9.1><span class=root>“Na vāhaṁ na gamissāmi, </span><br><p id=ja523:9.2><span class=root>devarājena pesitā; </span><br><p id=ja523:9.3><span class=root>Vibhemi cetaṁ āsāduṁ, </span><br><p id=ja523:9.4><span class=root>uggatejo hi brāhmaṇo. </span><br><p id=ja523:10.1><span class=root>Aneke nirayaṁ pattā, </span><br><p id=ja523:10.2><span class=root>isimāsādiyā janā; </span><br><p id=ja523:10.3><span class=root>Āpannā mohasaṁsāraṁ, </span><br><p id=ja523:10.4><span class=root>tasmā lomāni haṁsaye”. </span><br><p id=ja523:11.1><span class=root>Idaṁ vatvāna pakkāmi, </span><br><p id=ja523:11.2><span class=root>accharā kāmavaṇṇinī; </span><br><p id=ja523:11.3><span class=root>Missā missitumicchantī, </span><br><p id=ja523:11.4><span class=root>isisiṅgaṁ alambusā. </span><br><p id=ja523:12.1><span class=root>Sā ca taṁ vanamogayha, </span><br><p id=ja523:12.2><span class=root>isisiṅgena rakkhitaṁ; </span><br><p id=ja523:12.3><span class=root>Bimbajālakasañchannaṁ, </span><br><p id=ja523:12.4><span class=root>samantā addhayojanaṁ. </span><br><p id=ja523:13.1><span class=root>Pātova pātarāsamhi, </span><br><p id=ja523:13.2><span class=root>udaṇhasamayaṁ pati; </span><br><p id=ja523:13.3><span class=root>Aggiṭṭhaṁ parimajjantaṁ, </span><br><p id=ja523:13.4><span class=root>isisiṅgaṁ upāgami. </span><br><p id=ja523:14.1><span class=root>“Kā nu vijjurivābhāsi, </span><br><p id=ja523:14.2><span class=root>osadhī viya tārakā; </span><br><p id=ja523:14.3><span class=root>Vicittahatthābharaṇā, </span><br><p id=ja523:14.4><span class=root>āmuttamaṇikuṇḍalā. </span><br><p id=ja523:15.1><span class=root>Ādiccavaṇṇasaṅkāsā, </span><br><p id=ja523:15.2><span class=root>hemacandanagandhinī; </span><br><p id=ja523:15.3><span class=root>Saññatūrū mahāmāyā, </span><br><p id=ja523:15.4><span class=root>kumārī cārudassanā. </span><br><p id=ja523:16.1><span class=root>Vilaggā mudukā suddhā, </span><br><p id=ja523:16.2><span class=root>pādā te suppatiṭṭhitā; </span><br><p id=ja523:16.3><span class=root>Gamanā kāmanīyā te, </span><br><p id=ja523:16.4><span class=root>harantiyeva me mano. </span><br><p id=ja523:17.1><span class=root>Anupubbāva te ūrū, </span><br><p id=ja523:17.2><span class=root>nāganāsasamūpamā; </span><br><p id=ja523:17.3><span class=root>Vimaṭṭhā tuyhaṁ sussoṇī, </span><br><p id=ja523:17.4><span class=root>akkhassa phalakaṁ yathā. </span><br><p id=ja523:18.1><span class=root>Uppalasseva kiñjakkhā, </span><br><p id=ja523:18.2><span class=root>nābhi te sādhu saṇṭhitā; </span><br><p id=ja523:18.3><span class=root>Pūrā kaṇhañjanasseva, </span><br><p id=ja523:18.4><span class=root>dūrato paṭidissati. </span><br><p id=ja523:19.1><span class=root>Duvidhā jātā urajā, </span><br><p id=ja523:19.2><span class=root>avaṇṭā sādhupaccudā; </span><br><p id=ja523:19.3><span class=root>Payodharā apatitā, </span><br><p id=ja523:19.4><span class=root>aḍḍhalābusamā thanā. </span><br><p id=ja523:20.1><span class=root>Dīghā kambutalābhāsā, </span><br><p id=ja523:20.2><span class=root>gīvā eṇeyyakā yathā; </span><br><p id=ja523:20.3><span class=root>Paṇḍarāvaraṇā vaggu, </span><br><p id=ja523:20.4><span class=root>catutthamanasannibhā. </span><br><p id=ja523:21.1><span class=root>Uddhaggā ca adhaggā ca, </span><br><p id=ja523:21.2><span class=root>dumaggaparimajjitā; </span><br><p id=ja523:21.3><span class=root>Duvijā nelasambhūtā, </span><br><p id=ja523:21.4><span class=root>dantā tava sudassanā. </span><br><p id=ja523:22.1><span class=root>Apaṇḍarā lohitantā, </span><br><p id=ja523:22.2><span class=root>jiñjūkaphalasannibhā; </span><br><p id=ja523:22.3><span class=root>Āyatā ca visālā ca, </span><br><p id=ja523:22.4><span class=root>nettā tava sudassanā. </span><br><p id=ja523:23.1><span class=root>Nātidīghā susammaṭṭhā, </span><br><p id=ja523:23.2><span class=root>kanakabyā samocitā; </span><br><p id=ja523:23.3><span class=root>Uttamaṅgaruhā tuyhaṁ, </span><br><p id=ja523:23.4><span class=root>kesā candanagandhikā. </span><br><p id=ja523:24.1><span class=root>Yāvatā kasigorakkhā, </span><br><p id=ja523:24.2><span class=root>vāṇijānaṁ ca yā gati; </span><br><p id=ja523:24.3><span class=root>Isīnañca parakkantaṁ, </span><br><p id=ja523:24.4><span class=root>saññatānaṁ tapassinaṁ. </span><br><p id=ja523:25.1><span class=root>Na te samasamaṁ passe, </span><br><p id=ja523:25.2><span class=root>asmiṁ pathavimaṇḍale; </span><br><p id=ja523:25.3><span class=root>Ko vā tvaṁ kassa vā putto, </span><br><p id=ja523:25.4><span class=root>kathaṁ jānemu taṁ mayaṁ”. </span><br><p id=ja523:26.1><span class=root>“Na pañhakālo bhaddante, </span><br><p id=ja523:26.2><span class=root>kassapevaṁ gate sati; </span><br><p id=ja523:26.3><span class=root>Ehi samma ramissāma, </span><br><p id=ja523:26.4><span class=root>ubho asmākamassame; </span><br><p id=ja523:26.5><span class=root>Ehi taṁ upagūhissaṁ, </span><br><p id=ja523:26.6><span class=root>ratīnaṁ kusalo bhava”. </span><br><p id=ja523:27.1><span class=root>Idaṁ vatvāna pakkāmi, </span><br><p id=ja523:27.2><span class=root>accharā kāmavaṇṇinī; </span><br><p id=ja523:27.3><span class=root>Missā missitumicchantī, </span><br><p id=ja523:27.4><span class=root>isisiṅgaṁ alambusā. </span><br><p id=ja523:28.1><span class=root>So ca vegena nikkhamma, </span><br><p id=ja523:28.2><span class=root>Chetvā dandhaparakkamaṁ; </span><br><p id=ja523:28.3><span class=root>Tamuttamāsu veṇīsu, </span><br><p id=ja523:28.4><span class=root>Ajjhappatto parāmasi. </span><br><p id=ja523:29.1><span class=root>Tamudāvatta kalyāṇī, </span><br><p id=ja523:29.2><span class=root>palissaji susobhanā; </span><br><p id=ja523:29.3><span class=root>Cavitamhi brahmacariyā, </span><br><p id=ja523:29.4><span class=root>yathā taṁ atha tositā. </span><br><p id=ja523:30.1><span class=root>Manasā agamā indaṁ, </span><br><p id=ja523:30.2><span class=root>vasantaṁ nandane vane; </span><br><p id=ja523:30.3><span class=root>Tassā saṅkappamaññāya, </span><br><p id=ja523:30.4><span class=root>maghavā devakuñjaro. </span><br><p id=ja523:31.1><span class=root>Pallaṅkaṁ pahiṇī khippaṁ, </span><br><p id=ja523:31.2><span class=root>sovaṇṇaṁ sopavāhanaṁ; </span><br><p id=ja523:31.3><span class=root>Sauttaracchadapaññāsaṁ, </span><br><p id=ja523:31.4><span class=root>sahassapaṭiyatthataṁ. </span><br><p id=ja523:32.1><span class=root>Tamenaṁ tattha dhāresi, </span><br><p id=ja523:32.2><span class=root>ure katvāna sobhanā; </span><br><p id=ja523:32.3><span class=root>Yathā ekamuhuttaṁva, </span><br><p id=ja523:32.4><span class=root>tīṇi vassāni dhārayi. </span><br><p id=ja523:33.1><span class=root>Vimado tīhi vassehi, </span><br><p id=ja523:33.2><span class=root>pabujjhitvāna brāhmaṇo; </span><br><p id=ja523:33.3><span class=root>Addasāsi haritarukkhe, </span><br><p id=ja523:33.4><span class=root>samantā aggiyāyanaṁ. </span><br><p id=ja523:34.1><span class=root>Navapattavanaṁ phullaṁ, </span><br><p id=ja523:34.2><span class=root>kokilaggaṇaghositaṁ; </span><br><p id=ja523:34.3><span class=root>Samantā paviloketvā, </span><br><p id=ja523:34.4><span class=root>rudaṁ assūni vattayi. </span><br><p id=ja523:35.1><span class=root>“Na juhe na jape mante, </span><br><p id=ja523:35.2><span class=root>aggihuttaṁ pahāpitaṁ; </span><br><p id=ja523:35.3><span class=root>Ko nu me pāricariyāya, </span><br><p id=ja523:35.4><span class=root>pubbe cittaṁ palobhayi. </span><br><p id=ja523:36.1><span class=root>Araññe me viharato, </span><br><p id=ja523:36.2><span class=root>yo me tejā ha sambhutaṁ; </span><br><p id=ja523:36.3><span class=root>Nānāratnaparipūraṁ, </span><br><p id=ja523:36.4><span class=root>nāvaṁva gaṇhi aṇṇave”. </span><br><p id=ja523:37.1><span class=root>“Ahaṁ te pāricariyāya, </span><br><p id=ja523:37.2><span class=root>devarājena pesitā; </span><br><p id=ja523:37.3><span class=root>Avadhiṁ cittaṁ cittena, </span><br><p id=ja523:37.4><span class=root>pamādo tvaṁ na bujjhasi”. </span><br><p id=ja523:38.1><span class=root>“Imāni kira maṁ tāto, </span><br><p id=ja523:38.2><span class=root>kassapo anusāsati; </span><br><p id=ja523:38.3><span class=root>Kamalāsadisitthiyo, </span><br><p id=ja523:38.4><span class=root>tāyo bujjhesi māṇava. </span><br><p id=ja523:39.1><span class=root>Uregaṇḍāyo bujjhesi, </span><br><p id=ja523:39.2><span class=root>tāyo bujjhesi māṇava; </span><br><p id=ja523:39.3><span class=root>Iccānusāsi maṁ tāto, </span><br><p id=ja523:39.4><span class=root>yathā maṁ anukampako. </span><br><p id=ja523:40.1><span class=root>Tassāhaṁ vacanaṁ nākaṁ, </span><br><p id=ja523:40.2><span class=root>pitu vuddhassa sāsanaṁ; </span><br><p id=ja523:40.3><span class=root>Araññe nimmanussamhi, </span><br><p id=ja523:40.4><span class=root>svajja jhāyāmi ekako. </span><br><p id=ja523:41.1><span class=root>Sohaṁ tathā karissāmi, </span><br><p id=ja523:41.2><span class=root>dhiratthu jīvitena me; </span><br><p id=ja523:41.3><span class=root>Puna vā tādiso hessaṁ, </span><br><p id=ja523:41.4><span class=root>maraṇaṁ me bhavissati”. </span><br><p id=ja523:42.1><span class=root>Tassa tejaṁ vīriyañca, </span><br><p id=ja523:42.2><span class=root>Dhitiṁ ñatvā avaṭṭhitaṁ; </span><br><p id=ja523:42.3><span class=root>Sirasā aggahī pāde, </span><br><p id=ja523:42.4><span class=root>Isisiṅgaṁ alambusā. </span><br><p id=ja523:43.1><span class=root>“Mā me kujjha mahāvīra, </span><br><p id=ja523:43.2><span class=root>mā me kujjha mahāise; </span><br><p id=ja523:43.3><span class=root>Mahā attho mayā ciṇṇo, </span><br><p id=ja523:43.4><span class=root>tidasānaṁ yasassinaṁ; </span><br><p id=ja523:43.5><span class=root>Tayā saṅkampitaṁ āsi, </span><br><p id=ja523:43.6><span class=root>sabbaṁ devapuraṁ tadā”. </span><br><p id=ja523:44.1><span class=root>“Tāvatiṁsā ca ye devā, </span><br><p id=ja523:44.2><span class=root>tidasānañca vāsavo; </span><br><p id=ja523:44.3><span class=root>Tvañca bhadde sukhī hohi, </span><br><p id=ja523:44.4><span class=root>gaccha kaññe yathāsukhaṁ”. </span><br><p id=ja523:45.1><span class=root>Tassa pāde gahetvāna, </span><br><p id=ja523:45.2><span class=root>katvā ca naṁ padakkhiṇaṁ; </span><br><p id=ja523:45.3><span class=root>Añjaliṁ paggahetvāna, </span><br><p id=ja523:45.4><span class=root>tamhā ṭhānā apakkami. </span><br><p id=ja523:46.1><span class=root>Yo ca tassāsi pallaṅko, </span><br><p id=ja523:46.2><span class=root>sovaṇṇo sopavāhano; </span><br><p id=ja523:46.3><span class=root>Sauttaracchadapaññāso, </span><br><p id=ja523:46.4><span class=root>sahassapaṭiyatthato; </span><br><p id=ja523:46.5><span class=root>Tameva pallaṅkamāruyha, </span><br><p id=ja523:46.6><span class=root>agā devāna santike. </span><br><p id=ja523:47.1><span class=root>Tamokkamiva āyantiṁ, </span><br><p id=ja523:47.2><span class=root>jalantiṁ vijjutaṁ yathā; </span><br><p id=ja523:47.3><span class=root>Patīto sumano vitto, </span><br><p id=ja523:47.4><span class=root>devindo adadā varaṁ. </span><br><p id=ja523:48.1><span class=root>“Varañce me ado sakka, </span><br><p id=ja523:48.2><span class=root>sabbabhūtānamissara; </span><br><p id=ja523:48.3><span class=root>Nisippalobhikā gacche, </span><br><p id=ja523:48.4><span class=root>etaṁ sakka varaṁ vare”ti. </span><br><p id=ja523:49.1><span class=root>Alambusājātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>