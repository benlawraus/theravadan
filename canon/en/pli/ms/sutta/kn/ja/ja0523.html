<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0522.html>Previous</a><a href=/canon/en/pli/ms/sutta/kn/ja/ja0524.html>Next</a></div><p><div class=verse-container id=ja523:0.1><span>Jātaka </span></div><p><div class=verse-container id=ja523:0.2><span>Cattālīsanipāta </span></div><p><div class=verse-container id=ja523:0.3><span>Tesakuṇavagga </span></div><p><div class=verse-container id=ja523:0.4><span class=big-bold>3. Alambusājātaka </span></div><p><div class=verse-container id=ja523:1.1><span>Atha bravi brahā indo, </span></div><p><div class=verse-container id=ja523:1.2><span>vatrabhū jayataṁ pitā; </span></div><p><div class=verse-container id=ja523:1.3><span>Devakaññaṁ parābhetvā, </span></div><p><div class=verse-container id=ja523:1.4><span>sudhammāyaṁ alambusaṁ. </span></div><p><div class=verse-container id=ja523:2.1><span>“Misse devā taṁ yācanti, </span></div><p><div class=verse-container id=ja523:2.2><span>tāvatiṁsā saindakā; </span></div><p><div class=verse-container id=ja523:2.3><span>Isippalobhane gaccha, </span></div><p><div class=verse-container id=ja523:2.4><span>isisiṅgaṁ alambuse. </span></div><p><div class=verse-container id=ja523:3.1><span>Purāyaṁ amhe acceti, </span></div><p><div class=verse-container id=ja523:3.2><span>vattavā brahmacariyavā; </span></div><p><div class=verse-container id=ja523:3.3><span>Nibbānābhirato vuddho, </span></div><p><div class=verse-container id=ja523:3.4><span>tassa maggāni āvara”. </span></div><p><div class=verse-container id=ja523:4.1><span>“Devarāja kimeva tvaṁ, </span></div><p><div class=verse-container id=ja523:4.2><span>mameva tuvaṁ sikkhasi; </span></div><p><div class=verse-container id=ja523:4.3><span>Isippalobhane gaccha, </span></div><p><div class=verse-container id=ja523:4.4><span>santi aññāpi accharā. </span></div><p><div class=verse-container id=ja523:5.1><span>Mādisiyo pavarā ceva, </span></div><p><div class=verse-container id=ja523:5.2><span>asoke nandane vane; </span></div><p><div class=verse-container id=ja523:5.3><span>Tāsampi hotu pariyāyo, </span></div><p><div class=verse-container id=ja523:5.4><span>tāpi yantu palobhanā”. </span></div><p><div class=verse-container id=ja523:6.1><span>“Addhā hi saccaṁ bhaṇasi, </span></div><p><div class=verse-container id=ja523:6.2><span>santi aññāpi accharā; </span></div><p><div class=verse-container id=ja523:6.3><span>Tādisiyo pavarā ceva, </span></div><p><div class=verse-container id=ja523:6.4><span>asoke nandane vane. </span></div><p><div class=verse-container id=ja523:7.1><span>Na tā evaṁ pajānanti, </span></div><p><div class=verse-container id=ja523:7.2><span>pāricariyaṁ pumaṁ gatā; </span></div><p><div class=verse-container id=ja523:7.3><span>Yādisaṁ tvaṁ pajānāsi, </span></div><p><div class=verse-container id=ja523:7.4><span>nāri sabbaṅgasobhane. </span></div><p><div class=verse-container id=ja523:8.1><span>Tvameva gaccha kalyāṇi, </span></div><p><div class=verse-container id=ja523:8.2><span>itthīnaṁ pavarā casi; </span></div><p><div class=verse-container id=ja523:8.3><span>Taveva vaṇṇarūpena, </span></div><p><div class=verse-container id=ja523:8.4><span>savasamānayissasi”. </span></div><p><div class=verse-container id=ja523:9.1><span>“Na vāhaṁ na gamissāmi, </span></div><p><div class=verse-container id=ja523:9.2><span>devarājena pesitā; </span></div><p><div class=verse-container id=ja523:9.3><span>Vibhemi cetaṁ āsāduṁ, </span></div><p><div class=verse-container id=ja523:9.4><span>uggatejo hi brāhmaṇo. </span></div><p><div class=verse-container id=ja523:10.1><span>Aneke nirayaṁ pattā, </span></div><p><div class=verse-container id=ja523:10.2><span>isimāsādiyā janā; </span></div><p><div class=verse-container id=ja523:10.3><span>Āpannā mohasaṁsāraṁ, </span></div><p><div class=verse-container id=ja523:10.4><span>tasmā lomāni haṁsaye”. </span></div><p><div class=verse-container id=ja523:11.1><span>Idaṁ vatvāna pakkāmi, </span></div><p><div class=verse-container id=ja523:11.2><span>accharā kāmavaṇṇinī; </span></div><p><div class=verse-container id=ja523:11.3><span>Missā missitumicchantī, </span></div><p><div class=verse-container id=ja523:11.4><span>isisiṅgaṁ alambusā. </span></div><p><div class=verse-container id=ja523:12.1><span>Sā ca taṁ vanamogayha, </span></div><p><div class=verse-container id=ja523:12.2><span>isisiṅgena rakkhitaṁ; </span></div><p><div class=verse-container id=ja523:12.3><span>Bimbajālakasañchannaṁ, </span></div><p><div class=verse-container id=ja523:12.4><span>samantā addhayojanaṁ. </span></div><p><div class=verse-container id=ja523:13.1><span>Pātova pātarāsamhi, </span></div><p><div class=verse-container id=ja523:13.2><span>udaṇhasamayaṁ pati; </span></div><p><div class=verse-container id=ja523:13.3><span>Aggiṭṭhaṁ parimajjantaṁ, </span></div><p><div class=verse-container id=ja523:13.4><span>isisiṅgaṁ upāgami. </span></div><p><div class=verse-container id=ja523:14.1><span>“Kā nu vijjurivābhāsi, </span></div><p><div class=verse-container id=ja523:14.2><span>osadhī viya tārakā; </span></div><p><div class=verse-container id=ja523:14.3><span>Vicittahatthābharaṇā, </span></div><p><div class=verse-container id=ja523:14.4><span>āmuttamaṇikuṇḍalā. </span></div><p><div class=verse-container id=ja523:15.1><span>Ādiccavaṇṇasaṅkāsā, </span></div><p><div class=verse-container id=ja523:15.2><span>hemacandanagandhinī; </span></div><p><div class=verse-container id=ja523:15.3><span>Saññatūrū mahāmāyā, </span></div><p><div class=verse-container id=ja523:15.4><span>kumārī cārudassanā. </span></div><p><div class=verse-container id=ja523:16.1><span>Vilaggā mudukā suddhā, </span></div><p><div class=verse-container id=ja523:16.2><span>pādā te suppatiṭṭhitā; </span></div><p><div class=verse-container id=ja523:16.3><span>Gamanā kāmanīyā te, </span></div><p><div class=verse-container id=ja523:16.4><span>harantiyeva me mano. </span></div><p><div class=verse-container id=ja523:17.1><span>Anupubbāva te ūrū, </span></div><p><div class=verse-container id=ja523:17.2><span>nāganāsasamūpamā; </span></div><p><div class=verse-container id=ja523:17.3><span>Vimaṭṭhā tuyhaṁ sussoṇī, </span></div><p><div class=verse-container id=ja523:17.4><span>akkhassa phalakaṁ yathā. </span></div><p><div class=verse-container id=ja523:18.1><span>Uppalasseva kiñjakkhā, </span></div><p><div class=verse-container id=ja523:18.2><span>nābhi te sādhu saṇṭhitā; </span></div><p><div class=verse-container id=ja523:18.3><span>Pūrā kaṇhañjanasseva, </span></div><p><div class=verse-container id=ja523:18.4><span>dūrato paṭidissati. </span></div><p><div class=verse-container id=ja523:19.1><span>Duvidhā jātā urajā, </span></div><p><div class=verse-container id=ja523:19.2><span>avaṇṭā sādhupaccudā; </span></div><p><div class=verse-container id=ja523:19.3><span>Payodharā apatitā, </span></div><p><div class=verse-container id=ja523:19.4><span>aḍḍhalābusamā thanā. </span></div><p><div class=verse-container id=ja523:20.1><span>Dīghā kambutalābhāsā, </span></div><p><div class=verse-container id=ja523:20.2><span>gīvā eṇeyyakā yathā; </span></div><p><div class=verse-container id=ja523:20.3><span>Paṇḍarāvaraṇā vaggu, </span></div><p><div class=verse-container id=ja523:20.4><span>catutthamanasannibhā. </span></div><p><div class=verse-container id=ja523:21.1><span>Uddhaggā ca adhaggā ca, </span></div><p><div class=verse-container id=ja523:21.2><span>dumaggaparimajjitā; </span></div><p><div class=verse-container id=ja523:21.3><span>Duvijā nelasambhūtā, </span></div><p><div class=verse-container id=ja523:21.4><span>dantā tava sudassanā. </span></div><p><div class=verse-container id=ja523:22.1><span>Apaṇḍarā lohitantā, </span></div><p><div class=verse-container id=ja523:22.2><span>jiñjūkaphalasannibhā; </span></div><p><div class=verse-container id=ja523:22.3><span>Āyatā ca visālā ca, </span></div><p><div class=verse-container id=ja523:22.4><span>nettā tava sudassanā. </span></div><p><div class=verse-container id=ja523:23.1><span>Nātidīghā susammaṭṭhā, </span></div><p><div class=verse-container id=ja523:23.2><span>kanakabyā samocitā; </span></div><p><div class=verse-container id=ja523:23.3><span>Uttamaṅgaruhā tuyhaṁ, </span></div><p><div class=verse-container id=ja523:23.4><span>kesā candanagandhikā. </span></div><p><div class=verse-container id=ja523:24.1><span>Yāvatā kasigorakkhā, </span></div><p><div class=verse-container id=ja523:24.2><span>vāṇijānaṁ ca yā gati; </span></div><p><div class=verse-container id=ja523:24.3><span>Isīnañca parakkantaṁ, </span></div><p><div class=verse-container id=ja523:24.4><span>saññatānaṁ tapassinaṁ. </span></div><p><div class=verse-container id=ja523:25.1><span>Na te samasamaṁ passe, </span></div><p><div class=verse-container id=ja523:25.2><span>asmiṁ pathavimaṇḍale; </span></div><p><div class=verse-container id=ja523:25.3><span>Ko vā tvaṁ kassa vā putto, </span></div><p><div class=verse-container id=ja523:25.4><span>kathaṁ jānemu taṁ mayaṁ”. </span></div><p><div class=verse-container id=ja523:26.1><span>“Na pañhakālo bhaddante, </span></div><p><div class=verse-container id=ja523:26.2><span>kassapevaṁ gate sati; </span></div><p><div class=verse-container id=ja523:26.3><span>Ehi samma ramissāma, </span></div><p><div class=verse-container id=ja523:26.4><span>ubho asmākamassame; </span></div><p><div class=verse-container id=ja523:26.5><span>Ehi taṁ upagūhissaṁ, </span></div><p><div class=verse-container id=ja523:26.6><span>ratīnaṁ kusalo bhava”. </span></div><p><div class=verse-container id=ja523:27.1><span>Idaṁ vatvāna pakkāmi, </span></div><p><div class=verse-container id=ja523:27.2><span>accharā kāmavaṇṇinī; </span></div><p><div class=verse-container id=ja523:27.3><span>Missā missitumicchantī, </span></div><p><div class=verse-container id=ja523:27.4><span>isisiṅgaṁ alambusā. </span></div><p><div class=verse-container id=ja523:28.1><span>So ca vegena nikkhamma, </span></div><p><div class=verse-container id=ja523:28.2><span>Chetvā dandhaparakkamaṁ; </span></div><p><div class=verse-container id=ja523:28.3><span>Tamuttamāsu veṇīsu, </span></div><p><div class=verse-container id=ja523:28.4><span>Ajjhappatto parāmasi. </span></div><p><div class=verse-container id=ja523:29.1><span>Tamudāvatta kalyāṇī, </span></div><p><div class=verse-container id=ja523:29.2><span>palissaji susobhanā; </span></div><p><div class=verse-container id=ja523:29.3><span>Cavitamhi brahmacariyā, </span></div><p><div class=verse-container id=ja523:29.4><span>yathā taṁ atha tositā. </span></div><p><div class=verse-container id=ja523:30.1><span>Manasā agamā indaṁ, </span></div><p><div class=verse-container id=ja523:30.2><span>vasantaṁ nandane vane; </span></div><p><div class=verse-container id=ja523:30.3><span>Tassā saṅkappamaññāya, </span></div><p><div class=verse-container id=ja523:30.4><span>maghavā devakuñjaro. </span></div><p><div class=verse-container id=ja523:31.1><span>Pallaṅkaṁ pahiṇī khippaṁ, </span></div><p><div class=verse-container id=ja523:31.2><span>sovaṇṇaṁ sopavāhanaṁ; </span></div><p><div class=verse-container id=ja523:31.3><span>Sauttaracchadapaññāsaṁ, </span></div><p><div class=verse-container id=ja523:31.4><span>sahassapaṭiyatthataṁ. </span></div><p><div class=verse-container id=ja523:32.1><span>Tamenaṁ tattha dhāresi, </span></div><p><div class=verse-container id=ja523:32.2><span>ure katvāna sobhanā; </span></div><p><div class=verse-container id=ja523:32.3><span>Yathā ekamuhuttaṁva, </span></div><p><div class=verse-container id=ja523:32.4><span>tīṇi vassāni dhārayi. </span></div><p><div class=verse-container id=ja523:33.1><span>Vimado tīhi vassehi, </span></div><p><div class=verse-container id=ja523:33.2><span>pabujjhitvāna brāhmaṇo; </span></div><p><div class=verse-container id=ja523:33.3><span>Addasāsi haritarukkhe, </span></div><p><div class=verse-container id=ja523:33.4><span>samantā aggiyāyanaṁ. </span></div><p><div class=verse-container id=ja523:34.1><span>Navapattavanaṁ phullaṁ, </span></div><p><div class=verse-container id=ja523:34.2><span>kokilaggaṇaghositaṁ; </span></div><p><div class=verse-container id=ja523:34.3><span>Samantā paviloketvā, </span></div><p><div class=verse-container id=ja523:34.4><span>rudaṁ assūni vattayi. </span></div><p><div class=verse-container id=ja523:35.1><span>“Na juhe na jape mante, </span></div><p><div class=verse-container id=ja523:35.2><span>aggihuttaṁ pahāpitaṁ; </span></div><p><div class=verse-container id=ja523:35.3><span>Ko nu me pāricariyāya, </span></div><p><div class=verse-container id=ja523:35.4><span>pubbe cittaṁ palobhayi. </span></div><p><div class=verse-container id=ja523:36.1><span>Araññe me viharato, </span></div><p><div class=verse-container id=ja523:36.2><span>yo me tejā ha sambhutaṁ; </span></div><p><div class=verse-container id=ja523:36.3><span>Nānāratnaparipūraṁ, </span></div><p><div class=verse-container id=ja523:36.4><span>nāvaṁva gaṇhi aṇṇave”. </span></div><p><div class=verse-container id=ja523:37.1><span>“Ahaṁ te pāricariyāya, </span></div><p><div class=verse-container id=ja523:37.2><span>devarājena pesitā; </span></div><p><div class=verse-container id=ja523:37.3><span>Avadhiṁ cittaṁ cittena, </span></div><p><div class=verse-container id=ja523:37.4><span>pamādo tvaṁ na bujjhasi”. </span></div><p><div class=verse-container id=ja523:38.1><span>“Imāni kira maṁ tāto, </span></div><p><div class=verse-container id=ja523:38.2><span>kassapo anusāsati; </span></div><p><div class=verse-container id=ja523:38.3><span>Kamalāsadisitthiyo, </span></div><p><div class=verse-container id=ja523:38.4><span>tāyo bujjhesi māṇava. </span></div><p><div class=verse-container id=ja523:39.1><span>Uregaṇḍāyo bujjhesi, </span></div><p><div class=verse-container id=ja523:39.2><span>tāyo bujjhesi māṇava; </span></div><p><div class=verse-container id=ja523:39.3><span>Iccānusāsi maṁ tāto, </span></div><p><div class=verse-container id=ja523:39.4><span>yathā maṁ anukampako. </span></div><p><div class=verse-container id=ja523:40.1><span>Tassāhaṁ vacanaṁ nākaṁ, </span></div><p><div class=verse-container id=ja523:40.2><span>pitu vuddhassa sāsanaṁ; </span></div><p><div class=verse-container id=ja523:40.3><span>Araññe nimmanussamhi, </span></div><p><div class=verse-container id=ja523:40.4><span>svajja jhāyāmi ekako. </span></div><p><div class=verse-container id=ja523:41.1><span>Sohaṁ tathā karissāmi, </span></div><p><div class=verse-container id=ja523:41.2><span>dhiratthu jīvitena me; </span></div><p><div class=verse-container id=ja523:41.3><span>Puna vā tādiso hessaṁ, </span></div><p><div class=verse-container id=ja523:41.4><span>maraṇaṁ me bhavissati”. </span></div><p><div class=verse-container id=ja523:42.1><span>Tassa tejaṁ vīriyañca, </span></div><p><div class=verse-container id=ja523:42.2><span>Dhitiṁ ñatvā avaṭṭhitaṁ; </span></div><p><div class=verse-container id=ja523:42.3><span>Sirasā aggahī pāde, </span></div><p><div class=verse-container id=ja523:42.4><span>Isisiṅgaṁ alambusā. </span></div><p><div class=verse-container id=ja523:43.1><span>“Mā me kujjha mahāvīra, </span></div><p><div class=verse-container id=ja523:43.2><span>mā me kujjha mahāise; </span></div><p><div class=verse-container id=ja523:43.3><span>Mahā attho mayā ciṇṇo, </span></div><p><div class=verse-container id=ja523:43.4><span>tidasānaṁ yasassinaṁ; </span></div><p><div class=verse-container id=ja523:43.5><span>Tayā saṅkampitaṁ āsi, </span></div><p><div class=verse-container id=ja523:43.6><span>sabbaṁ devapuraṁ tadā”. </span></div><p><div class=verse-container id=ja523:44.1><span>“Tāvatiṁsā ca ye devā, </span></div><p><div class=verse-container id=ja523:44.2><span>tidasānañca vāsavo; </span></div><p><div class=verse-container id=ja523:44.3><span>Tvañca bhadde sukhī hohi, </span></div><p><div class=verse-container id=ja523:44.4><span>gaccha kaññe yathāsukhaṁ”. </span></div><p><div class=verse-container id=ja523:45.1><span>Tassa pāde gahetvāna, </span></div><p><div class=verse-container id=ja523:45.2><span>katvā ca naṁ padakkhiṇaṁ; </span></div><p><div class=verse-container id=ja523:45.3><span>Añjaliṁ paggahetvāna, </span></div><p><div class=verse-container id=ja523:45.4><span>tamhā ṭhānā apakkami. </span></div><p><div class=verse-container id=ja523:46.1><span>Yo ca tassāsi pallaṅko, </span></div><p><div class=verse-container id=ja523:46.2><span>sovaṇṇo sopavāhano; </span></div><p><div class=verse-container id=ja523:46.3><span>Sauttaracchadapaññāso, </span></div><p><div class=verse-container id=ja523:46.4><span>sahassapaṭiyatthato; </span></div><p><div class=verse-container id=ja523:46.5><span>Tameva pallaṅkamāruyha, </span></div><p><div class=verse-container id=ja523:46.6><span>agā devāna santike. </span></div><p><div class=verse-container id=ja523:47.1><span>Tamokkamiva āyantiṁ, </span></div><p><div class=verse-container id=ja523:47.2><span>jalantiṁ vijjutaṁ yathā; </span></div><p><div class=verse-container id=ja523:47.3><span>Patīto sumano vitto, </span></div><p><div class=verse-container id=ja523:47.4><span>devindo adadā varaṁ. </span></div><p><div class=verse-container id=ja523:48.1><span>“Varañce me ado sakka, </span></div><p><div class=verse-container id=ja523:48.2><span>sabbabhūtānamissara; </span></div><p><div class=verse-container id=ja523:48.3><span>Nisippalobhikā gacche, </span></div><p><div class=verse-container id=ja523:48.4><span>etaṁ sakka varaṁ vare”ti. </span></div><p><div class=verse-container id=ja523:49.1><span>Alambusājātakaṁ tatiyaṁ. </span></div><div class=flex-between><a href=/canon/en/pli/ms/sutta/kn/ja/ja0522.html>Previous</a><a href=/canon/en/pli/ms/sutta/kn/ja/ja0524.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>