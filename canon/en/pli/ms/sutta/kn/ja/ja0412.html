<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0411.html>Previous</a><a href=/canon/en/pli/ms/sutta/kn/ja/ja0413.html>Next</a></div><p id=ja412:0.1><span class=root>Jātaka </span><br><p id=ja412:0.2><span class=root>Sattakanipāta </span><br><p id=ja412:0.3><span class=root>Gandhāravagga </span><br><p id=ja412:0.4><span class="root big-bold">7. Koṭasimbalijātaka </span><br><p id=ja412:1.1><span class=root>“Ahaṁ dasasataṁbyāmaṁ, </span><br><p id=ja412:1.2><span class=root>uragamādāya āgato; </span><br><p id=ja412:1.3><span class=root>Tañca mañca mahākāyaṁ, </span><br><p id=ja412:1.4><span class=root>dhārayaṁ nappavedhasi. </span><br><p id=ja412:2.1><span class=root>Athimaṁ khuddakaṁ pakkhiṁ, </span><br><p id=ja412:2.2><span class=root>Appamaṁsataraṁ mayā; </span><br><p id=ja412:2.3><span class=root>Dhārayaṁ byathasi bhītā, </span><br><p id=ja412:2.4><span class=root>Kamatthaṁ koṭasimbali”. </span><br><p id=ja412:3.1><span class=root>“Maṁsabhakkho tuvaṁ rāja, </span><br><p id=ja412:3.2><span class=root>phalabhakkho ayaṁ dijo; </span><br><p id=ja412:3.3><span class=root>Ayaṁ nigrodhabījāni, </span><br><p id=ja412:3.4><span class=root>pilakkhudumbarāni ca; </span><br><p id=ja412:3.5><span class=root>Assatthāni ca bhakkhitvā, </span><br><p id=ja412:3.6><span class=root>khandhe me ohadissati. </span><br><p id=ja412:4.1><span class=root>Te rukkhā saṁvirūhanti, </span><br><p id=ja412:4.2><span class=root>mama passe nivātajā; </span><br><p id=ja412:4.3><span class=root>Te maṁ pariyonandhissanti, </span><br><p id=ja412:4.4><span class=root>arukkhaṁ maṁ karissare. </span><br><p id=ja412:5.1><span class=root>Santi aññepi rukkhā se, </span><br><p id=ja412:5.2><span class=root>mūlino khandhino dumā; </span><br><p id=ja412:5.3><span class=root>Iminā sakuṇajātena, </span><br><p id=ja412:5.4><span class=root>bījamāharitā hatā. </span><br><p id=ja412:6.1><span class=root>Ajjhārūhābhivaḍḍhanti, </span><br><p id=ja412:6.2><span class=root>brahantampi vanappatiṁ; </span><br><p id=ja412:6.3><span class=root>Tasmā rāja pavedhāmi, </span><br><p id=ja412:6.4><span class=root>sampassaṁnāgataṁ bhayaṁ”. </span><br><p id=ja412:7.1><span class=root>“Saṅkeyya saṅkitabbāni, </span><br><p id=ja412:7.2><span class=root>rakkheyyānāgataṁ bhayaṁ; </span><br><p id=ja412:7.3><span class=root>Anāgatabhayā dhīro, </span><br><p id=ja412:7.4><span class=root>ubho loke avekkhatī”ti. </span><br><p id=ja412:8.1><span class=root>Koṭasimbalijātakaṁ sattamaṁ. </span><br></main><footer class="container footer"><small><a href=/about/>Contact info</a></small></footer>